En un futur llunyà, els planetes de l’univers conegut són governats per clans familiars que reten obediència a l’emperador. D’altra banda, la Guilda, una poderosa confraria, ostenta el monopoli dels viatges espacials; els seus navegants necessiten l’espècia melange per conduir naus immenses a través de l’espai-temps. Finalment, la germandat de dones Bene Gesserit, sota una pantalla de misticisme religiós, controla els camins de la fe als diferents mons amb un objectiu ocult. En mig d’aquest escenari, destaca Arrakis, un planeta desèrtic i inhòspit, única font d’espècie de tot l’univers, on s’esdevindrà una autèntica guerra de la casa governant, els Atreides, contra la casa Harkonnen, els seus enemics ancestrals, el resultat de la qual decidirà un nou equilibri de poder a tot l’imperi. Però, Atreides i Harkonnen no són els únics peons d’aquest joc; la Guilda, l’emperador, el Bene Gesserit, la resta de grans cases i els frémens —legítims habitants d’Arrakis— també hi tenen el seu paper.





Frank Herbert





Duna


Duna - 1

Premi Hugo 1966

Premi Nebula 1966



ePUB v2.0

Wally 07.07.13





Títol original: Dune

Frank Herbert, 1965

Traducció: Manuel de Seabra, 1989

Edició digital: Wally (v1.0)

Segona edició: EpubCat (v2.0)

ePUBCat base r1.3





LLIBRE I


Duna





1


És a l’hora del començament que cal molt particularment vigilar que els equilibris siguin perfectes. I això, totes les germanes del Bene Gesserit ho saben bé. Així, per començar aquest estudi de la vida de Muad’Dib, convé situar-lo primer en el seu temps: nascut a l’any 57 de l’emperador Padishah, Shaddam IV. Convé també situar Muad’Dib en el seu lloc: el planeta Arrakis. I no us deixeu enganyar pel fet que hagués nascut a Caladan, on va viure els primers quinze anys de la seva vida. Arrakis, el planeta conegut pel nom de Duna, serà per sempre la seva llar.

—Extracte de «Manual de Muad’Dib»,

per la princesa Irulan.

Durant la setmana que va precedir la sortida cap a Arrakis,[*] quan la frenesia dels darrers preparatius havia arribat a un grau gairebé insuportable, una dona vella va anar a visitar la mare del noi.

Era una nit suau. Les pedres antigues del Castell Caladan, que havien aixoplugat vint-i-sis generacions d’Atreides, estaven impregnades d’aquella frescor humida que anunciava sempre un canvi en el temps.

La vella va ser introduïda per la porta lateral i conduïda fins a la cambra de Paul pel passatge de volta. Durant un instant, el va poder contemplar al llit.

Amb la lluentor feble del suspensor de llum que flotava prop del terra, ell a penes va distingir aquella silueta feixuga, immòbil, a l’entrada, i la de sa mare un pas enrere. La vella era com l’ombra d’una bruixa. La seva pelussera era feta de teranyines que se li embullaven al voltant de la foscor dels trets, els seus ulls eren com dues joies lluents.

—Oi que és molt petit per a la seva edat, Jessica? —va preguntar la vella.

La seva veu xiulava i vibrava com un baliset desafinat.

La veu suau de contralt de la mare de Paul va contestar:

—Tothom sap que, en els Atreides, el creixement és tardà, Vostra Reverència.

—Es diu, es diu —va murmurar la vella—. Tot i així, ja té quinze anys.

—Sí, Vostra Reverència.

—Està desvetllat, ens escolta —va dir la vella—. El petit endimoniat! —Va tenir un riure ofegat—. Però als de casta reial els fa falta astúcia. I si és realment el Kwisatz Haderach… bé…

En les tenebres, Paul tenia els ulls mig tancats, reduïts a dues esquerdes molt estretes. Però veia els ulls de la vella, llargs i brillants com els d’un ocell nocturn, que semblaven cada vegada més grossos, cada vegada més brillants.

—Dorm bé, petit dimoniet astut. Demà et faran falta tots els teus mitjans per afrontar el meu gom jabbar.

I la vella va desaparèixer arrossegant la mare de Paul. La porta es va tancar amb un espetec sord. I Paul es va interrogar: Què és un gom jabbar?

Entre tots els tragiraments recents, la vella bruixa era sens dubte la cosa més estranya que se li havia aparegut.

Vostra Reverència…

I s’havia dirigit a la seva mare com a una serva i no com allò que era… una dama Bene Gesserit, concubina del Duc i mare de l’hereu del nom…

Un gom jabbar… És potser una cosa d’Arrakis que em cal conèixer abans de marxar?, va pensar.

I va rondinar els noms estrangers que la vella havia dit: Gom jabbar… Kwisatz Haderach…

Havia hagut d’aprendre tantes coses. Arrakis era tan diferent de Caladan… Tot el que li havien ensenyat recentment giravoltava ara al seu esperit. Arrakis… Duna… El planeta de les sorres…

Thufir Hawat, el Mestre d’Assassins del seu pare, li havia explicat: els seus enemics mortals, els Harkonnen, havien viscut vuitanta anys a Arrakis. Havien firmat un contracte de mig feu amb la Companyia CHOAM per a l’explotació del melange, l’espècia geriàtrica. Ara, els Harkonnen serien reemplaçats per la Casa dels Atreides, que rebria Duna com a feu sense cap restricció. A primera vista, era una victòria per al Duc Leto, però, segons Hawat, representava en la realitat un perill mortal perquè el Duc era popular entre les Grans Cases del Landsraad.

—Un home massa popular provoca la gelosia dels poderosos… —havia dit Hawat.

Arrakis… Duna… El planeta de les sorres…

Paul va tornar a adormir-se i va somiar una caverna d’Arrakis.

Éssers silenciosos es movien tot al seu voltant a la claredat pàl·lida dels globus de llum. Era tot molt solemne, com a l’interior d’una catedral. Sentia el drip-drip-drip llunyà de gotes d’aigua. Al cor del somni, va pensar que ho recordaria tot quan es despertés. Sempre recordava els somnis premonitoris.

El somni va dissipar-se.

Paul va despertar en la tebiesa del seu llit… Va pensar, va pensar durant molt de temps… Aquest món del Castell Caladan no es mereixia la més mínima recança. No tenia ni jocs ni companys de la seva edat en aquest món. El doctor Yueh, el seu educador, li havia ensenyat que el sistema de castes faufrelutxes no era tan rígid a Arrakis. A Arrakis, a l’entrada del desert, vivien uns homes que no depenien de cap caid, de cap bashar, els frémens, el poble de la il·lusió de sorra, que no constava en cap cens de l’Imperium.

Arrakis… Duna… El planeta de les sorres…

Paul va sentir totes les tensions que l’habitaven i va decidir de posar en pràctica els exercicis de cos i d’esperit que la seva mare li havia ensenyat. Tres breus inspiracions van desencadenar el procés: va caure en un estat de percepció flotant… va ajustar la consciència… dilatació aòrtica… evitant el mecanisme no ajustat, de la consciència… ser conscient per decisió pròpia… enriquint amb sang i irrigació ràpida les regions sobrecarregades… ningú no pot obtenir aliment-seguretat-llibertat només per l’instint… la consciència animal no s’estén més enllà d’un moment donat, tal com no admet la possibilitat de l’extinció de les seves víctimes… l’animal destrueix sense produir… els plaers animals es queden al nivell de les sensacions, eviten el perceptual… l’ésser humà té necessitat d’un llindar per observar el seu univers… una consciència selectivament ajustada és el que forma el llindar… la perfecció del cos resulta del flux nerviós i sanguini d’acord amb la consciència més profunda de les necessitats cel·lulars… tots els éssers/cèl·lules/coses… tot és no permanent, tot s’esforça per arribar al flux de permanència…

La lliçó s’anava repetint sense cessar a la seva consciència flotant.

A través de les parpelles tancades, va sentir la claredat groga de l’alba que aflorava a l’ampit de la finestra. Va obrir els ulls al dibuix familiar de les bigues del sostre i va sentir aleshores els ecos de la vida febril del castell.

Després la porta va obrir-se i la seva mare va aparèixer. Al seu rostre oval els seus ulls verds tenien una expressió solemne, impassible. Els seus cabells, sustentats per una cinta negra, tenien el color fosc del bronze.

—Estàs desvetllat —va dir ella—. Has dormit bé?

—Sí.

La va observar i, mentre ella triava els seus vestits a l’armari, el moviment de les seves espatlles va delatar la tensió que la contenia

Allò passaria desapercebut a qualsevol altra mirada, però ella l’havia educat en la Manera Bene Gesserit, amb el sentit agut de l’observació.

Girant-se, sa mare li va presentar una túnica de mitja cerimònia amb el blasó del falcó vermell, l’emblema dels Atreides, sobre la butxaca del pit.

—Cuita de vestir-te —va dir ella—. La Reverenda Mare t’espera.

—L’he somiada —va dir Paul—. Qui és ella?

—Va ser ella qui em va educar a l’escola Bene Gesserit. Actualment és la Deïdora de la Veritat de l’Emperador i, Paul… —Va dubtar—. Cal que li parlis dels teus somnis.

—Ho faré. I ha estat gràcies a ella que hem tingut Arrakis?

—Nosaltres no hem tingut Arrakis. —Jessica va sacsejar uns pantalons de Paul com per espolsar-los i els va posar prop de la túnica, al tocador al costat del llit—. No hem de fer esperar la Reverenda Mare.

Paul es va asseure i va posar les mans al voltant dels genolls.

—Què és un gom jabbar?

De nou, gràcies a la seva educació, va comprendre la vacil·lació gairebé invisible de la mare, un dubte nerviós com la por.

Jessica es va acostar a la finestra, va obrir les cortines i, durant un instant, va contemplar el munt Syubi, enllà dels horts, al marge del riu.

—Ja sabràs què és el gom jabbar… molt aviat —va dir.

Una vegada més va sentir la por en la seva veu i va sentir-se intrigat.

Sense girar-se, Jessica va continuar:

—La Reverenda Mare espera al meu saló, Paul. Cuita.

La Reverenda Mare Gaius Helen Mohiam seia en una butaca entapissada i veia com s’apropaven mare i fill. A ambdós costats, les finestres donaven al revolt del riu que corria cap al sud sobre les terres verdejants dels Atreides, però la Reverenda Mare era indiferent al paisatge. Aquell matí sentia la seva edat. Ho atribuïa al viatge espacial i al contacte amb l’abominable Guilda Espacial i els seus mètodes secrets. Però aquesta missió exigia la intervenció d’una Bene Gesserit-amb-la-Mirada. I ni la mateixa Deïdora de la Veritat de l’Emperador Padishah no podia fugir del seu deure.

Maleïda sia aquesta Jessica!, va pensar la Reverenda Mare. Si almenys ens hagués donat una filla com li havia estat manat!

A tres passos de la butaca, Jessica va parar, va fer una breu reverència mentre pessigava lleugerament la faldilla amb la mà esquerra. Paul es va inclinar ràpidament, com li havia ensenyat el seu mestre de dansa per als casos «en els quals es podia dubtar de la condició de la persona».

Els matisos de l’actitud de Paul no van passar desapercebuts a la Reverenda Mare.

—És prudent, Jessica —va dir.

Jessica va posar la mà sobre l’espatlla del fill i la va tancar.

Durant el temps d’un batec del cor, la por va polsar pel seu palmell.

Després es va dominar una vegada més i va contestar:

—Així l’he educat, Vostra Reverència.

Què tem ella?, es va preguntar Paul.

La vella va estudiar Paul completament amb una sola mirada: tenia la cara oval com sa mare però amb una ossada més forta. Els seus cabells eren negres, molt negres, com els del Duc son pare. Les seves celles eren les d’aquell avi —de la banda materna el nom del qual no es podia dir. Tenia un nas fi, ple de desdeny, i els seus ulls verds tenien la mirada directa del vell Duc, l’avi patern, que era mort.

Vet aquí un home que apreciava el poder del gest, fins i tot en la mort, va pensar la Reverenda Mare.

—L’educació és una cosa —va dir—‚ l’ingredient de base n’és una altra. Ja ho veurem.

Els seus ulls vells van llançar una mirada dura a Jessica:

—Deixa’ns. T’ordeno que practiquis la meditació de la pau.

Jessica va retirar la mà de l’espatlla del fill:

—Vostra Reverència, jo…

—Jessica, saps molt bé que això s’ha de fer.

Intrigat, Paul va mirar la seva mare, que es va adreçar:

—Sí… és clar.

Ell va girar-se vers la Reverenda Mare. La deferència de Jessica i la seva por visible exigien prudència. Tot i així, va sentir una certa aprensió davant la por que radiava de la seva mare.

—Paul… —Jessica va fer una inspiració profunda—. Aquesta prova a què seràs sotmès… és important per a mi.

—Una prova?

Va mirar-la.

—Recorda que ets el fill del Duc —va dir Jessica. Després va fer mitja volta i va deixar el saló amb una fressa lleugera de la seva roba. La porta es va tancar darrere seu.

Paul va mirar la vella a penes contenint la còlera.

—Des de quan hom fa marxar la Dama Jessica com si fos una serventa? —va preguntar.

Un somriure va venir a jugar a les comissures dels llavis vells.

—La Dama Jessica, noi, va ser serventa meva durant catorze anys a l’escola. —La Reverenda Mare va balancejar el cap—. I una bona serventa, ho he de dir. Ara, acosta’t!

Aquesta ordre va ser com una fuetejada. Paul va obeir abans de pensar-hi. Després va pensar: S’ha servit de la Veu… contra meu!

D’acord amb un gest, va parar prop dels seus genolls.

—Veus això? —va preguntar ella. Dels plecs de la seva túnica, va fer sortir un cub de metall verd d’uns quinze centímetres de costat. El va aixecar, el va fer girar i Paul va veure que una de les cares era oberta, fosca, estranyament esfereïdora, impenetrable a la llum—. Posa la teva mà dreta dins aquesta capsa —va dir la Reverenda Mare.

La por el va recórrer. Va vacil·lar. Però la vella va insistir:

—És així com obeeixes la teva mare?

Va afrontar la mirada dels seus ulls brillants d’ocell. Lentament, conscient de totes les coaccions i incapaç de rebutjar-les, va ficar la mà dins el cub. Tot seguit, en l’instant que l’obscuritat es tancava sobre els seus dits, va tenir una sensació de fred. Després va sentir el contacte del metall dolç i un formigó va dominar-li la mà com si la tingués adormida.

Els trets de la vella van tornar-se com els d’un animal de presa.

Va apartar la mà dreta del cub i, lentament, la va posar prop del coll de Paul. Ell va veure un centelleig metàl·lic i va voler girar el cap.

—Para!

Una vegada més la Veu! Va mirar-li el rostre.

—Tinc el gom jabbar prop del teu coll —va dir ella—. El gom jabbar, l’enemic suprem. Es una agulla amb una gota de verí a la punta. Ah! Sobretot, no et moguis o tastaràs el verí!

Va lluitar per empassar-se la saliva. Tenia la gola seca. No aconseguia apartar la mirada d’aquell rostre antic, gastat, d’aquells ulls lluents, d’aquelles dents d’argent que centellejaven a cada mot en les seves genives pàl·lides.

—Un fill de Duc ha de conèixer els verins. Així ho vol la nostra època, oi? El musky que hom posa al got. L’aumas, que hom posa als aliments. Els verins lents, els ràpids i els altres. I el gom jabbar, que tinc aquí. Només mata els animals.

L’orgull va dominar la por.

—Teniu la gosadia d’insinuar que un fill de Duc és un animal?

—Diguem que penso que pots ser humà. Atenció! No facis cap moviment! Jo sóc vella però la meva mà clavaria aquesta punta al teu coll abans que et puguis escapar.

—Qui sou vós? Com heu pogut obligar la meva mare a deixar-me sol amb vós? Sou una harkonneniana?

—Una harkonneniana? De cap manera! Però ara: silenci!

Un dit sec al seu coll i ell va dominar l’impuls de fugir.

—Molt bé; has passat la primera prova. Ara, vet aquí el que se seguirà: si retires la mà d’aquesta capsa, et moriràs. Aquesta és l’única regla. Deixa la teva mà dins la capsa i viuràs. Retira-la i et moriràs.

Paul va respirar profundament per reprimir un estremiment.

—Si crido —va dir—‚ la nostra gent vindrà tot seguit i sereu vós qui morirà.

—Els teus servents no aniran més lluny que la teva mare que vetlla darrere aquesta porta. Compta-hi. Ella va sobreviure a aquesta prova. Ara el teu torn ha arribat. Estigues orgullós: poques vegades sotmetem criatures masculines a aquesta prova.

La curiositat va atenuar la por fins a tornar-la suportable. Paul havia sentit la veritat en la veu de la vella, no ho podia negar. Si realment la seva mare vetllava a fora… Si de fet es tractava d’una prova… Fos quina fos, sabia que no podia escapar-se’n. Era presoner d’aquella mà prop del seu coll, del gom jabbar. Va recordar les paraules de la Lletania contra la Por del ritual Bene Gesserit tal com la seva mare li havia ensenyat.

«Jo no coneixeré la por, perquè la por mata la ment. La por és la petita mort que condueix a l’obliteració total. Afrontaré la meva por. Li permetré de passar prop meu, a través meu. I quan hagi passat, giraré el meu esguard interior sobre el seu camí. I per on la por hagi passat, ja no hi haurà res. Llevat de mi».

Va sentir que la seva calma tornava.

—Acabem amb això, vella —va dir.

—Vella! —va cridar ella—. Tu tens coratge, no se’n pot dubtar. Molt bé, ja ho veurem, petit amic meu!

Es va abocar sobre ell i la seva veu va esdevenir un murmuri.

—Sentiràs el dolor en aquesta mà que és a la capsa. Sofriment. Però… si retires la mà, el meu gom jabbar tocarà el teu coll. I la mort serà tan ràpida com la destral del botxí. Aparta una mica la mà i el meu gom jabbar t’allunyarà de l’existència. Entesos?

—Què hi ha en aquesta capsa?

—Sofriment.

A la seva mà, el formigó es va intensificar. Va prémer els llavis.

Quina prova és aquesta, doncs?, va pensar. El formigó es va tornar coïssor.

La vella va dir:

—Has sentit a parlar mai dels animals que es devoren una pota per escapar d’una trampa? És una astúcia animal. Un humà romandrà lligat a la trampa, aguantarà el sofriment i fingirà que és mort per poder matar qui va posar-hi la trampa i suprimir així l’amenaça que representa per a tota l’espècie.

La coïssor va esdevenir una cremor molt lleu.

—Per què? —va preguntar Paul.

—Per determinar si ets realment humà. Silenci!

La cremor es va tornar més intensa a la seva mà dreta. Va tancar la mà esquerra. Lentament, lentament, el dolor augmentava. Calor, calor… Sempre més calor… Les ungles de la seva mà lliure es van enfonsar al palmell. Els dits de la seva mà en flames ja no li obeïen.

—Crema —va dir.

—Silenci!

El dolor li va bategar al braç. La suor li va perlejar el front.

Cada fibra del seu cos li ordenava retirar la mà d’aquell pou de foc… però… el gom jabbar era allà. Sense girar el cap, Paul endevinava la terrible punta que vigilava prop del seu coll. Va adonar-se que respirava convulsivament i va intentar de dominar-se però sense aconseguir-ho.

Sofriment!

El món va buidar-se de tot llevat d’aquella mà immersa en agonia i aquell rostre antic a alguns centímetres, que el mirava.

Els seus llavis eren tan secs que tenia dificultat per separar-los. Cremor! Cremor!

Tenia la impressió de sentir que la seva pell es cargolava. Que la seva carn cruixia fins a fer aparèixer els ossos carbonitzats.

Després: res més!

El sofriment havia cessat, com si l’haguessin desconnectat amb un botó.

Va veure que el seu braç dret tremolava. I la suor li continuava regalimant per tot el cos.

—N’hi ha prou —va dir la vella—. Kull wahad! Jamai cap criatura nascuda d’una dona ha aguantat tant! És com si jo hagués volgut veure’t fracassar. —Va recular, va apartar el gom jabbar del seu coll—. Treu la mà d’aquesta caixa, jove, i mira-la!

Ell va lluitar per dominar un calfred dolorós i els seus ulls es van fixar en el forat obscur on la seva mà encara era ficada, com si es refusés a cap moviment, com si el record del sofriment la paralitzés. Tota la seva raó li deia que retiraria de la capsa un monyó ennegrit.

—Treu-la! —va ordenar ella.

Va obeir i va mirar la mà, estupefacte. No hi va veure cap marca, cap vestigi del dolor que la seva carn havia sentit. Va aixecar la mà al seu davant, la va girar, va doblegar els dits.

—Dolor per inducció nerviosa —va dir la vella—. No puc anar pel món esguerrant humans potencials. Però molta gent donaria molt per conèixer el secret d’aquesta capsa.

Va agafar el cub de metall i el va ficar als plecs de la túnica.

—Però, el dolor… —va dir Paul.

—El dolor! Un humà és capaç de dominar tots els nervis del seu cos!

Li feia mal la mà esquerra. Va obrir els dits i va descobrir quatre marques sagnants al palmell. Va deixar caure el braç i va mirar la vella.

—Vau fer això a la meva mare?

—Has tamisat mai sorra?

La qüestió era tangencial i xocant: el seu esperit va guanyar un nivell superior de comprensió. Tamisar sorra. Va concordar.

—Nosaltres, les Bene Gesserit, tamisem la gent per descobrir els humans —va dir la vella.

Després ell va alçar la mà dreta fins als ulls, intentant trobar el record del sofriment.

—I això és tot? Sofriment. És tot?…

—T’he observat, noi. El sofriment és només l’eix de la prova. La teva mare t’ha ensenyat la manera com nosaltres observem.

He vist signes d’aquests ensenyaments en tu. Tota la nostra prova és això: crisi i observació.

La veu denotava la confirmació de les seves paraules i Paul va dir:

—És cert.

Ella el va mirar. Ell sent la veritat! Podria ser que fos ell? De debò?… Després va somiar: L’esperança ennuvola l’observació, i va ofegar l’excitació que sentia.

—Tu saps quan la gent es creu el que diu —va murmurar ella.

—Ho sé.

A la veu de Paul hi havia les harmonies de les seves capacitats.

Ella les va sentir i va dir:

—Potser ets el Kwisatz Haderach. Asseu-te, germanet, als meus peus.

—Prefereixo quedar-me dret.

—La teva mare s’hi va asseure, una vegada.

—Jo no sóc la meva mare.

—Tu em detestes una mica, oi? —Va mirar cap la la porta i va cridar—: Jessica!

La porta es va obrir. Jessica va sorgir. La mirada dels seus ulls era dura. Es va entendrir en veure Paul. Va aconseguir somriure feblement.

—Jessica, has deixat mai d’odiar-me? —va preguntar la vella.

—Us estimo i us detesto alhora —va dir Jessica—. Us detesto pel sofriment que no podré mai oblidar. Us estimo per…

—El més important només —va dir la vella, i la seva veu era suau—. Ara pots venir, però queda’t callada. Tanca aquesta porta i vigila que ningú no ens vingui a interrompre.

Jessica va entrar, va tancar la porta i es va recolzar al batent.

El meu fill viu, va pensar. Viu… i és humà. Ho sabia… però viu. Ara podré continuar vivint. El contacte de la porta era dur, real, contra la seva esquena. Tot en aquella sala semblava pesar sobre els seus sentits.

El meu fill viu.

Paul va mirar la seva mare. Ella ha dit la veritat. Hauria volgut estar tot sol per meditar sobre aquella experiència però sabia que no seria possible fins que li diguessin que sortís. La vella havia adquirit un poder sobre ell. Elles deien la veritat. La seva mare havia passat aquesta mateixa prova. L’objectiu era certament terrible per justificar un cert sofriment, una certa por. I ell sabia que era terrible, que desafiava totes les probabilitats i que només existia en si mateix. Sabia que, a partir d’ara, n’era presoner. Però ho ignorava tot de la naturalesa d’aquest terrible objectiu.

—Un dia, noi —va dir la vella—‚ també tu esperaràs darrere una porta. Serà una prova completament diferent.

Paul va mirar la mà que havia conegut el sofriment i després la Reverenda Mare. Acabava de descobrir a la seva veu alguna cosa desconeguda. Era com si els mots haguessin estat centellejants, plenament separats, definits. I sabia que cada qüestió que pogués plantejar d’ara endavant produiria una resposta que el faria sortir del seu món de carn cap a qualsevol cosa més gran.

—Per què busqueu els humans? —va preguntar.

—Per alliberar-vos.

—Alliberar?

—Fa temps, els homes van confiar el pensament a les màquines amb l’esperança d’alliberar-se així. Però això només permet que d’altres homes els redueixin a l’esclavitud amb l’ajut de les màquines.

—«No faràs cap màquina semblant a l’esperit de l’home» —va citar Paul.

—Sí, és el que diuen a la Jihad Butleriana i la Bíblia Catòlica Orange. Però la Bíblia C. O. hauria de dir realment: «No faràs cap màquina que falsifiqui l’esperit humà». Has estudiat amb el Mentat de la vostra Casa?

—He estudiat amb Thufir Hawat.

—La Gran Revolta ens va arrabassar una crossa —va dir ella. Això va obligar l’esperit humà a desenvolupar-se. Es van crear aleshores escoles per entrenar els talents humans.

—Les escoles Bene Gesserit?

Ella va concordar.

—Dues d’aquelles grans escoles antigues han sobreviscut: Bene Gesserit i la Guilda Espacial. La Guilda, almenys ho pensem, s’inclina més aviat a desenvolupar les matemàtiques pures. Bene Gesserit té una funció totalment diferent.

—La política! —va exclamar ell.

—Kull wahad! —va exclamar la vella. I es va girar vers Jessica amb una mirada dura.

—Jo no li he dit res, Vostra Reverència —va dir Jessica.

La vella va dirigir aleshores la seva atenció al noi.

—Has deduït això a partir de molt poc. Però és cert que es tracta de la política. Al començament, l’escola Bene Gesserit era dirigida per aquelles que consideraven necessària l’existència d’un lligam de continuïtat en els afers humans. Van veure que aquesta continuïtat no podia existir sense que se separés l’humà de l’animal… per tal de facilitar la selecció.

Abruptament, per a Paul, les paraules de la Reverenda Mare van perdre la intensitat que havien tingut fins aleshores. Era com una ofensa contra el que la seva mare designava com a instint de justícia. No el fet que la Reverenda Mare li mentís. Era evident que era sincera.

Era una cosa més profunda, alguna cosa lligada al seu terrible objectiu.

—Però la meva mare m’ha dit que moltes Bene Gesserit de les escoles ho ignoren tot del seu llinatge —va dir ell.

—Posseïm tota la història genètica. La teva mare sap que és d’ascendència Bene Gesserit o que el seu llinatge, almenys, ha estat considerat acceptable.

—En aquest cas, per què ignora qui eren els seus pares?

—Algunes ho saben… d’altres ho ignoren. Pot passar, per exemple, que nosaltres desitgem fer-la reproduir-se amb un parent pròxim per fer dominant una característica genètica. Les nostres raons són múltiples.

De nou, Paul va percebre l’ofensa al seu instint de justícia.

—Preneu moltes decisions —va dir.

La Reverenda Mare el va mirar en silenci, pensant: És realment una crítica el que he percebut a les seves paraules?

—La nostra responsabilitat és feixuga —va dir.

Els resultats de la prova desapareixien cada vegada més ràpidament. Va afrontar calmadament la seva mirada.

—Dieu que jo sóc potser el… Kwisatz Haderach. Què és això? Un gom jabbar humà?

—Paul! —va intervenir la seva mare—. No has de fer servir aquest to amb…

—Deixa-ho, Jessica —va dir la Reverenda Mare—. Noi… coneixes la droga de la Deïdora de la Veritat?

—És la droga que preneu per detectar millor el que és fals. La meva mare m’ho va ensenyar.

—Has assistit mai al trànsit de la veritat?

Ell va brandar el cap.

—No.

—La droga és perillosa, però dóna agudesa. Amb ella, una Deïdora de la Veritat pot visitar molts indrets de la seva memòria… en la memòria del seu cos. Pot abocar-se sobre moltes avingudes del passat… però només sobre avingudes femenines. —La seva veu es va carregar amb una nota de tristesa—. Tot i així, hi ha un indret que cap Deïdora no pot visitar. Un indret que ens rebutja, ens terroritza. Però es diu que un dia vindrà un home que, amb la gràcia de la droga, veurà amb la seva mirada interna: veurà com ningú d’entre nosaltres no ha pogut fer, tots els passats, masculins i femenins.

—El vostre Kwisatz Haderach?

—Sí, aquell que pot estar en molts indrets alhora. El Kwisatz Haderach. Molts homes han provat la droga… Molts. Mai cap no ha reeixit.

—Ho han provat i han fallat? Tots?

—Oh, no! —Ella va brandar el cap—. Ho han provat i són morts.





2


Provar de comprendre Muad’Dib sense comprendre els seus enemics mortals, els harkonnenians, és intentar veure la Veritat sense conèixer la Falsedat. És provar de veure la Llum sense conèixer les Tenebres. És impossible.

—De «Manual de Muad’Dib»,

per la Princesa Irulan.

Era un món, un globus en relleu, parcialment en ombres, que girava sota l’impuls d’una mà grassa carregada d’anells centellejants.

Reposava sobre un suport canviant, contra una paret, en una sala sense finestres les altres parets de la qual oferien a la mirada un mosaic multicolor de rotllos, de bobines, de films i de cintes. La llum emanava d’esferes daurades que flotaven en camps mòbils, suspensors ingràvids.

Al centre de la sala s’aixecava una taula de forma el·líptica, folrada de fusta d’elacca petrificada color de jade rosa. Al voltant havien col·locat cadires vermiformes suspeses. Dos personatges seien allà. El primer era un jove de cabells foscos que devia tenir setze anys. La seva cara era rodona, els ulls tristos. El segon personatge era petit, esvelt, amb trets efeminats.

Tots dos miraven el globus que girava i l’home que el feia girar, mig amagat a l’ombra.

Una riallada ofegada va sonar al costat del globus. Després una veu de baix:

—Mira, Piter. La més gran trampa de tota la història. I el Duc es prepara per ficar-se-la a la gola. Oi que és magnífic el que jo, el Baró Vladimir Harkonnen, faig?

—Certament, Baró —va dir l’home esvelt. Tenia una veu de tenor enriquida per una dolça qualitat musical.

La mà grassa va abaixar-se fins al globus i va interrompre la rotació. Tots dos van poder ara contemplar la superfície immòbil, tots dos van poder veure que es tractava d’un objecte reservat als més rics col·leccionistes o als governants planetaris de l’Imperi. El globus portava de fet el segell imperial. Les ratlles de longitud eren visibles, fetes de tènues fils de platí. Els casquets polars eren incrustacions de diamants de lluïssor lletosa.

La mà grassa es va desplaçar sobre el globus, de detall en detall.

—Us invito a observar bé —va retrunyir la veu de baix—. Mira atentament, Piter, i tu també, Feyd-Rautha, estimat: entre el paral·lel seixanta nord i el setanta sud, aquests plecs elegants. Oi que el seu color es pot comparar al d’un caramel deliciós? I no trobareu enlloc el blau de cap mar, de cap llac, de cap riu. I els elegants casquets polars… tan petits. Qui es podria equivocar amb aquest món? És únic. I és l’indret ideal per a una victòria també única. Arrakis!

Un somriure va aparèixer als llavis de Piter.

—I pensar. Baró, que l’Emperador Padishah es creu que ha ofert el vostre planeta d’espècia al Duc. Commovedor!

—Això és una observació totalment absurda —va retrunyir el Baró—‚ que només has fet per torbar el jove Feyd-Rautha. Però no cal torbar el meu nebot.

El jove de mirada trista es va agitar a la seva butaca i va fer un gest per allisar un plec al seu mallot negre. Després es va aixecar quan van trucar discretament a la porta darrere seu.

Piter va deixar el seu seient, va caminar fins a la porta i la va entreobrir només el suficient per agafar el cilindre de missatge que li allargaven. Va tancar de nou, va desenrotllar el full i va llegir-lo.

Va fer una riallada sufocada. I una altra.

—Què hi ha? —va preguntar el Baró.

—Aquell boig ens contesta. Baró!

—S’ha vist mai un Atreides que no aprofités una ocasió per a un gest? I què diu?

—Es mostra particularment rude. Baró. Es dirigeix a vós com a Harkonnen sense fer servir el vostre títol ni tan sols dir-vos estimat cosí.

—Harkonnen és un bell nom —va grunyir el Baró amb una veu que traïa la seva impaciència—. I què diu, el meu estimat Leto?

—Diu: «La teva oferta d’un encontre és rebutjada. Ja he trobat sovint la teva traïdoria, que és un fet ben conegut».

—I? —va preguntar el Baró.

—Diu: «L’art del kanly conserva encara alguns adeptes al si de l’Imperium». I firma: «Duc Leto d’Arrakis». —Piter va rompre el riure—. D’Arrakis! Oh! És massa! És massa!

—Calma, Piter! —va dir el Baró, i el riure va cessar bruscament com si l’hagués apagat l’interruptor—. Kanly, ha? Revenja? Ha fet servir aquest terme antic tan ric de tradició a fi que jo sàpiga del cert el que vol dir.

—Vós heu fet el gest de pau —va dir Piter—. Heu estat d’acord amb els usatges.

—Per a un Mentat, Piter, tu parles massa —va dir el Baró. I va pensar: Caldrà que em tregui aquest de sobre ben aviat. Gairebé ha fet el seu servei. Va contemplar el seu Mentat assassí, deturant-se en el detall que la major part de la gent observava abans de res: els ulls, els ulls blaus sense el més mínim blanc, només amb les estries d’un blau més fosc.

Un somriure breu va deformar les faccions de Piter. Era com una ganyota en una màscara, amb els ulls semblants a dos forats blaus.

—Però, Baró! Mai no hi ha hagut una revenja més bella. Aquest estratagema és d’una traïdoria exquisida. Obligar Leto a deixar Caladan per Duna i això sense la més mínima possibilitat d’escapar perquè es tracta d’una ordre del mateix Emperador. Divertidíssim!

La veu del Baró era gelada:

—La teva boca està inflada, Piter.

—Però sóc feliç, mon Baró. Mentre que vós… vós esteu tocat per la gelosia.

—Piter!

—Ah, Baró! Oi que és lamentable que vós mateix no hàgiu aconseguit imaginar un estratagema tan exquisit?

—Un d’aquests dies, Piter, et faré escanyar.

—N’estic segur. Baró! Vaja! Però certament serà un acte va, oi?

—Has mastegat verite o semuta, Piter?

—La veritat sense por sorprèn el Baró —va dir Piter, i la seva cara va esdevenir una caricatura d’una màscara severa—. Ah, ah, però a veure, Baró, jo sóc un Mentat i sabré exactament en quin moment cridareu el botxí. I esperareu mentre jo us sigui útil. Cridar-lo prematurament seria un error. Encara sóc molt útil. I després, conec els ensenyaments que heu tret d’aquest adorable planeta. Duna: mai no desaprofitar. No és veritat, Baró?

La mirada del Baró no abandonava el Mentat.

A la seva butaca, Feyd-Rautha va gemegar. Quins idiotes turbulents, va pensar. El meu oncle no pot dirigir la paraula al seu Mentat sense que se segueixi una discussió. Es creuen realment que no tinc res més a fer que escoltar les seves discussions?

—Feyd —va dir el Baró—‚ t’he dit que escoltessis i aprenguessis quan t’he invitat. Aprens?

—Sí, oncle.

La veu de Feyd-Rautha era plena d’un respecte servicial.

—A vegades —va continuar el Baró—‚ m’interrogo respecte a Piter. Jo provoco el sofriment per absoluta necessitat, però ell… Estic segur que en frueix. Per la meva banda, aquest pobre Duc Leto em fa llàstima. Molt aviat el doctor Yueh caurà sobre ell i serà la fi dels Atreides. Però Leto sabrà certament quina mà dirigeix el doctor… i això serà per a ell una cosa terrible.

—En aquest cas, per què no heu manat al doctor de clavar-li un kindjal entre les costelles? Això seria segur i eficaç —va dir Piter—. Parleu de llàstima, però…

—Cal que el Duc sàpiga en quin moment jo decideixo la seva fi —va dir el Baró—. I també les Grans Cases ho han de saber. Això les calmarà. Tindré així una mica més de mans lliures. La necessitat se’m manifesta de manera evident, però no té per què agradar-me.

—Les mans lliures —va dir Piter amb una ganyota—. Els ulls de l’Emperador ja s’han fixat en vós, Baró. Sou massa ambiciós. Un dia, una legió o dues de sardaukars desembarcaran aquí, a Giedi Prime, i serà la fi del Baró Vladimir Harkonnen.

—I t’agradarà veure aquest dia, oi, Piter? —va preguntar el Baró—. Et donaria molt de plaer veure els sardaukars saquejant les meves ciutats i el meu castell. Estic segur que n’estaràs encantat.

—Fa falta preguntar-ho, Baró?

La veu del Mentat no era més que un murmuri.

—Hauries de ser bashar d’un cos de sardaukars. La sang i el sofriment t’agraden. Potser jo vaig ser massa irreflexiu quan et vaig prometre el saqueig d’Arrakis.

Piter va fer cinc passos curiosament afectats i va anar a col·locar-se darrere la butaca de Feyd-Rautha. L’atmosfera de la sala va tornar-se tensa. El jove va girar-se i va contemplar Piter arronsant les celles.

—No jugueu amb Piter, Baró —va dir el Mentat—. M’heu promès la Dama Jessica. Me l’heu promesa.

—Per a què, Piter? —va preguntar el Baró—. Per fer-la sofrir?

Piter el va mirar, prolongant el silenci.

Feyd-Rautha va desplaçar de banda la seva butaca suspesa i va preguntar:

—Oncle, fa falta que em quedi? Heu dit que…

—El meu estimat Feyd-Rautha es torna impacient —va dir el Baró. Es va desplaçar entre les ombres al costat del globus—. Una mica de calma, Feyd. —Després va desviar la seva atenció cap al Mentat—. I el petit Duc, benvolgut Piter, la criatura, en Paul?

—La trampa us el lliurarà —va dir Piter en un murmuri.

—La meva pregunta no és això —va dir el Baró—. Recordes que vas predir que aquella bruixa Bene Gesserit donaria una filla al Duc? I t’has equivocat, oi, Mentat?

—No m’equivoco sovint. Baró. —Per primera vegada hi havia por a la seva veu—. Concediu-me això, no m’equivoco sovint. I vós mateix ho sabeu, que les Bene Gesserit, generalment, donen filles. La mateixa esposa de l’emperador només ha produït femelles.

—Oncle —va dir Feyd-Rautha—‚ havíeu dit que aquí podria haver-hi un afer important per a mi i…

—Escolta el meu nebot. Aspira a governar el baronat i ni tan sols es pot governar a si mateix.

El Baró es va desplaçar de nou darrere el globus d’Arrakis com una ombra dins les ombres.

—Molt bé, doncs, Feyd-Rautha Harkonnen, t’he convocat aquí amb l’esperança d’inculcar-te una mica de saviesa. Has observat el nostre bon Mentat? De la nostra discussió, hauries pogut treure alguna cosa.

—Però, oncle…

—En opinió teva Piter és un Mentat molt eficaç, Feyd?

—Certament, però…

—Ah! Ja hi som: Però. Però consumeix massa espècia. Se la menja com si fossin caramels. Mi-te’ls, els seus ulls! Es diria que acaben de sortir d’un equip d’extracció d’Arrakis. Eficient, aquest volgut Piter, però encara és emotiu, inclinat a crisis de còlera. Eficient, però pot equivocar-se.

—M’heu convocat per difamar la meva eficiència amb crítiques, Baró? —va preguntar Piter. La seva veu era baixa.

—Difamar la teva eficiència? Vinga, Piter, ja em coneixes. Només desitjo que el meu nebot s’adoni de les limitacions d’un Mentat.

—Teniu intenció de reemplaçar-me? —va preguntar Piter.

—Reemplaçar-te, Piter? Però on podria jo trobar un altre Mentat dotat de tanta astúcia i verí?

—Al mateix indret on vau trobar-me. Baró.

—De fet potser ho hagi de fer. M’has semblat molt inestable aquests darrers temps. I després menges massa espècia.

—Els meus plaers són massa cars, Baró? Us hi oposeu?

—Estimat Piter, els teus plaers constitueixen el lligam que ens uneix, a tu i a mi. Com podria jo oposar-m’hi? Només desitjo que el meu nebot observi això respecte a tu.

—Estic, doncs, en escena —va dir Piter—. Cal que balli? Potser hauré d’executar les meves diverses funcions per a l’eminent Feyd-Rau…?

—Exactament —va dir el Baró—. Estàs en escena, Piter. Però ara, silenci.

Es va girar vers el nebot i va observar als seus llavis aquella expressió subtil de divertiment que era la marca distintiva dels Harkonnen.

—Aquest és un Mentat, Feyd. Ha estat educat i condicionat per complir certes funcions. Mentrestant, no s’ha de perdre mai de vista el fet que el seu esperit és contingut en un cos humà. Això és un inconvenient greu. Jo mateix penso a vegades que els antics estaven certs amb les seves màquines pensants.

—Joguines, comparades amb mi —va grunyir Piter—. Fins i tot vós. Baró, podríeu ultrapassar aquestes màquines.

—Potser, potser… —féu el Baró—. Ah, bé… —va fer una inspiració profunda i després va rotar—‚ ara, Piter, podries descriure al meu nebot les grans línies de la nostra campanya contra la Casa dels Atreides. Compleix, doncs, la teva funció de Mentat per a nosaltres, t’ho demano.

—Baró, us he de prevenir contra el fet de confiar a una persona tan jove aquestes informacions. Les meves observacions…

—El jutge sóc jo, Piter. T’he donat una ordre, Mentat. Compleix una de les teves funcions.

—Que sigui, doncs, així.

Piter es va adreçar en una estranya actitud de dignitat i va ser com si una màscara que semblava cobrir-li el rostre se li hagués estès a tot el cos.

—D’aquí a uns quants dies estàndard —va començar—‚ tota la casa del Duc Leto s’embarcarà en un correu de la Guilda de l’Espai amb destinació a Arrakis i més concretament a la ciutat d’Arrakeen, que serà sens dubte preferida al nostre feu de Carthag. El Mentat del Duc, Thufir Hawat, ha arribat correctament a la conclusió que Arrakeen és més fàcil de defensar.

—Escolta amb atenció, Feyd —va intervenir el Baró—. I observa tots els plans que són a l’interior dels plans.

Feyd va balancejar el cap i va pensar; Prefereixo això. El vell monstre em lliura finalment els seus secrets. Es cert que desitja que jo sigui el seu hereu.

—Hi ha diverses possibilitats tangencials —va dir Piter—. He dit que la casa dels Atreides es mudarà a Arrakis. Tot i així, no hem d’ignorar la possibilitat d’un acord entre el Duc i la Guilda a fi que aquesta última el condueixi a un indret segur, fora del Sistema.

Alguns, en circumstàncies semblants, esdevenen renegats de les Cases i s’emporten escuts i armes atòmiques de família per fugir lluny de l’Imperium.

—El Duc és massa orgullós per a això —va dir el Baró.

—Aquesta eventualitat no deixa per això d’existir. Però per a nosaltres, el resultat final serà el mateix.

—No! —va cridar el Baró—. Vull que es mori i que el seu llinatge s’extingeixi.

—És l’eventualitat més probable. Per les seves activitats, es pot reconèixer quan una Casa es prepara per renegar. La del Duc no en presenta cap senyal.

—En aquest cas, Piter, continua.

—A Arrakeen, el Duc i la seva família ocuparan la Residència, que ha estat darrerament la llar del Comte Fenring i de la seva Dama.

—Ambaixador prop dels contrabandistes. —El Baró va riure per sota el nas.

—Prop de qui? —va preguntar Feyd-Rautha.

—El vostre oncle bromeja —va explicar Piter—. Donava al Comte Fenring el títol d’Ambaixador prop dels contrabandistes per subratllar els interessos que l’Emperador pot tenir en les operacions de contraban a Arrakis.

Feyd-Rautha va clavar a l’oncle una mirada perplexa.

—Per què?

—No siguis tan toix, Feyd! Com podria la Guilda escapar-se durant tant de temps al control imperial? Com podrien altrament jugar el seu paper els espies i els assassins?

Els llavis de Feyd-Rautha es van arrodonir en un Oh! silenciós.

—A la Residència —va continuar Piter—‚ hem preparat algunes diversions. Hi haurà un atemptat contra la vida de l’hereu dels Atreides… I aquest atemptat podria tenir èxit.

—Piter —va rondinar el Baró—‚ havies dit que…

—He dit que poden produir-se certs accidents. I aquest intent d’assassinat ha de semblar autèntic.

—Però aquest noi té un cos tan jove, tan tendre —va dir el Baró—. És clar, potencialment, és més perillós que son pare… educat com ha estat per la bruixa de la seva mare, aquell Satanàs femení! Però continua, Piter, t’ho demano.

—Hawat endevinarà que un agent nostre s’ha infiltrat entre ells. La sospita més evident és el doctor Yueh, que és efectivament un agent nostre. Però Hawat s’ha dedicat a algunes investigacions i ha sabut que el nostre doctor és diplomat per l’Escola Suk i té el Condicionament Imperial i que és considerat suficientment segur per visitar el mateix Emperador. Hom dóna gran importància al Condicionament Imperial. Hom garanteix que no es pot fer desaparèixer aquest condicionament sense matar el subjecte. Mentrestant, tal com algú ja ho va remarcar, és possible fer moure un planeta si hom disposa de l’alçaprem adequat. I nosaltres hem trobat l’alçaprem que ens permet fer moure el doctor.

—Com? —va preguntar Feyd-Rautha. Trobava aquest tema fascinant.

Tothom sabia prou bé que era impossible subvertir el Condicionament Imperial.

—Parlarem d’això una altra vegada —va dir el Baró—. Continua, Piter.

—En el lloc de Yueh posarem un sospitós molt més interessant en el camí de Thufir Hawat. La nostra tria ha estat tan audaciosa que el Mestre Assassí de Leto no podrà deixar de sospitar d’ella.

—Sospitar d’ella? —va exclamar Feyd-Rautha.

—Es tracta de la mateixa Dama Jessica —va dir el Baró.

—No és sublim? —va preguntar Piter—. Hawat estarà tan preocupat amb aquest problema que la seva eficiència de Mentat estarà molt minvada. Podrà fins i tot intentar matar la Dama Jessica. —El Mentat va arronsar les celles—. Però no crec que ho aconsegueixi.

—I tampoc no ho desitges, oi que no? —va preguntar el Baró.

—No em distragueu. Mentre Hawat estarà ocupat amb la Dama Jessica, nosaltres li trobarem algunes altres diversions sota la forma de guarnicions en revolta i altres esdeveniments de la mateixa mena. Tot això serà reprimit. Cal que el Duc es cregui que té un grau suplementari de seguretat. Després, quan arribi el moment oportú, farem un senyal a Yueh, llançarem totes les nostres forces i…

—Vinga, digues-li-ho tot —va intervenir el Baró.

—Aleshores atacarem amb el suport de dues legions de sardaukars disfressats amb uniformes harkonnenians.

—Sardaukars! —va bleixar Feyd-Rautha.

Va evocar la imatge de les terribles tropes imperials, entrenades per ser assassins sense compassió, els soldats fanàtics de l’Emperador Padishah.

—Veus fins a quin punt confio en tu, Feyd —va dir el Baró—. Ni una sola paraula de tot això ha d’arribar a cap altra Gran Casa, sinó tot el Landsraad podria molt bé unir-se contra la Casa Imperial i seria el caos.

—El punt important —va dir Piter—‚ és el següent. Com que la Casa Harkonnen és utilitzada per executar la feina bruta de l’Imperium, es beneficiarà d’un avantatge segur. Un avantatge perillós, certament, però que, usat amb prudència, tornarà els Harkonnen més rics que qualsevol altra Casa de l’Imperium.

—No et fas la més mínima idea de les riqueses que són en joc, Feyd —va dir el Baró—. Ni en els teus somnis més demencials. I, abans de res, garantirem per sempre un director a la CHOAM.

Feyd-Rautha va balancejar el cap. Només la riquesa comptava. I la companyia CHOAM era la clau de la riquesa. Cada Casa Noble treia dels cofres de la companyia tot el que podia a través dels seus directors. Aquests directors de la CHOAM eren la prova evident del poder polític a l’interior de l’Imperium. Els directors canviaven segons els vots del Landsraad que, en el seu conjunt, s’oposava a l’Emperador i als seus partidaris.

—El Duc Leto —va dir Piter— podria intentar afegir-se a aquella escòria dels frémens que viuen al desert. Excepte si prefereix reservar aquest refugi imaginari per a la seva família. Però aquest camí li està tancat per un dels agents de Sa Majestat, aquell ecologista planetari que certament recordareu: Kynes.

—Feyd se’n recorda —va dir el Baró—. Continua.

—No feu ximpleries, Baró.

—Continua, és una ordre!

El Mentat va arronsar les espatlles.

—Si tot es desenvolupa d’acord amb les previsions, d’aquí a un any estàndard la Casa Harkonnen tindrà un sots-feu a Arrakis. El vostre oncle obtindrà l’administració d’aquest feu i un agent personal seu regnarà al planeta de les sorres.

—Més beneficis —va dir Feyd-Rautha.

—Naturalment —va dir el Baró. I va pensar: És simplement justícia. Nosaltres hem colonitzat Arrakis… si es descompten aquells pocs bastards frémens que s’amaguen als encontorns del desert… i alguns contrabandistes que són tan presoners del planeta com els treballadors indígenes.

—Aleshores, les Grans Cases sabran que el Baró ha destruït els Atreides —va acabar Piter—. Ho sabran, totes.

—Ho sabran —va bleixar el Baró.

—I el més deliciós de tot —va afegir Piter—‚ és que el Duc també ho sabrà. Ho sap fins i tot ara. Ja ensuma la trampa.

—És cert que el Duc ja ho sap —va dir el Baró amb una nota de tristesa a la veu—. I no pot fer-hi res… Cosa que encara és més trista.

Va apartar-se del globus d’Arrakis. I, quan emergia de l’ombra, la seva silueta va prendre una altra dimensió. Va esdevenir gras, enorme.

Moviments subtils sota els plecs de la seva vestimenta fosca van revelar que el seu greix era parcialment sostingut per suspensors gravitacionals fixats a la mateixa carn. El seu pes devia apropar-se als dos-cents quilos estàndard però, en realitat, la seva ossada no n’aguantava més d’una quarta part.

—Tinc fam! —va remugar, i la seva mà coberta d’anells va acaronar els seus llavis grassos mentre els seus ulls enfonsats als plecs de la cara es fixaven sobre el nebot—. Dóna ordre que ens serveixin, estimat. Abans de retirar-nos, anem a menjar.





3


Així va parlar santa Alia-del-Coltell: «La Reverenda Mare ha de combinar els poders de seducció d’una cortesana amb la majestat d’una deessa verge i conservar els seus atributs sota tensió, tant de temps com subsisteixin els seus poders de joventut. Perquè, quan bellesa i joventut hagin marxat, descobrirà que el lloc intermediari abans ocupat per la tensió s’ha tornat una font d’astúcia i enginy».

—De «Muad’Dib, Comentaris de Família»,

per la Princesa Irulan.

—Bé, Jessica, què tens a dir? —va preguntar la Reverenda Mare.

Aquell mateix dia, Paul havia passat la prova i ara arribava el crepuscle. Les dues dones eren soles al saló de Jessica, mentre Paul esperava a la Cambra de Meditació, on no podia sentir la més mínima paraula.

Jessica era dreta davant les finestres obertes al sud. Amb el capvespre veia i no veia els colors a la praderia, al riu. Sentia i no sentia les paraules que pronunciava la Reverenda Mare.

Ella ja havia passat la prova, uns quants anys abans. Aleshores era només una noieta prima amb els cabells color de bronze, amb el cos sacsejat per les tempestats de la pubertat. Havia entrat a l’estudi de la Reverenda Mare Gaius Helen Mohiam, Rectora superior de l’escola Bene Gesserit a Wallach IX. Avui contemplava la seva mà dreta, doblegava els dits i recordava el sofriment, la por, la còlera.

—Pobre Paul! —va murmurar.

—Jessica, t’he fet una pregunta!

La veu de la vella era seca, imperativa.

—Sí? Oh… —Jessica es va arrencar al passat, es va girar vers la Reverenda Mare, que seia d’esquena a la paret, entre les dues finestres de l’occident—. Què voleu que us digui?

—Què vull que em diguis? Què vull que em diguis? —Hi havia una nota cruel d’escarniment en aquella veu antiga i Jessica va cridar:

—Molt bé, he tingut un fill!

Però sabia que la còlera que sentia havia estat provocada deliberadament.

—T’havíem manat de donar només filles als Atreides.

—Però això era tan important per a ell!

—I en el teu orgull, has pensat poder donar a llum el Kwisatz Haderach!

Jessica va aixecar el mentó.

—He sentit que seria possible.

—No vas pensar sinó en el desig del Duc de tenir un fill! —va exclamar la vella—. Però el seu desig no té res a veure amb tot allò. Una filla Atreides hauria pogut casar-se amb un hereu Harkonnen i així es farien les paus. Has complicat les coses d’una manera impensable. Ara podríem perdre els llinatges.

—Vosaltres no sou infal·libles —va murmurar Jessica, i desafiava la mirada d’aquells ulls vells.

—El que és fet és fet —va dir la Reverenda Mare.

—Juro que mai no lamentaré la meva decisió —va exclamar Jessica.

—Que noble per part teva! —Va somriure amb sorna—. Cap recança, mai! Ja veurem com serà quan hagis de fugir i totes les mans s’aixequin contra teu i el teu fill.

Jessica havia empal·lidit.

—No hi ha, doncs, cap alternativa?

—Alternativa? Com pot una Bene Gesserit preguntar això?

—Vull saber també el que heu pogut llegir en el futur gràcies als vostres poders.

—He llegit en el futur el que he llegit en el passat. Tu coneixes molt bé els nostres problemes, Jessica. La raça sap que és mortal i tem l’estancament de la seva herència. Corre a la seva sang la necessitat de barrejar en el desordre les línies genètiques. L’Imperium, la Companyia CHOAM, totes les Grans Cases no són més que despulles en el corrent.

—La CHOAM —va murmurar Jessica—. Suposo que a hores d’ara ja ha estat decidit de quina manera compartirà les despulles d’Arrakis.

—Què és la CHOAM si no el penell al vent de la nostra època? —va preguntar la vella—. L’Emperador i els seus partidaris controlen actualment un 59,65 per cent dels vots del Consell de la companyia. És cert que senten els possibles beneficis i com que els altres els senten també, el seu poder sobre els vots es troba reforçat. Així es fa la història, filla meva.

—Vet aquí el que em fa falta ara —va dir Jessica—. Un bon curset d’Història!

—No siguis sarcàstica, filla meva! Saps tan bé com jo quines forces ens envolten. La nostra civilització reposa sobre tres bases: la Casa Imperial, que s’oposa a les Grans Cases Federades del Landsraad i, entre elles, la Guilda i el seu satànic monopoli dels transports interestel·lars. En política, el trípode és la més inestable de totes les estructures. Ja seria prou dolent sense la complicació d’un sistema comercial que ha quedat a l’estadi feudal girant l’esquena a tota la ciència.

Jessica va dir amargament:

—Estelles en el camí del corrent… com el Duc Leto, el seu fill i…

—Oh, silenci, filla meva! Sabies prou bé en entrar en el joc com et tocaria ballar.

—Sóc una Bene Gesserit. Només existeixo per servir.

—És la veritat i tot el que podem esperar és impedir que tot això provoqui una conflagració general a fi de salvar tot el que sigui possible dels nostres llinatges de sang.

Jessica va tancar els ulls i va sentir el formigó de les llàgrimes sota les parpelles. Va lluitar contra la tremolor interior que la dominava, contra les esgarrifances a la pell, l’alè agitat, el pols que s’enfollia, la suor als palmells. Va dir:

—Pagaré els meus errors.

—El teu fill pagarà amb tu.

—El protegiré com pugui.

—Protegir-lo! Però si tu el protegeixes massa, Jessica, ell mai no esdevindrà prou fort per realitzar el seu destí!

Jessica es va girar. A l’altra banda de la finestra, va contemplar les ombres que es feien més denses.

—Es realment tan terrible, aquest planeta Arrakis?

—Terrible, però no del tot —va dir la Reverenda Mare—. La Missionaria Protectiva ha passat per allà i ha millorat una mica les coses.

La Reverenda Mare es va aixecar i va allisar un plec de la túnica.

—Crida el teu noi. He de marxar aviat.

—De debò?

La veu antiga es va endolcir:

—Jessica, filla meva, desitjaria estar en el teu lloc i assumir els teus sofriments. Però cadascú de nosaltres ha de seguir el seu propi camí.

—Ho sé.

—M’ets tan volguda com qualsevol de les meves mateixes filles, però no puc deixar que això interfereixi en el deure.

—Ho entenc… És necessari.

—El que tu has fet, Jessica, i per què ho has fet… totes dues ho comprenem. Però la bondat m’obliga a dir-te que hi ha poques possibilitats que el teu noi sigui la Totalitat Bene Gesserit. No cal esperar massa.

Jessica va eixugar-se les llàgrimes al cantó dels ulls. Era un gest de còlera. Va dir:

—Em doneu la impressió que he esdevingut de nou una noieta recitant la meva primera lliçó… —Els mots li abandonaven difícilment els llavis—. «Els humans no s’han de sotmetre de cap manera als animals». —Va tenir un sanglot ofegat que va acabar gairebé en un murmuri—: He estat tan sola.

—Això hauria de formar part de les proves —va dir la vella—. Els humans estan gairebé sempre sols. Ara, crida el noi. Ha viscut un dia llarg i terrible. Però ha tingut prou temps per reflexionar i recordar, i he de fer-li altres preguntes a propòsit dels seus somnis.

Jessica va abaixar el cap i es va dirigir a la Cambra de la Meditació.

—Paul, entra, si us plau.

Ell va obeir, amb lentitud. Va mirar la seva mare com si fos una estranya. Després, quan va fixar els ulls en la Reverenda Mare, la desconfiança li va entelar la mirada. I es va acontentar amb una inclinació del cap, com saludant un igual. Darrere seu, va sentir que la seva mare tancava la porta.

—Jove —va dir la Reverenda Mare—‚ tornem als teus somnis.

—Què voleu saber?

—Somies cada nit?

—Els meus somnis no sempre es mereixen que els recordi. Puc recordar-los tots però només alguns valen la pena.

—Com saps tu la diferència?

—Ho sé.

La vella va mirar Jessica, després novament Paul.

—Quin somni has tingut aquesta nit? —va preguntar ella—. Valia la pena que te’n recordessis?

—Sí. —Va tancar les parpelles—. Vaig somiar una caverna… i aigua… Hi havia una noia… molt prima, amb uns grans ulls. Uns ulls totalment blaus, sense el més mínim blanc. Li vaig parlar de vós, li vaig dir que havia vist la Reverenda Mare a Caladan…

Va tornar a obrir els ulls.

—I el que contaves a aquesta noia estranya, ha passat avui?

Ell va pensar un instant:

—Sí. Li deia que havíeu vingut i que m’havíeu marcat amb un segell d’estranyesa.

—Un segell d’estranyesa —va murmurar la Reverenda Mare, i va mirar de nou Jessica abans de tornar al noi—. Però, digue’m, Paul, tens somnis d’aquests sovint o passen esdeveniments que es repeteixen després en la realitat exactament com els has somiat?

—Sí. I ja havia somiat aquella noia.

—Ah? I la coneixes?

—La coneixeré.

—Parla’m d’ella.

Va tancar els ulls de nou.

—Som en un petit refugi entre les roques. És gairebé de nit però hi ha encara una mica de claror i puc veure trossos de sorra entre les roques. Nosaltres… nosaltres esperem alguna cosa… Jo he de retrobar unes persones. La noia està espantada però intenta amagar-m’ho. Jo estic excitat. Ella em diu: «Parla’m de les aigües del teu món natal, Usul». —Paul va obrir els ulls—. Oi que és estrany? El meu planeta natal és Caladan. Mai no he sentit parlar d’un món que es digués Usul.

—Hi ha alguna altra cosa en el somni? —va intervenir Jessica.

—Sí. Però ara que hi penso: potser és a mi que la noia diu Usul… —De nou les seves parpelles es van abaixar—. Em demana que li parli de les aigües. I jo li agafo la mà. Li dic que li recitaré un poema. L’hi recito explicant-li però certs termes com platja, ressaca, alga, gavina.

—Quin poema és aquest?

Ell va mirar la Reverenda Mare.

—Una de les balades de Gurney Halleck per als moments de tristesa.

Darrere el fill, Jessica va començar a recitar:


Recordo el fum de sal d’una foguera a la platja

I les ombres sota els pins,

Dures, netes… Sòlides.

Gavines a punta de terra.

Blanques sobre tot aquest verd…

I un vent que venia pels pins

A fer balancejar les ombres.

Gavines que desplegaven les ales

Cap al cel

I que l’omplien de crits.

En el soroll del vent

Que bufava a la platja,

I la ressaca.

I jo veig el nostre foc

Que ha cremat les algues.



—És aquesta —va dir Paul.

La vella el va mirar i va dir;

—Jove, com a Rectora de Bene Gesserit, busco el Kwisatz Haderach, el mascle que podrà esdevenir veritablement un de nosaltres. La vostra mare veu en vós aquesta possibilitat, però ho veu amb els ulls d’una mare. Aquesta possibilitat, també la veig jo, però res més.

Va callar i Paul va comprendre que volia que ell parlés. Aleshores, va esperar.

—Molt bé —féu ella un instant després—. Com vulguis. En tu hi ha abismes. Ho he de reconèixer.

—Puc sortir ara? —va preguntar ell.

—No vols escoltar el que la Reverenda Mare pot dir-te sobre el Kwisatz Haderach? —va preguntar Jessica.

—Ella ha dit que tots els que ho havien intentat havien mort.

—Però jo puc donar-te alguns consells per explicar perquè van fallar —va dir la Reverenda Mare.

Consells, va pensar Paul, consells… De fet, ella no sap res.

—Feu-ho —va dir.

—I aneu al diable, oi? —Ella va fer un somriure com una ganyota i les arrugues es van entrecreuar sobre la seva cara vella—. Molt bé, en aquest cas vet aquí: «Aquell que es sotmet domina».

Ell va sentir sorpresa: per què parlava de coses tan elementals com la tensió dins la significació? Es pensava que la seva mare no li havia ensenyat res?

—Això és un consell? —va preguntar.

—No som aquí per jugar amb els mots o discutir sobre la seva significació —va dir la Reverenda Mare—. El salze que se sotmet al vent prospera i dóna nombrosos salzes que formaran un mur contra el vent. Aquest és l’objectiu del salze.

Paul la va mirar. Ella acabava de dir objectiu i la paraula li havia penetrat profundament, destil·lant de nou aquesta idea d’un objectiu terrible. Va sentir una còlera sobtada envers la vella.

Aquella bruixa pretensiosa només tenia tòpics per donar-li.

—Penseu que puc ser aquest Kwisatz Haderach —va dir—. Parleu de mi però no heu dit encara res que pugui d’alguna manera ajudar el meu pare. Us he sentit parlar de la meva mare, però sembleu considerar que el meu pare ja és mort. Tanmateix, no ho és, oi que no?

—Si fos possible fer alguna cosa per ell, ja ho hauríem fet. Però potser aconseguirem salvar-te, a tu. És dubtós, però possible. Quant al teu pare… No hi ha res a fer per ell. Quan hagis acceptat aquest fet, hauràs après una veritable lliçó Bene Gesserit.

Ell va comprendre que aquests mots acabaven d’atènyer durament la seva mare però no va apartar la mirada de la vella. Com podia ella parlar així de son pare? Com podia sentir-se tan segura d’ella mateixa?

Al seu esperit, el ressentiment era ara com un foc cremant.

La Reverenda Mare es va girar envers Jessica.

—L’has educat en la Manera. En veig els senyals en ell. Jo hauria fet el mateix en el teu lloc. Al diable les Regles.

Jessica va abaixar el cap.

—Però ara t’adverteixo. No tinguis més en compte la progressió regular de la seva educació. Per la seva mateixa seguretat, li cal la Veu. Ell ja en té algun coneixement, però totes dues sabem que li fa falta molt més… I amb urgència. —Va acostar-se a Paul i el va mirar—. Adéu, jove humà. Espero que puguis reeixir. Però, passi el que passi… tot i així nosaltres reeixirem.

Quan va mirar Jessica de nou, va haver-hi entre les dues dones un senyal imperceptible de comprensió. Després, la Reverenda Mare va abandonar la sala amb un cruiximent de roba, sense mirar enrere. Els qui ella deixava ja havien desaparegut del seu pensament. Tanmateix, Jessica havia tingut temps de sorprendre llàgrimes sobre aquelles galtes antigues, arrugades, llàgrimes més inquietants que totes les paraules que havien estat dites aquell dia, que tots els senyals intercanviats.





4


Els escrits us han ensenyat que Muad’Dib no tenia a Caladan cap company d’esbarjo de la seva edat. Els perills eren massa grans. Però Muad’Dib tenia meravellosos educadors-amics. Hi havia Gurney Halleck, el guerrer-trobador. A mesura que avanceu en aquest llibre, cantareu algunes de les seves balades. Hi havia també Thufir Hawat, el vell Mentat, Mestre d’Assassins, que suscitava el terror al cor del mateix Emperador Padishah. I hi havia també Duncan Idaho, el Mestre d’Armes del Ginaz, i el doctor Wellington Yueh, el nom del qual era negre de traïció, però brillant de saviesa… I la Dama Jessica, que educava el seu fill en la Manera Bene Gesserit tal com, certament, el Duc Leto, de qui es va ignorar durant molt de temps les virtuts paternes.

—De «Història de Muad’Dib Infant»,

per la Princesa Irulan.

Suaument, Thufir Hawat va lliscar a la sala d’exercicis del castell de Caladan i va tancar la porta. Va romandre un instant immòbil. Se sentia vell, cansat, usat per la tempesta. I el dolor li havia tornat a la cama esquerra, ferida en el servei del vell Duc.

Tres generacions ara, va pensar.

A l’altra extremitat de l’enorme sala il·luminada pel sol del migdia, a través de les lluernes, veia el noi assegut d’esquena a la porta, corbat sobre uns papers i uns mapes desplegats al davant, sobre la gran taula.

Quantes vegades hauré de repetir-li que no segui mai d’esquena a una porta? Hawat va estossegar.

Paul no va fer el més mínim moviment.

Un núvol va passar davant del sol. Hawat va estossegar de nou.

Paul es va moure i va dir, sense girar-se:

—Ho sé. Estic d’esquena a una porta.

Hawat va reprimir un somriure i va avançar.

Paul només va aixecar el cap en el moment que el vell es va deturar a la cantonada de la taula. A la seva cara taciturna amb arrugues profundes, els seus dos ulls estaven vigilants.

—T’he sentit quan travessaves el vestíbul —va dir Paul—. I t’he sentit també quan obries la porta.

—Podrien imitar els sons que he fet.

—Ja reconeixeria la diferència.

Ho podria fer, va pensar Hawat. La bruixa de la seva mare el deu haver educat a fons. Em pregunto el que la seva preciosa escola podrà pensar d’això? Es sens dubte per això que han enviat la vella Rectora… Per portar la nostra estimada Dama Jessica pel recte camí.

Va agafar una cadira i es va asseure davant Paul, de cara a la porta. Els seus gestos eren lents i precisos. Es va recolzar enrere i va examinar la sala. Sobtadament li va semblar estranya. La major part dels objectes ja havien estat instal·lats a Arrakis. Tot i així, encara hi havia una taula d’exercicis igual com un mirall d’esgrima amb prismes de cristall inerts, el maniquí blanc apedaçat, recordant un antic soldat d’infanteria com qualsevol: marcat i magolat per les guerres.

Exactament com jo, va pensar Hawat.

—En què penses, Thufir? —va preguntar Paul.

Hawat va mirar el noi.

—Penso que molt aviat serem lluny d’aquí i que potser no tornarem mai més.

—I això et posa trist?

—Trist? No, és absurd. És trist separar-se dels amics. Però una casa és sempre només una casa. —Va mirar els mapes desplegats sobre la taula, escampats—. Arrakis és només una casa per a tu.

—El meu pare t’ha enviat a sondejar-me?

Hawat va arronsar el front. Paul es mostrava sovint molt perspicaç. Va concordar:

—Sé que penses que seria millor que ell vingués personalment, però hauries de saber fins a quin punt està ocupat. Vindrà més tard.

—Estudiava les tempestes d’Arrakis.

—Les tempestes…

—Tenen un aspecte terrible.

—Terrible… és un mot molt fluix. Aquestes tempestes es desenvolupen en uns sis o set mil quilòmetres de plana. I s’alimenten de tot el que hi hagi ni que sigui un gram d’energia, incloent-hi les altres tempestats. Arriben a set-cents quilòmetres per hora i s’emporten tot al seu pas: sorra, polseguera, sigui el que sigui. Roseguen la carn als ossos i redueixen els ossos a estelles.

—Arrakis no té control climàtic?

—Arrakis comporta problemes especials. Tot allà és més car i caldria preveure manutenció i la resta. La Guilda exigeix un preu exorbitant per un satèl·lit de control i la Casa del vostre pare no es troba entre les més riques, noi. Ho saps bé.

—Ja has vist els frémens?

No se li escapa res, avui, va pensar Hawat.

—Com que diria que els he vistos, sí. És difícil distingir-los de la gent dels gràbens i dels fondals. Porten tots aquelles grans túniques flotants. I puden quan són en un lloc tancat. És a causa d’aquesta vestimenta que recupera l’aigua del cos. En diuen «destil·lador».

Paul va empassar-se la saliva, de sobte conscient de la boca seca i amb el record d’un somni de set. La idea d’aquest poble que havia de reciclar l’aigua del seu propi cos l’omplia amb una sensació de desesper.

—L’aigua és molt preciosa, allà —va dir.

Hawat va abaixar el cap i va pensar: Potser estic a punt d’aconseguir fer-li comprendre que aquest planeta és un enemic. Seria una bogeria marxar sense tenir aquesta idea al cap.

Paul va mirar la lluerna i va veure que havia començat a ploure.

Les gotes s’escampaven per la superfície grisa del metavidre.

—Aigua —va dir.

—Aprendreu la seva importància —va dir Hawat—. Sou el fill del Duc i no us en faltarà mai, però, tot al vostre voltant, sentireu la set.

Paul es va humitejar els llavis, evocant el seu encontre amb la Reverenda Mare i la seva prova. Una setmana havia passat ja. També ella havia parlat de la set.

—Aprendràs a conèixer les planes funeràries —li havia dit—‚ els deserts absolutament buits, les enormes extensions on res no viu llevat dels verms de la sorra i l’espècia. Et pintaràs els ulls per atenuar la lluentor del sol. El mínim forat a l’abric del vent i de les mirades et serà un refugi. I et desplaçaràs sobre les teves cames, sense tòpter, sense vehicle ni muntura.

Paul havia estat més impressionat pel to que ella havia fet servir, monòton, dubtós, que pels mots.

—Quan visquis a Arrakis, veuràs que khala, la terra, és buida. Les llunes, aleshores, seran amigues teves i el sol el teu enemic.

Va ser aleshores que va sentir que la seva mare s’apropava, que havia deixat el seu post davant la porta per venir al seu costat. Havia mirat la Reverenda Mare i havia dit:

—No hi ha realment cap esperança, Vostra Reverència?

—No per al pare. —La vella, en silenci, havia abaixat la mirada sobre Paul—. Grava això a la teva memòria, noi: Hi ha quatre coses que suporten un món. —Havia aixecat quatre dits amb nusos grossos—. La saviesa del savi, la justícia del gran, les oracions del pietós i el coratge del valent. Però tot això no és res sense… —Havia tancat tots els dits en un puny—… sense el que governa i coneix l’art de governar. Que aquesta sigui la teva ciència!

Havia passat una setmana des de la visita de la Reverenda Mare.

Només ara les seves paraules assumien tot el seu significat. En aquell instant, assegut a la sala d’exercicis al costat de Thufir Hawat, Paul sentia la mossegada profunda de la por. I quan va aixecar els ulls, va trobar el front arronsat del Mentat.

—Què somiaves ara mateix? —va preguntar el Mentat.

—Has trobat la Reverenda Mare?

—Aquella vella bruixa Deïdora de la Veritat? —La curiositat va fer brillar la mirada del Mestre Assassí—. Sí, l’he trobada.

—Ella… —Paul va dubtar, comprenia de sobte la impossibilitat que hi havia d’evocar la prova davant Hawat, prenia consciència d’inhibicions profundament implantades.

—Sí? Què va fer ella?

Paul va respirar dues vegades, molt de pressa.

—Va dir una cosa… —Va tancar els ulls, va recordar les paraules i, quan finalment va parlar, la seva veu va prendre, sense que en tingués consciència, alguns accents de la vella—. «Tu, Paul Atreides, descendent de reis, fill de Duc, has d’aprendre a governar. És una cosa que no va aprendre cap dels teus avantpassats».

Després Paul va obrir els ulls i va afegir:

—Allò em va desvetllar la còlera. Li vaig dir que el meu pare governava tot un planeta. Aleshores ella em va contestar; «El perdrà». Li vaig dir que el meu pare rebria un planeta encara més ric. Ella em va dir: «També el perdrà». Jo volia escapar-me i avisar el meu pare, però ella em va dir que ja havia estat avisat… per tu, per la meva mare, per tothom.

La veu del Mentat era un murmuri:

—És cert.

—Aleshores, per què marxem?

—Perquè l’Emperador ho ha ordenat. I perquè, malgrat la predicció d’aquesta bruixa-espia, encara hi ha esperança. Però, digue’m, què ha sortit més d’aquella vella font de saviesa?

La mirada de Paul va posar-se sobre la seva mà dreta que, sota la taula, s’havia tancat. Lentament, va relaxar els músculs. I va pensar: Ella té un domini misteriós sobre mi. Però com?

—Em va demanar que li digués el significat de governar. Li vaig respondre que significava el comandament d’una sola persona. Ella em va dir aleshores que calia que jo desaprengués certes coses.

Va marcar un punt aquí, va pensar Hawat. I va inclinar el cap per invitar Paul a continuar.

—Em va dir també que el qui governa ha d’aprendre a convèncer i no a obligar. I també que ha de construir la llar més calenta per atreure els millors homes.

—I com creus que el teu pare va atreure homes com Duncan i Gurney?

Paul va arronsar les espatlles.

—Després va dir que, per governar bé, cal aprendre el llenguatge del món que és seu i que és diferent de tots els altres mons. Em vaig pensar que amb això volia dir que, a Arrakis, no es parlava gal·latx, però ella va dir que no era això. Volia referir-se al llenguatge de les roques i de les coses vives, aquest llenguatge que no es pot escoltar només amb les orelles. Jo li vaig dir aleshores que era allò que el doctor Yueh designa el Misteri de la Vida.

Hawat va ofegar una riallada.

—Com s’ho va prendre, això?

—Em penso que es va posar furiosa. Em va dir aleshores que el misteri de la vida no era un problema per resoldre sinó una realitat per viure. Li vaig citar aleshores la Primera Llei del Mentat: «No es pot comprendre un procés interrompent-lo. La comprensió ha de moure’s amb el corrent del procés i caminar amb ell». Aleshores va semblar satisfeta.

Es diria que ho va agafant, va pensar Hawat, però la vella bruixa l’ha espantat. Per què ha fet això?

—Thufir —va dir Paul—. Arrakis és tan dolent com ella diu?

—Res no podria ser tan dolent. Vegem els frémens, per exemple. —Hawat va fer un somriure forçat—. Formen un poble renegat del desert. Després d’una anàlisi ràpida, puc dir-te que són nombrosos, molt més nombrosos del que creu l’Imperium. Allà viu gent, noi, molta gent i… —Hawat va aixecar un dit nuós a l’alçària dels ulls—… i detesten els harkonnenians, els tenen un odi sanguinari. Però no has de dir a ningú un sol mot d’això, noi. És el confident del teu pare qui et parla.

—El meu pare m’ha parlat de Salusa Secundus —va dir Paul—. No et sembla que això sona com Arrakis? No tan dolent, però gairebé.

—De fet no sabem res de Salusa Secundus. Tot el que en sabem ve de la més remota antiguitat. Però segons el que se sap, tens raó.

—Els frémens ens ajudaran?

—Hi ha una possibilitat. —Hawat es va aixecar—. Marxo avui a Arrakis. Fins que ens tornem a trobar, vols tenir cura de tu, ni que sigui a causa d’un vell que està orgullós de tu? En aquest cas, comporta’t com el bon noi que ets i seu de cara a la porta. No és que jo pensi que hi ha el més mínim perill en el castell. Vull simplement que agafis aquest costum.

Paul es va aixecar i va fer la volta a la taula.

—Marxes avui, Thufir?

—Avui, sí, i tu em seguiràs demà. Quan ens tornarem a veure, serà en un altre món.

Va agafar el braç de Paul a l’altura del bíceps.

—El braç del coltell. L’has de tenir sempre lliure, eh? I que el teu escut estigui sempre carregat.

Després va tustar l’espatlla del jove, es va girar i es va dirigir ràpidament cap a la porta.

—Thufir! —va cridar Paul.

El Mestre Assassí va parar al llindar i es va girar.

—No et quedis d’esquena a les portes —va dir Paul.

Un somriure va aparèixer a la seva cara vella i arrugada.

—Oh, no, noi! La meva vida depèn d’això.

Després va desaparèixer i la porta es va tancar suaument darrere seu.

Paul va quedar assegut al lloc que havia ocupat Hawat. Va començar a endreçar els mapes i documents. Encara he de passar un dia aquí, va pensar. Va examinar la sala. Marxarem tots. La idea de marxar mai no li havia semblat tan clara, tan real. I va recordar una altra cosa que la vella havia dit, que un món era la suma de múltiples elements: la població, la brutícia, les coses vives, les llunes, les marees i els sols. Aquesta suma inconeguda es deia naturalesa. Un terme vague que no significava res del present. I es va preguntar: Però què és el present?

La porta davant seu es va obrir aleshores bruscament i un homenet lleig va avançar, precedit per un manat de diverses armes.

—Molt bé, Gurney Halleck —va exclamar Paul—‚ ets tu el meu nou Mestre d’Armes?

Amb un cop de talons, Halleck va tornar a tancar la porta.

—Sé perfectament que t’agradaria més veure’m arribar per prendre part en els teus jocs —va dir. Els seus ulls van girar per tota la sala, observant els signes que revelaven el passatge dels homes de Hawat, que havien examinat ja la sala a fons per garantir que estigués del tot segura per a l’hereu del Duc. Els signes subtils del seu codi eren pertot arreu.

Sota la mirada de Paul, l’homenet lleig es va tornar a posar en moviment i va posar el cap sobre la taula amb la seva càrrega guerrera i el baliset de nou cordes que no li deixava les espatlles, el multipic entre les cordes, prop del cap del mànec.

Halleck va deixar caure les armes sobre la taula d’exercicis i les va arrenglerar curosament: estocs, puntes, kindjals, atordidores de càrrega lenta, escuts-cinturons.

Es va girar enrere, va somriure, i la seva cicatriu negra es va doblegar a la galta.

—Així, petit dimoni, no em dius ni bon dia —va dir Halleck—. I em pregunto quina fletxa encara has pogut clavar al vell Hawat. Quan l’he trobat al vestíbul, semblava que anava corrent al funeral del seu pitjor enemic.

Paul va somriure. Era ben bé Gurney Halleck, a qui preferia entre tots els homes del seu pare. Coneixia bé els seus canvis d’humor, la seva rudesa, les seves falses còleres. Més que un mercenari, Gurney Halleck era per a ell un amic.

Halleck va deixar lliscar el baliset de l’esquena i va començar a afinar-lo.

—Si no vols, no en parlis —va dir.

Paul es va alçar.

—Digue’m, Gurney, hom es prepara per a la música a l’hora de combatre?

—Hem après això dels grans, avui —va dir Halleck, i va tocar una corda del seu instrument abaixant el cap.

—On és Duncan Idaho? No m’ha d’ensenyar el maneig de les armes?

—Duncan ha marxat al cap de la segona expedició cap a Arrakis —va dir Halleck—. I ja només queda aquest pobre Gurney, que acaba ara mateix el combat i només aspira a la música. —Va tocar una altra corda, va parar l’orella i va somriure—. Hem tingut consell i hem decidit que, com que lluites tan malament, valia més aprendre música perquè no perdis tota la teva existència.

—En aquest cas, faries bé de cantar-me algunes coses en vers, perquè jo estigui ben segur del que no cal fer.

—Ah! Aaah! —Gurney va esclatar a riure, després va començar a cantar Les noies de la galàxia mentre el seu multipic semblava volar sobre les cordes.


Les noies de la Galàxia, oh, oh, oh!

T’estimaran per joies,

I les noies d’Arrakis per una mica d’aigua!

Però si vols noies

Que et cremin l’ànima

Prova una filla de Caladan!



—No està malament per a algú que toca tan malament —va dir Paul—. Però si la meva mare et sentís cantar aquesta mena de coses al castell, decoraria les muralles amb les teves orelles.

Gurney va estirar la seva orella esquerra.

—Seria una decoració ben pobra! Vam ser rudement magolats per un cert jove conegut meu que toca notes molt estranyes amb el seu baliset!

—Així, has oblidat el que és trobar sorra al llit! —va exclamar Paul. Va treure un escut-cinturó i se’l va lligar ràpidament a la cintura—. En aquest cas, a lluitar!

Els ulls de Halleck van créixer amb una expressió de sorpresa fingida.

—Ah! Era, doncs, obra teva, jove! En guàrdia, doncs! En guàrdia! —Va agafar un estoc amb el qual va fuetejar l’aire—. Vull venjar-me!

Paul va aixecar el seu estoc, el va corbar entre les mans i va posar-se en posició d’àguila, un peu endavant, imitant l’actitud solemne del doctor Yueh.

—Vegeu l’idiota que el meu pare m’ha enviat per ensenyar-me la ciència de les armes —va dir—. Aquest pobre Gurney Halleck ni tan sols recorda la primera lliçó per a un home armat i amb escut.

Va prémer el botó d’activació del camp de forces, a la cintura, i va sentir el formigó de l’energia al front, a l’esquena. Els sons, filtrats per l’escut, li arribaven menys clarament.

—En el combat amb escut —va dir—‚ hom ha de ser lent a l’atac i ràpid a la defensa. L’atac només té com a objectiu desorientar l’adversari a fi d’obligar-lo a descobrir-se per a un atac sinistre. L’escut para el cop massa viu, però es deixa penetrar pel lent kindjal!

Paul va apuntar el seu estoc, va fintar ràpidament i va atacar amb una lentitud calculada per triomfar sobre les defenses de l’escut.

Halleck observava la seva acció. A l’últim segon, va girar-se per deixar que la làmina esmussada li toqués el pit.

—La rapidesa és excel·lent —va dir—‚ però eres completament obert a un contraatac al dard.

Paul va fer un pas enrere, disgustat.

—Per aquesta falta de cura, t’hauria de pegar al darrere —va afegir Halleck. Va agafar un kindjal amb làmina nua i el va brandar.

—A la mà d’un enemic, aquest podria molt bé fer vessar la teva sang! Ets un alumne dotat, res més. Però t’he advertit sempre que no deixis mai que un home penetri la teva guarda amb una arma mortal a la mà, fins i tot per a un joc.

—Crec que avui no hi tinc el cor —va dir Paul.

—No hi tens el cor? —Fins i tot a través de l’escut, Paul va percebre la còlera ultratjada que vibrava a la veu de Gurney Halleck—. Què fa aquí el cor? Hom combat quan cal i no quan hi té el cor! Guarda, doncs, el teu cor per a l’amor i per tocar el baliset. No el barregis en el combat!

—Em sap greu, Gurney.

—No te’n sap prou! —I Gurney va reactivar el seu propi escut, es va ajupir amb el kindjal nu a la mà esquerra, brandint alt l’estoc amb la mà dreta—. I ara, realment en guàrdia! —I li va fer un salt de costat, després un altre salt endavant, atacant furiosament. Paul es va fer enrere, esquivant-lo. Els dos escuts van entrar en contacte crepitant d’energia i Paul va sentir la mossegada de l’electricitat sobre la pell. Què passa amb en Gurney?, es va preguntar. Ell no juga!

Va fer un gest de la mà i va deixar caure la punta al palmell des de la funda del puny.

—Tens necessitat d’un tall de socors, hm? —va grunyir Halleck.

Una traïció?, va pensar Paul, alarmat. No, no Gurney!

I van continuar el seu combat per tota la sala, atacant i parant, fintant i contrafintant. A l’interior de les bombolles dels escuts l’aire va esdevenir feixuc i, a cada nou contacte, l’olor d’ozó es feia més densa.

Paul continuava fent-se enrere però ara dirigia la retirada cap a la taula. Si el puc conduir allà, va pensar, li mostraré un dels meus trucs —va pensar—. Vinga, Gurney, un pas més.

Halleck va fer aquest pas.

Paul va desviar un nou cop baix, va girar-se i va veure que l’estoc d’Halleck venia contra la vora de la taula. Aleshores es va girar de costat, va llançar un atac al cap i, al mateix instant, va dirigir la punta al coll d’Halleck. El tall es va deturar a menys de cinc centímetres de la jugular.

—És això el que volies? —va murmurar Paul.

—Abaixa els ulls, noi —va bleixar Gurney.

Paul va obeir i va veure el kindjal apuntat al seu ventre sota la taula.

—Aniríem junts a la mort —va dir Halleck—. Però he d’admetre que lluites més bé quan ets empaitat. Hom diria que hi tens el cor, ara.

I va fer un somriure de llop mentre la cicatriu se li plegava a la galta.

—M’has atacat d’una manera… —va dir Paul—. Hauries realment vessat la meva sang?

Halleck va abaixar el kindjal i es va adreçar.

—Si haguessis lluitat un grau per sota de les teves capacitats, noi, t’hauria fet una bona cicatriu com a record. No vull que el meu deixeble favorit sucumbeixi davant el primer vagabund harkonnenià que li surti al camí.

Paul va desactivar l’escut i va abocar-se sobre la taula per reprendre l’alè.

—Ho he merescut, Gurney. Però el meu pare hauria estat furiós si m’haguessis fet mal. No vull que et puneixi per culpa meva.

—Sobre això —va dir Halleck—‚ ha estat culpa meva també. I no has de preocupar-te amb una o dues cicatrius d’entrenament. Tens sort de tenir-ne tan poques. Quant al teu pare… el Duc només em puniria si jo no aconseguís fer de tu un lluitador de primera classe. I no ho aconseguiria si no t’hagués explicat la mentida d’aquesta història de no tenir-hi el cor, que t’ha vingut sobtadament.

Paul va redreçar-se i va fer lliscar de nou el bodkin a la beina del pols.

—El que fem aquí no és exactament jugar —va dir Halleck.

Paul va brandar el cap. Va tenir una sensació d’astorament davant la seriositat tan poc característica de les maneres de Halleck, la intensitat assenyada. Va mirar la cicatriu color de remolatxa a la seva barra, i va recordar que havia estat feta per la Bèstia Rabban en un pou d’esclaus harkonnenià a Giedi Prime. I Paul va sentir-se de sobte avergonyit d’haver dubtat de Halleck un instant només. Va pensar aleshores que la cicatriu de Halleck havia estat acompanyada per dolor, un dolor tan intens, potser, com el que és infligit per una Reverenda Mare. Va deixar aquest pensament de banda; congelava tot el seu món.

—Em sembla que tens l’esperança de poder jugar una mica avui —va dir Paul—. És tot tan seriós aquí, darrerament.

Halleck va girar-se per amagar les seves emocions. Alguna cosa cremava en els seus ulls. Hi havia dolor en ell, com una butllofa, tot el que havia estat deixat d’algun ahir perdut que el Temps havia guarit.

Aquesta criatura ha de ser home tan aviat, va pensar Halleck. Tan aviat li caldrà llegir les formes dins del seu cervell, aquell contracte de prudència brutal, per introduir el fet necessari a la línia necessària: «Indiqui el seu parent més pròxim».

Halleck va parlar sense girar-se;

—He sentit el joc en tu, noi, i no hi hauria res que m’agradés més que participar-hi. Però això ja no pot ser un joc. Demà anirem a Arrakis. Arrakis és real. Els harkonnenians són reals.

Paul es va tocar el front amb la fulla de l’estoc verticalment.

Halleck va girar-se, va veure la salutació i la va contestar amb el cap. Va fer un gest al maniquí de pràctica.

—Ara treballarem amb el teu temps. Deixa’m veure’t agafar aquella cosa sinistra. Ho controlaré des d’aquí, on puc tenir una visió plena de l’acció. I t’aviso que avui intentaré noves defenses. És un avís que no tindries d’un enemic de debò.

Paul va posar-se de puntetes per afluixar els músculs. Va sentir-se solemne amb la comprensió sobtada que la seva vida s’havia omplert de canvis ràpids. Va anar fins al maniquí, va pitjar l’interruptor al pit amb la punta de l’estoc i va sentir el camp defensiu apartant la seva fulla.

—En guàrdia! —va cridar Halleck, i el maniquí va atacar.

Paul va activar l’escut, va desviar-se i va contraatacar.

Halleck observava mentre manipulava els controls. El seu cervell semblava trobar-se dividit en dues parts: una alerta a les necessitats de la lluita d’entrenament, i l’altra passejant-se lliurement.

Jo sóc l’arbre fruiter ben preparat, va pensar. Ple de sentiments i capacitats ben entrenades… i totes poden ser collides per qualsevol persona.

Sense saber per què, va recordar la seva germana petita, amb la seva cara d’elf tan clara a la seva ment. Però ara era morta, en una casa de plaer per a soldats harkonnenians. Li agradaven els pensaments… o eren les margarides? No podia recordar-ho. El preocupava que no ho pogués recordar.

Paul va defensar un atac lent del maniquí, va aixecar l’entretisser de la seva mà esquerra.

El petit dimoni!, va pensar Halleck, atent ara als moviments complexos de la mà de Paul. Ha estat practicant i estudiant tot sol. Això no és l’estil de Duncan i tampoc no és res que jo li hagi ensenyat.

Això va entristir Halleck encara més. Se m’ha encomanat la tristesa, va pensar. I va començar a pensar en Paul, si el noi mai havia escoltat els seus sofriments a la nit.

—Si els desitjos fossin peixos tothom llançaria xarxes —va murmurar.

Era una expressió de la seva mare i sempre la feia servir quan sentia la foscor de l’endemà. Després va pensar que era una expressió molt estranya per portar a un planeta que no havia tingut mai mars ni peixos.





5


YUEH (yü’e), Wellington (wèl’ing-tan), Stdrd 10.082-10.191; doctor en medicina de l’Escola Suk (grd Stdrd 10.112); ct: Wanna Marcus, A. G. (Stdrd 10.092-10.186?); notable sobretot per haver traït el Duc Leto Atreides. (Cp: Bibliografia, Apèndix VII [Condicionament Imperial] i Traïció).

—Del «Diccionari de Muad’Dib»,

per la Princesa Irulan.

Encara que havia sentit el Dr. Yueh entrar a la sala d’entrenament, remarcant la deliberació tibada dels seus passos, Paul va continuar ajagut amb la cara contra la taula d’exercicis on el massatgista l’havia deixat. Es sentia deliciosament relaxat després de l’exercici amb Gurney Halleck.

—Sembles confortable —va dir Yueh amb la seva veu calma, aguda.

Paul va aixecar el cap, va veure la seva figura dreta a alguns passos de distància. Va copsar amb una mirada el vestit negre arrugat, el bloc quadrat d’un cap amb llavis porpra i bigotis caiguts, el diamant tatuat del Condicionament Imperial al front, els cabells negres llargs agafats per una anella de plata de l’Escola Suk al muscle esquerre.

—T’agradarà saber que avui no tenim temps per a lliçons —va dir Yueh—. El teu pare vindrà tot seguit.

Paul va asseure’s.

—De totes maneres, ho he arranjat perquè tinguis un visor de llibrefilm i diverses lliçons durant el viatge cap a Arrakis.

—Oh.

Paul va començar a vestir-se. Va sentir-se excitat per l’arribada del pare. Havien passat tan poc temps plegats des de l’ordre de l’Emperador de prendre possessió del feu d’Arrakis.

Yueh va anar fins a la taula pensant: Com ha omplert aquests darrers mesos, el noi. Quin desaprofitament! Oh, un desaprofitament tan gran! I va recordar: No puc vacil·lar. El que faig ho faig per garantir que la meva Wanna no pateixi a mans de les bèsties harkonnenianes.

Paul va anar prop seu a la taula cordant-se l’americana.

—Què estudiaré durant el viatge?

—Ah-h-h-h, les formes de vida terràqüies d’Arrakis. Sembla que el planeta obre els braços a certes formes de vida terràqüies. No se sap com. Quan arribarem parlaré amb l’ecologista planetari, un tal Dr. Kynes, i oferiré el meu ajut en la investigació.

I va pensar: Què dic? Faig l’hipòcrita fins i tot amb mi mateix.

—Hi haurà alguna cosa sobre els frémens? —va preguntar Paul.

—Els frémens? —Yueh va repicar els dits a la taula, va sorprendre Paul mirant aquell moviment nerviós, va retirar la mà.

—Potser saps alguna cosa sobre la població d’Arrakis —va dir Paul.

—Sí, és clar —va dir Yueh—. Hi ha dues divisions generals del poble. Els frémens són un grup, i els altres són la gent dels gràbens, dels fondals i dels pans. M’han dit que hi ha una certa barreja per casament. Les dones dels pobles dels pans i els fondals prefereixen marits frémens; els seus homes prefereixen esposes frémens. Hi ha una dita: «La cultura elegant ve de les ciutats, la saviesa del desert».

—En tens imatges?

—Veuré el que et puc trobar. La característica més interessant, és clar, són els ulls… totalment blaus, sense cap blanc.

—Mutació?

—No. A causa de la saturació de la sang amb melange.

—Els frémens han de ser valents per viure al desert.

—Sens dubte —va dir Yueh—. Fan poemes dedicats als seus punyals. Les dones són tan feroces com els homes. Fins i tot les criatures frémens són violentes i perilloses. M’atreveixo a dir que no et serà permès barrejar-te amb ells.

Paul mirava Yueh, trobava en aquestes poques imatges dels frémens un poder de paraules que va capturar tota la seva atenció. Quin poble per tenir com a aliat!

—I els verms?

—Què?

—M’agradaria estudiar més els verms de la sorra.

—Ah-h-h-h, és clar. Tinc un llibrefilm sobre un petit espècimen de només cent deu metres de llargària i vint-i-dos metres de diàmetre. Va ser filmat a les latituds nord. Alguns testimonis fidedignes s’han referit a verms de més de quatre-cents metres de llargària i hi ha raons per creure que n’hi ha encara de més grossos.

Paul va mirar un mapa de projecció cònica de les latituds nord d’Arrakis desplegat sobre la taula.

—La zona del desert i les regions polars sud estan marcades com a inhabitables. A causa dels verms?

—I les tempestats.

—Però qualsevol indret pot ser tornat habitable?

—Si és econòmicament viable —va dir Yueh—. Arrakis té molts perills cars. —Va allisar els seus bigotis caiguts—. El teu pare arribarà aviat. Abans que me’n vagi, tinc un regal per a tu, una cosa que vaig trobar quan feia les maletes.

Va posar un objecte a la taula entre ells, negre, oblong, no més gros que la punta del polze de Paul.

Paul el va mirar. Yueh va notar que el noi no va allargar la mà per agafar-lo i va pensar: És molt cautelós.

—És una Bíblia Catòlica Orange molt antiga feta per a viatgers de l’espai. No és un llibrefilm, sinó impresa en paper filament. Té el seu propi magnificador i sistema de càrrega electrostàtica. —Va agafar-lo i va fer una demostració—. El llibre queda tancat per la càrrega que fa pressió contra les cobertes amb un ressort. Si fas pressió a la vora, així, les pàgines que has triat són rebutjades i el llibre s’obre.

—És tan petit.

—Però té mil vuit-centes pàgines. Fas pressió a la vora, així, i així… i la càrrega avança una pàgina cada vegada a mesura que vas llegint. No toquis mai les pàgines amb els dits. El teixit filament és massa delicat. —Va tancar el llibre i el va entregar a Paul—. Prova-ho.

Yueh va mirar mentre Paul provava l’ajustament de les pàgines i va pensar: Salvo la consciència. Li dono l’ajut de la religió abans de trair-lo. Així podré dir que va anar on jo no puc anar.

—Això va ser fet certament abans dels llibrefilms —va dir Paul.

—És molt antic. Que sigui el nostre secret, sí? Els teus pares podrien considerar-lo massa valuós per a algú tan jove.

I Yueh va pensar: La seva mare certament s’interrogaria sobre les meves raons.

—Bé… —Paul va tancar el llibre, el va tenir a la mà—. Si és tan valuós…

—Complau el caprici d’un vell —va dir Yueh—. Me’l van donar quan jo era molt jove. —I va pensar: Em cal agafar la seva ment i la seva cobdícia—. Obre’l al Kalima quatre seixanta-set… on diu: «De l’aigua brolla tota la vida». Hi ha una petita osca a la vora de la coberta per marcar el lloc.

Paul va palpar la coberta, va sentir dues osques, una més fina que l’altra. Va prémer la més fina i el llibre es va obrir al seu palmell amb el magnificador en el seu lloc.

—Llegeix en veu alta —va dir Yueh.

Paul va mullar els llavis amb la llengua i va llegir: «Pensa en el fet que una persona sorda no pot sentir. I, doncs, quina sordesa no posseïm tots? Quins sentits ens manquen que fan que no puguem veure i no puguem sentir un altre món al nostre voltant? Què hi ha al nostre voltant que nosaltres no podem…».

—Para! —va exclamar Yueh.

Paul va interrompre la lectura, el va mirar.

Yueh va tancar els ulls, va lluitar per reprendre la calma. Quina perversitat ha fet que el llibre s’obrís al passatge favorit de Wanna?

Va obrir els ulls, va veure que Paul el mirava.

—Hi ha alguna cosa malament? —va preguntar Paul.

—Perdó —va dir Yueh—. Això era… el pas favorit de la… meva… dona abans de morir-se. No era el que jo volia que llegissis. Em porta records que són… dolorosos.

—Hi ha dues osques —va dir Paul.

Es clar, va pensar Yueh. Wanna va marcar el seu passatge. Els seus dits són més sensibles que els meus i han trobat la seva marca. Ha estat un accident i res més.

—Trobaràs el llibre interessant —va dir Yueh—. Conté molta veritat històrica i bona filosofia ètica.

Paul va mirar el minúscul llibre al seu palmell, tan petit. Però contenia un misteri… alguna cosa havia passat mentre llegia. Havia sentit alguna cosa agitar el seu terrible objectiu.

—El teu pare serà aquí a qualsevol moment —va dir Yueh—. Guarda el llibre i llegeix-lo a estones lliures.

Paul va tocar la seva vora com Yueh li havia mostrat. El llibre es va tancar. Se’l va ficar a la túnica. Durant un instant, quan Yueh li havia cridat, Paul havia temut que li demanés que el retornés.

—Us agraeixo el regal, Dr. Yueh —va dir Paul, parlant formalment—. Serà el nostre secret. Si hi ha un regal o un favor que desitgeu de mi, si us plau no vacil·leu a demanar-m’ho.

—Jo… no em fa falta res —va dir Yueh.

I va pensar: Per què sóc aquí torturant-me? I torturant aquest pobre noi… sort que encara no ho sap. Uh! Maleïdes bèsties harkonnenianes! Per què em van triar a mi per a aquesta abominació?





6


Com hem d’enfocar l’estudi del pare de Muad’Dib? El Duc Leto Atreides era un home d’una gran cordialitat i sorprenent fredor. Tanmateix, molts fets obren camí a l’estudi d’aquest Duc: el seu perdurable amor per la seva dama Bene Gesserit; els somnis que tenia per al fill; la devoció amb què els homes el servien. El podeu veure —un home entrampat pel Destí, una figura solitària amb la seva llum enfosquida darrere la glòria del fill. Tanmateix, s’ha de preguntar: Què és el fill si no una extensió del pare?

—De «Muad’Dib, Comentaris de Família»,

per la Princesa Irulan.

Paul va veure el pare entrar a la sala i com els guàrdies prenien posició a fora. Un d’ells va tancar la porta. Com sempre, Paul va tenir una sensació de la presència del pare, una presència total.

El Duc era alt, color d’oliva. La seva cara prima tenia angles durs, assuaujats només pels seus ulls grisos profunds. Portava un uniforme negre de treball amb una cresta vermella de falcó al pit. Un cinturó-escut argentat amb la pàtina de molt ús voltava la seva cintura estreta.

El Duc va dir:

—Treballant molt. Fill?

Va anar fins a la taula, va mirar els papers, va projectar la seva mirada per la sala i la va tornar de nou sobre Paul. Se sentia cansat i no volia mostrar la seva fatiga. He d’aprofitar per reposar durant el viatge a Arrakis, va pensar. A Arrakis no hi haurà repòs.

—No gaire —va dir Paul—. Tot és tan… —Va arronsar les espatlles.

—Sí. Bé, demà marxarem. Serà bo instal·lar-nos en la nostra nova llar, deixar tot aquest trasbalsament enrere.

Paul va abaixar el cap, dominat de sobte per la memòria de les paraules de la Reverenda Mare: «… per al pare, res».

—Pare —va dir Paul—‚ Arrakis és tan perillós com tothom diu?

El Duc es va obligar a fer un gest despreocupat, va asseure’s en un cantó de la taula, va somriure. Tot un model de conversa va brollar a la seva ment, la mena de cosa que podria fer servir per animar els seus homes abans d’una batalla. Però aquest discurs va morir abans de poder ser vocalitzat, confrontat per una sola idea:

Aquest és el meu fill.

—Serà perillós —va reconèixer.

—Hawat m’ha dit que tenim un pla per als frémens —va dir Paul. I va interrogar-se: Per què no li conto el que aquella vella em va dir? Com és que ella em va segellar la llengua?

El Duc va adonar-se de l’angoixa del fill i va dir:

—Com sempre, Hawat veu la principal possibilitat. Però n’hi ha moltes més. Veig també la Combine Honnete Ober Advancer Mercantiles, la Companyia CHOAM. Donant-me Arrakis, Sa Majestat es veurà obligada a donar-me un directorat de la CHOAM… un avantatge subtil.

—La CHOAM controla l’espècia —va dir Paul.

—I Arrakis amb la seva espècia és la nostra avinguda cap a la CHOAM —va dir el Duc—. A la CHOAM hi ha més que melange.

—La Reverenda Mare et va advertir? —va deixar escapar Paul. Va tancar els punys, sentint els palmells viscosos de transpiració.

L’esforç que havia calgut per fer aquella pregunta!

—Hawat m’ha dit que ella et va aterrir amb advertiments sobre Arrakis —va dir el Duc—. No permetis que els recels d’una dona et puguin ennuvolar la ment. Cap dona vol que els seus estimats estiguin en perill. La mà darrere aquests advertiments és la de la teva mare. Pren això con un senyal del seu amor per nosaltres.

—Ella sap allò dels frémens?

—Sí, i molt més.

—Què?

I el Duc va pensar: La veritat podria ser pitjor que ell s’imagina, però fins i tot els fets perillosos són valuosos si has estat entrenat per enfrontar-los. I hi ha un lloc on no s’ha estalviat res per al meu fill… enfrontant fets perillosos. Però això ha de ser estimulant perquè és jove.

—Pocs productes escapen a la CHOAM —va dir el Duc—. Fusta, ases, cavalls, vaques, fems, taurons, pell de balena… els més prosaics i els més exòtics… fins i tot el nostre pobre arròs pundi de Caladan. Tot el que la Guilda transporta, les formes d’art d’Ecaz, les màquines de Richesse i Ix, no és res davant de la melange. Un manat d’espècia és suficient per comprar una casa a Tupile. No pot ser fabricada, ha de ser extreta a Arrakis. És única i té autèntiques propietats geriàtriques.

—I ara la controlem?

—Fins a un cert punt. Però l’important és considerar totes les Cases que depenen dels beneficis de la CHOAM. I pensa en l’enorme proporció d’aquells beneficis que depenen d’un sol producte: l’espècia. Imagina el que passaria si alguna cosa reduís la producció de l’espècia.

—Qui hagués emmagatzemat melange guanyaria una fortuna —va dir Paul—. Els altres no podrien fer res.

El Duc es va permetre un moment de satisfacció amarga, mirant el fill i pensant com aquella observació havia estat penetrant, autènticament educada. Va balancejar el cap.

—Els harkonnenians fa anys que l’estan emmagatzemant.

—Volen que la producció de l’espècia falli i tu siguis el culpable.

—Desitgen que el nom dels Atreides es torni impopular —va dir el Duc—. Pensa que les Cases del Landsraad em consideren en certa manera el seu cap, el seu portaveu oficiós. Imagina’t com reaccionarien si jo fos responsable d’una greu reducció dels seus ingressos. Al capdavall, els ingressos propis van al davant de tot. Al diable la Gran Convenció! No pots permetre que algú t’empobreixi! —Un somriure dur va torçar la boca del Duc—. Mirarien a l’altra banda fos el que fos allò que ens fessin.

—Fins i tot si fóssim atacats amb armes atòmiques?

—Res tan flagrant. No un desafiament obert de la Convenció. Però gairebé tota la resta llevat d’allò… potser fins i tot polseguera i una mica d’enverinament del sòl.

—En aquest cas per què ens fiquem en això?

—Paul! —El Duc va corrugar el front al fill—. Saber on és la trampa… és el primer pas per esquivar-la. És com el combat singular, fill, només que en una escala més ampla… una finta dins d’una finta dins d’una finta… aparentment sense fi. El que cal és desembullar la intriga. Sabent que els harkonnenians emmagatzemen melange, ens plantegem una altra qüestió: Qui més l’emmagatzema? Vet aquí la llista dels nostres enemics.

—Qui?

—Algunes Cases que sabíem que eren enemigues nostres i altres que crèiem amistoses. No cal considerar-les de moment perquè n’hi ha un altre molt més important: el nostre estimat Emperador Padishah.

Paul va intentar empassar-se saliva per una gorja sobtadament seca.

—No podries convocar el Landsraad, denunciar…

—Informar l’enemic que sabem en quina mà té el punyal? Ah, ara, Paul… ara nosaltres veiem el punyal. Qui sap on podria ser després? Si presentéssim això al Landsraad només crearia un gran núvol de confusió. L’Emperador ho denegaria. Qui podria contradir-lo? Només guanyaríem una mica de temps però arriscaríem el caos. I d’on vindria l’atac següent?

—Totes les Cases podrien començar a emmagatzemar espècia.

—Els nostres enemics tenen un bon coll… un coll massa llarg per ultrapassar-lo.

—L’Emperador —va dir Paul—. Això vol dir el Sardaukar.

—Disfressats amb lliurees harkonnenianes, sens dubte —va dir el duc—. Però tot i això soldats fanàtics.

—Els frémens ens podran ajudar contra els sardaukars?

—Hawat t’ha parlat de Salusa Secundus?

—El planeta presó de l’Emperador? No.

—I si fos més que un planeta-presó, Paul? Hi ha una pregunta que no has sentit mai respecte al Cos Imperial de Sardaukar: D’on vénen?

—Del planeta-presó?

—D’algun lloc vénen.

—Però les lleves de suport que l’Emperador exigeix a…

—És això el que ens fan creure: són només les lleves de l’Emperador superbament entrenades des de joves. Has sentit un rumor ocasional dels quadres d’entrenament de l’Emperador, però l’equilibri de la nostra civilització continua sent el mateix: les forces militars de les Grans Cases del Landsraad per una banda, el Sardaukar i les seves lleves de suport per l’altra. I les seves lleves de suport, Paul. El Sardaukar continua sent el Sardaukar.

—Però tots els informes sobre Salusa Secundus diuen que és un planeta infernal.

—Sens dubte. Però si volguessis crear homes durs, forts, feroços, quines condicions ambientals els imposaries?

—Com podries garantir la lleialtat d’aquests homes?

—Hi ha algunes maneres conegudes: jugar amb el coneixement cert de la seva superioritat, la mística del pacte secret, l’esperit de sofriment compartit. Es pot fer. Ha estat fet moltes vegades en molts mons.

Paul va brandar el cap, concentrant l’atenció en la cara del pare.

Va sentir una revelació imminent.

—Pensa en Arrakis —va dir el Duc—. Quan surts de les ciutats i els pobles de guarnició, és un lloc tan terrible com Salusa Secundus.

Els ulls de Paul es van obrir molt.

—Els frémens!

—Tenim allà el potencial d’un cos tan fort i mortífer com el Sardaukar. Caldrà paciència per explotar-los secretament i riquesa per equipar-los adequadament. Però els frémens són allà… i la riquesa de l’espècia és allà. Ara comprens per què ens n’anem a Arrakis sabent que la trampa és allà.

—Els harkonnenians no coneixen els frémens?

—Els harkonnenians van burlar-se dels frémens, els van caçar com a esport, ni tan sols van incomodar-se a intentar comptar-los. Coneixem la política harkonneniana amb les poblacions planetàries, que és gastar el menys possible per mantenir-les.

Els fils metàl·lics del símbol falcó sobre el pit del pare van lluir quan el Duc va canviar la posició.

—Veus?

—En aquest precís moment, negociem amb els frémens —va dir Paul.

—He enviat una missió dirigida per Duncan Idaho —va dir el Duc—. Un home orgullós i implacable, Duncan Idaho, però amic de la veritat. Crec que els frémens l’admiraran. Si tenim sort, podran jutjar-nos a través d’ell: Duncan, el moral.

—Duncan, el moral —va dir Paul—‚ i Gurney, el valerós.

—Els qualifiques bé —va confirmar el Duc.

I Paul va pensar: Gurney és un d’aquells a qui la Reverenda Mare es referia, un defensor de mons. «… el valor dels valents».

—Gurney m’ha dit que has anat bé amb les armes avui —va dir el Duc.

—No és això el que m’ha dit.

El Duc va riure alt.

—M’imaginava que Gurney seria escàs amb els elogis. Diu que tens una subtilesa de consciència, paraules seves, de la diferència entre el fil d’una fulla i la seva punta.

—Gurney diu que no hi ha art a matar amb la punta, que sempre s’ha de fer servir el tall.

—Gurney és un romàntic —va grunyir el Duc. Aquesta conversa sobre matar el va pertorbar de sobte, venint del fill—. Preferiria que mai no haguessis de matar… però si n’hi ha necessitat, fes-ho com vulguis, amb la punta o el tall.

Va mirar la lluerna a dalt, sobre la qual la pluja tamborinejava.

Veient la direcció de la mirada del pare, Paul va pensar en els cels mullats allà fora, una cosa que, segons totes les descripcions, no veuria mai a Arrakis, i el fet de pensar en cels el va fer pensar en l’espai més enllà.

—Les naus de la Guilda són realment grosses? —va preguntar.

El Duc el va mirar.

—Aquesta serà la teva primera vegada fora del planeta —va dir—. Sí, són grosses. Anirem en una nau mercant perquè es tracta d’un gran viatge. Un nau de càrrega és realment grossa. El seu buc transportarà totes les nostres fragates i transports en un simple racó… serem només una petita part del manifest de la nau.

—I no podrem sortir de les nostres fragates?

—Això forma part del preu que has de pagar per la Seguretat de la Guilda. Podria haver-hi naus dels harkonnenians al nostre costat i no tindríem res a témer. Els harkonnenians saben perfectament que no poden posar en perill els seus privilegis de navegació.

—Miraré les nostres pantalles per intentar veure un home de la Guilda.

—No ho aconseguiràs. Ni tan sols els seus agents els veuen mai. La Guilda és tan gelosa del seu secret com del seu monopoli. No facis res que pugui posar en perill els nostres privilegis de navegació, Paul.

—Creus que s’amaguen perquè han tingut una mutació i ja no semblen… humans?

—Qui ho sap? —El Duc va arronsar les espatlles—. És un misteri que no tenim possibilitats de resoldre. Nosaltres tenim problemes més immediats, i d’entre els quals: tu.

—Jo?

—La teva mare volia que fos jo qui t’ho digués, fill. Saps, pots tenir capacitats de Mentat.

Paul va mirar el pare durant un moment, incapaç de parlar, i després:

—Un Mentat? Jo? Però jo…

—Hawat hi està d’acord, fill. És cert.

—Però jo creia que l’entrenament d’un Mentat havia de començar a la infantesa i que no ho podia saber perquè el seu coneixement podria inhibir les seves precocitats… —Es va deturar, quan totes les seves circumstàncies passades van enfocar-se en una ràpida computació—. Ja ho veig —va dir.

—Vindrà un dia —va dir el Duc—‚ que el Mentat potencial haurà de saber el que s’està fent. No se li pot continuar fent això. El Mentat ha de compartir la decisió: si continuar o abandonar l’entrenament. Alguns poden continuar; alguns són incapaços de fer-ho. Només el Mentat potencial ho pot saber amb certesa sobre si mateix.

Paul es va fregar el mentó. Tot l’entrenament especial de Hawat i de la seva mare —la mnemònica, l’enfocament de la consciència, el control muscular i l’agudització de la sensibilitat, l’estudi de llenguatges i els matisos de veus— tot això va ser vist en una nova llum a la seva ment.

—Un dia seràs el Duc, fill —va dir el pare—. Un Mentat Duc seria realment formidable. Pots decidir ara… o et fa falta més temps?

No hi havia vacil·lació a la seva resposta.

—Continuaré l’entrenament.

—Formidable realment —va murmurar el Duc, i Paul va veure el somriure orgullós a la cara del pare. El somriure va sorprendre Paul: hi havia un aire de calavera a les faccions fines del Duc. Paul va tancar els ulls, sentint que el terrible objectiu tornava a despertar-se dins seu. Potser ser un Mentat és un objectiu terrible, va pensar.

Però fins i tot quan es concentrava en aquesta idea, la seva nova consciència ho desmentia.





7


El sistema Bene Gesserit d’implantació de llegendes a través de la Missionaria Protectiva, va tenir resultats plens amb la Dama Jessica a Arrakis. La saviesa de sembrar a l’univers conegut un model de profecia per a la protecció del personal B. G. és apreciat fa molt, però mai no s’havia vist una tan gran perfecció, amb una unió tan perfecta entre persona i preparació. Les llegendes profètiques s’havien arrelat a Arrakis fins al punt de l’adopció de rètols (incloent-hi la Reverenda Mare, canto i respondu, i la major part de la panòplia propheticus Shari-a). I és generalment acceptat avui que les capacitats latents de la Dama Jessica van ser molt menystingudes.

—De «Anàlisi: La Crisi d’Arrakis»,

per la Princesa Irulan.

[circulació privada: B. G.

número d’arxiu AR-81088587]

Tot al voltant de la Dama Jessica —pels racons del gran vestíbul, apilonada en els espais oberts— hi havia la càrrega de les seves vides: capses, baguls, caixes de cartró, maletes, algunes en part desembalades. Ella podia sentir els bastaixos de la transbordadora de la Guilda dipositant una altra càrrega a l’entrada.

Jessica era dreta al centre del vestíbul. Va moure’s en un gir lent, mirant dalt i al voltant de les escultures tapades per les ombres i les finestres profundament enfonsades. Aquest anacronisme gegantí de la sala li recordava la Sala de les Germanes a la seva escola Bene Gesserit. Però a l’escola l’efecte havia estat acollidor. Aquí, tot era pedra trista.

Algun arquitecte havia reculat en la història per trobar aquells murs reforçats i les cortines fosques, va pensar. El sostre arquejat era dos pisos al damunt amb grans jàsseres que va sentir que, certament, havien estat portades a Arrakis a través de l’espai amb un cost monstruós. Cap planeta d’aquest sistema tenia arbres per fer bigues d’aquestes, excepte si eren fusta d’imitació.

Va pensar que no.

Aquesta havia estat la mansió del govern en els dies del Vell Imperi. Els costs eren menys importants aleshores. Això havia estat abans dels harkonnenians i la seva nova megalòpoli de Carthag —un lloc vulgar i miserable uns dos-cents quilòmetres al nord-est després de la Terra Trencada. Leto havia estat assenyat en triar aquest lloc com a seu del govern. El nom, Arrakeen, sonava bé, era ple de tradició. I era una ciutat més petita, més fàcil de sanejar i defensar.

Una altra vegada es va sentir el soroll de capses descarregades a l’entrada. Jessica va sospirar.

Contra la caixa de cartró a la seva dreta es trobava la pintura del pare del Duc. La cinta d’embalatge hi penjava com una decoració esfilagarsada. Un tros de la cinta es trobava encara a la mà esquerra de Jessica. Al costat de la pintura es trobava el cap d’un bou negre muntat en un tauló polit. EI cap era una illa fosca en un mar de paper rebregat. La seva placa jeia a terra i el morro brillant del bou apuntava cap al sostre com si la bèstia estigués a punt de bramar un desafiament en aquella sala plena d’ecos.

Jessica es va preguntar quin impuls l’havia fet destapar primer aquelles dues coses, el cap i la pintura. Sabia que hi havia alguna cosa simbòlica en això. No se sentia tan aterrida i insegura des del dia que els compradors del Duc l’havien treta de l’escola.

El cap i la pintura.

Havien intensificat les seves sensacions de confusió. Va estremir-se, va mirar les finestres estretes molt a dalt. Aquí encara era primera hora de la tarda, i en aquestes latituds el cel semblava negre i fred, molt més fosc que el cel calent de Caladan. Una punyida d’enyorança la va travessar.

Tan lluny, Caladan.

—Ja som aquí!

Era la veu del Duc Leto.

Es va girar, el va veure venint pel passatge arquejat cap al menjador. El seu uniforme negre de treball amb el blasó del falcó al pit semblava polsegós i rebregat.

—Pensava que et podries haver perdut en aquest lloc horrible —va dir ell.

—És una casa freda —va contestar ella. Va mirar la seva gran estatura, la seva pell fosca que li feia pensar en oliverars i sol daurat en aigües blaves. Hi havia fum de fogueres en el gris dels seus ulls, però la seva cara era rapaç: prima, plena d’angles aguts i facetes.

Una por sobtada li va tibar el pit. Des que havia decidit obeir l’ordre de l’Emperador, havia esdevingut una persona tan salvatge, tan determinada.

—Tota la ciutat és freda —va dir ella.

—És una ciutat de guarnició petita, bruta i polsegosa —va concordar ell—. Però la canviarem. —Va mirar la sala al voltant—. Aquestes són les sales públiques per a actes oficials. Acabo de veure alguns dels apartaments familiars a l’ala sud. Són molt més agradables.

Va apropar-se, li va tocar el braç, admirant la seva majestuositat.

I de nou va interrogar-se sobre els avantpassats desconeguts d’ella. Una Casa renegada, potser? Algun llinatge reial bandejat?

Semblava més reial que la mateixa sang de l’Emperador.

Sota la pressió de la seva mirada, ella va mig girar-se, es va presentar de perfil. I ell va comprendre que no hi havia res particular que posés en evidència la seva bellesa. El seu rostre era oval sota un cap amb cabells color de bronze polit. Els seus ulls eren amples, tan verds i clars com els cels dels matins de Caladan. El seu nas era petit, la seva boca ampla i generosa. La seva figura era agradable però discreta: alta però amb les corbes matisades per l’esveltesa.

Va recordar que les germanes llegues de l’escola li deien escanyolida, li ho havien dit els seus compradors. Però aquella descripció era massa simplificada. Ella havia aportat una bellesa reial al llinatge dels Atreides. Estava content que Paul se n’hagués beneficiat.

—On és Paul? —va preguntar.

—En algun lloc de la casa fent classes amb Yueh.

—Probablement a l’ala sud —va dir ell—. Crec que he sentit la veu de Yueh, però no he tingut temps de comprovar-ho. —La va mirar, dubtant—. Només he vingut aquí per penjar la clau del Castell de Caladan al menjador.

Ella es va quedar sense alè, va contenir l’impuls de tocar-lo.

Penjar la clau… hi havia una finalitat en aquest acte. Però aquest no era el moment ni el lloc per buscar consolació.

—He vist el teu estendard sobre la casa quan hem arribat —va dir. Ell va mirar el retrat del seu pare.

—On el penjaràs?

—Aquí.

—No.

La paraula va sonar clara i final, dient-li que podria fer servir trucs per convèncer-lo, però que en una discussió oberta era inútil.

Però ella havia d’intentar-ho, fins i tot si el gest servia només per recordar-li que no l’enganyaria.

—Senyor meu —va dir ella—‚ si almenys…

—La resposta és encara no. Accepto la teva opinió en gairebé totes les coses, però no en això. Acabo de venir del menjador on estan…

—Senyor meu! Si us plau.

—La meva tria és entre la teva digestió i la dignitat dels meus avantpassats —va dir ell—. Es quedaran al menjador.

Ella va sospirar:

—Sí, senyor meu.

—Pots reprendre el teu costum de menjar a les teves habitacions sempre que sigui possible. T’esperaré en el teu lloc adequat només en ocasions formals.

—Gràcies, senyor meu.

—I no em tractis d’una manera freda i formal! Agraeix que no m’hagi casat mai amb tu, estimada. En aquest cas seria el teu deure acompanyar-me a taula a cada àpat.

Ella va conservar la cara immòbil, va abaixar el cap.

—Hawat ja té el nostre escànner de verins a la taula del menjador —va dir—. N’hi ha un de portable a la teva habitació.

—Has anticipat aquest… desacord —va dir ella.

—Estimada, penso també en el teu confort. He contractat criats. Són locals, però Hawat els ha investigat… són tots frémens. Serviran fins que la teva pròpia gent pugui ser dispensada de les seves altres tasques.

—Pot algú d’aquest lloc ser realment segur?

—Qualsevol persona que odiï els harkonnenians. Potser també voldràs conservar la majordoma-en-cap: la Shadout Mapes.

—Shadout —va dir Jessica—. Un títol fremen?

—M’han dit que significa «que obre pous», un sentit amb implicacions molt importants aquí. Potser no s’assembla al que tu penses que ha de ser una criada, encara que Hawat en parla molt bé basat en l’informe Duncan. Estan convençuts que ella desitja servir, específicament que et desitja servir.

—A mi?

—Els frémens han sabut que ets Bene Gesserit —va dir ell—. Hi ha llegendes aquí sobre les Bene Gesserit.

La Missionaria Protectiva, va pensar Jessica. Cap indret se’ls escapa.

—Això vol dir que Duncan ha tingut èxit? —va preguntar ella—. Els frémens seran aliats nostres?

—No hi ha res definitiu —va dir ell—. Duncan creu que volen observar-nos durant algun temps. Però han promès deixar d’assaltar els nostres pobles aïllats durant un període de treves. Aquest és un guany més important del que ens pot semblar. Hawat em diu que els frémens eren una espina dolorosa a la carn dels harkonnenians, que l’extensió dels seus estralls era un secret curosament guardat. No hauria ajudat gaire els harkonnenians si l’Emperador conegués la seva ineficàcia militar.

—Una majordoma fremen —va reflexionar Jessica tornant al tema de la Shadout Mapes—. Tindrà els ulls totalment blaus.

—No deixis que l’aparença d’aquesta gent t’enganyi —va dir ell—. Tenen una força pregona i una vitalitat saludable. Crec que són tot el que ens fa falta.

—És un joc perillós —va dir ella.

—No tornem al mateix —va dir ell.

Ella va forçar un somriure.

—Nosaltres estem compromesos, no hi ha cap dubte.

Ella va passar pel règim ràpid de calma —les dues inspiracions pregones, el pensament ritual, i després:

—Quan farem la distribució de les sales, vols que en reservi alguna d’especial per a tu?

—Un dia m’has d’ensenyar com ho fas —va dir ell—‚ la manera com poses les teves preocupacions de costat i et gires vers afers pràctics. Deu ser una cosa Bene Gesserit.

—Es una cosa femenina —va dir ella.

Ell va somriure.

—Bé, distribució de sales: assegura’t que tindré un gran espai de despatx al costat del dormitori. Aquí hi haurà més paperam que a Caladan. Una sala dels guàrdies, és clar. Crec que això és tot. No et preocupis per la seguretat de la casa. Els homes de Hawat l’han estudiada en profunditat.

—N’estic segura.

Ell va mirar el rellotge de polsera.

—I assegura’t que els nostres rellotges diuen l’hora d’Arrakis. He ordenat que un tec tracti d’això. Hi treballa ara. —Es va apartar amb la mà un ris de cabells que tenia al front—. Ara he de tornar a l’aeròdrom. La segona transbordadora és a punt d’arribar amb les meves reserves de personal.

—Hawat no podria rebre’ls. Senyor meu? Tens un aire tan cansat.

—El bon Thufir està encara més ocupat que jo. Aquest planeta està infestat d’intrigues harkonnenianes. A més a més, he d’intentar convèncer alguns dels buscadors d’espècia experimentats que no se’n vagin. Tenen aquesta opció, ja ho saps, amb el canvi de feu, i aquest planetologista que l’Emperador i el Landsraad van instal·lar com a Jutge del Canvi no pot ser comprat. Ell permet l’opció. S’espera que prop de vuit-cents especialistes se’n vagin en la transbordadora d’espècia i hi ha una nau de càrrega de la Guilda esperant.

—Senyor… —va interrompre ella, dubtant.

—Què hi ha?

No es deixarà convèncer de no tornar aquest planeta segur per a nosaltres, va pensar ella. I no puc fer servir els meus trucs.

—A quina hora vols sopar? —va preguntar.

No és això el que m’anava a preguntar, va pensar ell. Ah-h-h-h, la meva Jessica voldria que estiguéssim en algun altre indret, lluny d’aquest lloc terrible… tots dos sols, sense preocupacions.

—Menjaré al menjador dels oficials a l’aeròdrom —va dir ell—. No m’esperis fins a molt tard. I… ah, enviaré un guardacotxe a recollir Paul. Vull que assisteixi a la nostra conferència estratègica.

Va aclarir la veu com per dir alguna cosa més i després, sense avís, va girar-se i va sortir, es va dirigir a l’entrada, on ella podia sentir que dipositaven més capses. La veu d’ell va sonar una vegada més des d’allà, imposant i desdenyosa, de la manera que sempre parlava als criats quan tenia pressa:

—La Dama Jessica és al Saló Gran. Vés-hi de seguida.

La porta exterior va tancar-se de cop.

Jessica va girar-se i va afrontar la pintura del pare de Leto.

Havia estat feta pel famós artista Albe, durant la mitjana edat del Vell Duc. Estava retratat amb un vestit de matador i una capa magenta llançada sobre el braç esquerre. La seva cara semblava jove, poc més gran que Leto ara i amb les mateixes faccions de falcó, la mateixa mirada grisa. Ella va tancar els punys al costat del cos, va mirar el quadre.

—Maleït! Maleït! Maleït! —va murmurar.

—Quines són les teves ordres, noble senyora?

Era una veu de dona, prima i fibrosa.

Jessica es va girar, va mirar aquella dona nuosa, de cabells grisos, amb el vestit de sac marró, sense forma, dels serfs. La dona semblava tan arrugada i dissecada com qualsevol membre de la multitud que els havia saludat al llarg del camí des de l’aeròdrom aquell matí.

Tots els nadius que havia vist en aquest planeta, va pensar Jessica, estaven subalimentats i semblaven prunes seques. Tanmateix, Leto havia dit que eren forts i vitals. I hi havia els ulls, és clar —aquella aiguada del blau més profund i fosc sense cap blanc—‚ reservats, misteriosos.

Jessica es va obligar a no mirar.

La dona va fer una reverència amb el coll tibat i va dir:

—Em diuen la Shadout Mapes, noble senyora. Quines són les teves ordres?

—Pots tractar-me com a «senyora meva» —va dir Jessica—. No sóc noble. Sóc la concubina del Duc Leto.

De nou aquella estranya reverència i la dona va mirar Jessica amb una pregunta astuta:

—Hi ha una esposa, doncs?

—No n’hi ha, ni n’hi ha hagut mai. Jo sóc l’única… companya del Duc, la mare del seu hereu designat.

Fins i tot mentre parlava, Jessica va riure per dins de l’orgull que hi havia darrere les seves paraules. Què va dir sant Agustí?, va preguntar-se. «La ment comanda el cos i aquest obeeix. La ment es mana i troba resistència». Sí… darrerament trobo més resistència. Ja m’agradaria un recer tranquil.

Un crit estrany va entrar des de la carretera. Es repetia: «Su-su-Suk! Su-su-Suk!». Després; «Ikhut-eigh! Ikhut-eigh!». I de nou: «Su-su-Suk!».

—Què és això? —va preguntar Jessica—. Ho he sentit diverses vegades quan veníem pels carrers aquest matí.

—Només un venedor d’aigua, senyora meva. Però no tens per què interessar-te pels venedors d’aigua. La cisterna de la casa conté cinquanta mil litres i està sempre plena. —Va mirar el seu vestit—. Saps, senyora meva, aquí ni tan sols he de portar el meu vestit destil·lador! —Va exclamar—. I no em moro!

Jessica va dubtar. Volia interrogar aquesta dona fremen, necessitava dades que la poguessin guiar. Però establir ordre en la confusió del castell era més imperatiu. Tanmateix, va trobar pertorbadora la idea que aquí l’aigua era una important marca de riquesa.

—El meu marit m’ha parlat del teu títol, Shadout —va dir Jessica—. He reconegut la paraula. És una paraula molt antiga.

—Coneixes, doncs, les llengües antigues? —va preguntar Mapes i va esperar amb una intensitat estranya.

—Els idiomes són el primer aprenentatge del Bene Gesserit —va dir Jessica—. Sé el bhotani jib i el txakobsa, totes les llengües de cacera.

Mapes va brandar el cap:

—Tal com diu la llegenda.

I Jessica es va preguntar: Per què entro en aquesta comèdia? Però les maneres Bene Gesserit eren tortuoses i compulsives.

—Conec les Coses Fosques i les maneres de la Gran Mare —va dir Jessica. Va llegir els senyals més obvis de l’acció i l’aparença de Mapes, les petites revelacions—. Miseces prejia —va dir en la llengua txakobsa—. Andral t’re pera! Trada cik buscakri miseces perakri…

Mapes va fer un pas enrere, semblava a punt de fugir.

—Sé moltes coses —va dir Jessica—. Sé que has tingut fills, que has perdut éssers estimats, que t’has amagat amb por i que has comès violència i que encara cometràs violència. Sé moltes coses.

En una veu baixa, Mapes va dir;

—No volia ofendre’t, senyora meva.

—Tu parles de la llegenda i busques respostes —va dir Jessica—. Vés amb compte amb les respostes que trobis. Sé que has vingut preparada per a violència amb una arma al teu cosset.

—Senyora meva, jo…

—Hi ha una remota possibilitat que poguessis vessar la sang de la meva vida —va dir Jessica—‚ però si ho fessis produiries més ruïnes que els teus pitjors somnis podrien imaginar. Hi ha coses pitjors que morir, saps… fins i tot per a tot un poble.

—Senyora meva! —va suplicar Mapes. Semblava a punt de caure de genollons—. L’arma t’ha estat enviada com a regal si es comprova que tu ets Ella.

—I seria la meva mort si es comprovés el contrari —va dir Jessica.

Va esperar en l’aparent relaxació que tornava els entrenats per Bene Gesserit tan terribles en el combat.

Ara veiem cap a quina banda es decanta la decisió, va pensar.

Lentament, Mapes va posar la mà al coll del vestit i es va treure una funda negra. Un puny negre amb solcs fondos per als dits. Va agafar la funda amb una mà i el puny amb l’altra, va retirar una fulla blanca, del color de la llet, i el va aixecar. La fulla semblava brillar i centellejar amb una llum pròpia. Era de dos talls com un kindjal i la fulla feia potser vint centímetres.

—Coneixes això, senyora meva? —va preguntar Mapes.

Només podia ser una cosa, Jessica ho sabia, el fabulós crys d’Arrakis, la fulla que mai no havia estat portada a fora del planeta i només era coneguda per rumors vagues.

—És un crys —va dir ella.

—No ho diguis a la lleugera —va dir Mapes—. Coneixes el seu significat?

I Jessica va pensar: Aquest és el motiu per què aquesta fremen ha entrat al meu servei. Per fer-me aquesta pregunta. La meva resposta podria precipitar la violència o… què? Ella busca una resposta meva: el significat d’un punyal. Li diuen la Shadout en idioma txakobsa. Coltell, o sigui «Faedor de la Mort» en txakobsa. Ara està quedant inquieta. Ara he de contestar. Demorar és tan perillós com la resposta errada.

Jessica va dir:

—És un faedor…

—Ei-i-i-i! —va gemegar Mapes. Era un so de dolor i joia. Tremolava tant que la fulla enviava reflexos per tota la sala.

Jessica va esperar, segura. Havia volgut dir que el ganivet era un faedor de mort i després afegir la paraula antiga, però tots els seus sentits l’avisaven ara, tot el pregon entrenament que revelava el significat del mínim estremiment muscular.

La paraula clau era… faedor.

Faedor? Faedor.

Tanmateix, Mapes empunyava el coltell com si estigués a punt de fer-lo servir.

Jessica va dir:

—Et creies que jo, que conec els misteris de la Gran Mare, no coneixeria el faedor?

Mapes va abaixar el coltell.

—Senyora meva, quan s’ha viscut tant de temps amb la profecia, el moment de la revelació és estremidor.

Jessica va pensar en la profecia —el Shari-a i tota la Panòplia Propheticus, una Bene Gesserit de la Missionaria Protectiva llançada aquí feia molts segles, morta feia molt, sens dubte, però després d’haver acomplert el seu objectiu: les llegendes protectores implantades en aquests pobles contra el dia que una Bene Gesserit les necessités.

Bé, el dia havia arribat.

Mapes va tornar la fulla a la funda i va dir:

—És una fulla no fixada, senyora meva. Guarda-la amb tu. Més d’una setmana lluny de la carn i començarà a desintegrar-se. És teva, una dent de shai-hulud, durant tota la teva vida.

Jessica va allargar la mà dreta, va arriscar un joc:

—Mapes, has tornat aquesta fulla a la seva funda sense sang.

Amb un bleix. Mapes va deixar caure la fulla en la funda a la mà de Jessica, va obrir el seu cosset castany, gemegant.

—Treu l’aigua de la meva vida!

Jessica va retirar la fulla de la funda. Com centellejava! Va dirigir la punta vers Mapes, va percebre en l’altra dona una por més gran que el pànic de la mort.

Verí a la punta?, va preguntar-se Jessica. Va aixecar la punta, va fer una ratllada delicada amb la vora de la fulla sobre el pit esquerre de Mapes. Va sorgir un broll espès de sang que va parar gairebé de seguida. Coagulació ultraràpida, va pensar Jessica. Una mutació per preservar la humitat?

Va enfundar la fulla i va dir:

—Corda’t el vestit, Mapes.

Mapes va obeir, tremolant. Els seus ulls sense blanc van fixar-se en Jessica.

—Ets nostra —va murmurar—. Ets Ella.

Va haver-hi un altre so de descàrrega a l’entrada. Ràpidament, Mapes va agafar el ganivet enfundat, el va amagar al cosset de Jessica.

—Qui veu aquesta arma ha de ser purificat o mort! —va grunyir—. Tu ho saps, senyora meva!

Ho sé ara, va pensar Jessica.

Els bastaixos van marxar sense entrar al Gran Saló.

Mapes va tranquil·litzar-se i va dir:

—Els impurs que han vist un crys no poden deixar Arrakis amb vida. No oblidis mai això, senyora meva. T’ha estat confiat un crys. —Va inspirar profundament—. Ara la cosa ha de prendre el seu rumb. No es pot apressar. —Va mirar les capses amuntegades i els objectes apilats al voltant—. I hi ha molta feina mentre som aquí.

Jessica va vacil·lar. «La cosa ha de prendre el seu rumb». Era un tòpic específic de l’estoc de sortilegis de la Missionaria Protectiva: L’arribada de la Reverenda Mare per alliberar-los.

Però jo no sóc una Reverenda Mare, va pensar Jessica. I després: La Gran Mare! En van plantar una aquí! Deu ser un lloc horrible!

Amb un to de veu pràctic, Mapes va dir:

—Que voldràs que faci primer, senyora meva?

L’instint va avisar Jessica que imités aquell to despreocupat. Va dir:

—El quadre del Vell Duc ha de quedar a l’altra banda del menjador. El cap de bou ha d’anar a la paret, al davant del quadre.

Mapes va anar fins al cap de bou.

—Quin gran animal devia haver estat per tenir un cap com aquest! —va dir. Va parar—. Hauré de netejar-lo abans, oi, senyora meva?

—No.

—Però hi ha brutícia agafada a les banyes.

—No és brutícia. Mapes. És sang del pare del nostre Duc. Aquestes banyes van ser cobertes amb un fixador transparent poques hores després que aquesta bèstia va matar el Vell Duc.

Mapes va posar-se dreta.

—I ara! —va dir.

—És només sang —va dir Jessica—. Sang vella. Troba algú que t’ajudi a penjar-lo. Aquestes coses horribles són feixugues.

—Penses que la sang m’ha molestat? —va preguntar Mapes—. Sóc del desert i he vist molta sang.

—Sí… veig que sí —va dir Jessica.

—Fins i tot la meva —va continuar Mapes—. Més que el que has vessat amb la teva petita esgratinyada.

—Preferiries que jo hagués penetrat més fons?

—Ah, no! L’aigua del cos és prou escassa perquè l’hàgim de malbaratar en l’aire. Has obrat com ho havies de fer.

I Jessica, adonant-se de les paraules i del to, va comprendre les implicacions més profundes de la frase, «l’aigua del cos». Va tenir novament una sensació d’opressió davant la importància de l’aigua a Arrakis.

—En quin costat del menjador he de posar cadascuna d’aquestes coses, senyora meva? —va preguntar Mapes.

Sempre pràctica, aquesta Mapes, va pensar Jessica. I va dir:

—Usa el teu seny. Mapes. No hi ha gran diferència.

—Com diguis, senyora meva. —Mapes es va inclinar, va començar a treure els embolcalls i lligalls del cap—. Vas matar un vell duc, oi? —va cantussejar.

—He de cridar algú perquè t’ajudi? —va preguntar Jessica.

—No cal, senyora meva.

Sí, ho aconseguirà, va pensar Jessica. Hi ha això sobre aquest ésser fremen: la voluntat de triomfar.

Jessica va sentir la funda freda del crys sota el cosset, va pensar en la llarga cadena d’intrigues Bene Gesserit que havia forjat un altre vincle aquí. Gràcies a això, havia sobreviscut una crisi mortal.

«No es pot apressar», havia dit Mapes. Tanmateix hi havia un ritme que dirigia els homes cap a aquest indret que omplia Jessica amb pressentiments. I no tots els preparatius de la Missionaria Protectiva ni la inspecció sospitosa de Hawat d’aquesta pila de roques va poder allunyar aquesta sensació.

—Quan acabis de penjar això, comença a desembalar les capses —va dir Jessica—. Un dels homes de la càrrega a l’entrada té totes les claus i sap on han d’anar les coses. Demana-li les claus i la llista. Si hi ha algun problema seré a l’ala sud.

—Com vulguis, senyora meva —va dir Mapes.

Jessica va girar-se pensant: Hawat pot haver considerat aquesta residència com a segura, però hi ha alguna cosa estranya en aquest lloc. Puc sentir-ho.

Una necessitat urgent de veure el seu fill va dominar Jessica. Va començar a dirigir-se a la porta arquejada que donava al passatge cap al menjador i a les ales de la família. Va caminar cada vegada més de pressa fins que gairebé corria.

Darrere seu. Mapes va fer una pausa en la feina de desembolicar el cap del bou, i va mirar, enretirant-se una mica.

—Ella és Ella, sens dubte —va murmurar—. Pobra!





8


«Yueh! Yueh! Yueh!», diu la cançó. «Un milió d’anys no serien prou per a Yueh!».

—De «Història de la Infantesa de Muad’Dib»,

per la Princesa Irulan.

La porta era entreoberta i Jessica va entrar en una sala amb les parets grogues. A l’esquerra hi havia un canapè baix de pell negra i dos prestatges buits, un flascó d’aigua penjat amb pols als costats sortints. A la seva dreta, de tots dos costats d’una altra porta, hi havia més prestatges buits, una taula de Caladan i tres cadires. A les finestres directament al seu davant hi havia el Dr. Yueh, d’esquena a ella, amb l’atenció fixada al món exterior.

Jessica va fer un altre pas silenciós endins de la sala.

Va veure que l’abric de Yueh era arrugat, amb una taca blanca prop del colze esquerre com si s’hagués recolzat contra guix. Per darrere semblava una figura seca i descarnada en una vestimenta negra massa gran, una caricatura preparada per moure’s a les ordres d’un titellaire. Només el bloc quadrat del cap —de cabells negres llargs agafats al muscle amb la seva anella de plata de l’Escola Suk— semblava viu, girant-se lleument per acompanyar algun moviment a fora…

De nou va mirar la sala al voltant, sense veure el fill, però la porta tancada a la seva dreta, ho sabia, donava a una petita habitació per la qual Paul havia manifestat predilecció.

—Bona tarda, Dr. Yueh —va dir ella—. On és Paul?

Ell va fer un moviment amb el cap com si assenyalés alguna cosa fora de la finestra, va parar d’una manera distreta sense girar-se:

—El vostre fill s’ha cansat, Jessica. L’he enviat a l’habitació del costat a reposar.

Abruptament, va tibar-se, va girar-se amb el bigoti caient sobre els llavis porpra.

—Perdoni’m, senyora! Els meus pensaments eren lluny… Jo… no volia prendre familiaritats.

Ella va somriure, va allargar la mà dreta. Durant un moment, va tenir por que ell s’agenollés.

—Wellington, si us plau.

—Fer servir el vostre nom així… Jo…

—Ens coneixem fa sis anys —va dir ella—. Fa molt que les formalitats haurien d’haver desaparegut entre nosaltres… en la intimitat.

Yueh va arriscar un somriure fi, va pensar; Crec que ha resultat. Ara, es creurà que qualsevol cosa estranya en les meves maneres es deu al torbament. No buscarà raons més profundes quan es creu que ja sap la resposta.

—Crec que estava somiant truites —va dir ell—. Sempre que… sento llàstima de vós, em sap greu dir que penso en vós com… bé, com a Jessica.

—Llàstima de mi? Per què?

Yueh va arronsar les espatlles. Feia molt de temps, havia comprès que Jessica no posseïa tots els dons de Deïdora de la Veritat com la seva Wanna. De totes maneres, sempre que era possible, usava la veritat amb Jessica. Era més segur.

—Ha vist aquest lloc, senyo… Jessica. —Va ensopegar en el nom, va continuar—: Tan àrid després de Caladan. I la gent! Aquelles dones de la ciutat que hem vist durant el camí gemegant sota els seus vels. La manera com ens han mirat.

Ella es va creuar els braços sobre el pit, abraçant-se, sentint el crys, una fulla feta d’una dent de verm de la sorra, si la informació era correcta.

—És només perquè som estranys per a ells, gent diferent, costums diferents. —Va mirar per les finestres—. Què veies des d’aquí?

Ell va girar-se de nou cap a la finestra.

—La gent.

Jessica va anar a prop seu, va mirar a l’esquerra cap al davant de la casa on l’atenció de Yueh es concentrava. Hi havia allà una filera de vint palmeres, el sòl a sota d’elles era net, àrid. Una tanca les separava de la carretera per la qual passava gent amb túniques. Jessica va detectar un lleu tremolí en l’aire entre ella i la gent —un escut a la casa— i va continuar estudiant la multitud que passava, preguntant-se per què Yueh els trobava tan absorts.

El patró va sorgir i ella va posar-se una mà a la faç. La manera com les persones que passaven miraven les palmeres! Va veure enveja, algun odi… fins i tot una sensació d’esperança. Tothom mirava aquells arbres amb una expressió fixa.

—Sabeu el que pensen? —va preguntar Yueh.

—Pots llegir les ments? —va voler saber ella.

—Aquelles ments —va dir ell—. Miren aquells arbres i pensen: «Vet aquí cent de nosaltres». És això el que es pensen.

Ella va girar-se vers ell, perplexa.

—Per què?

—Aquells arbres són datilers —va dir—. Un datiler exigeix quaranta litres d’aigua cada dia. Una persona exigeix només vuit litres. Una palmera, doncs, equival a cinc persones. Hi ha vint palmeres, cent persones.

—Però algunes d’aquelles persones miren els arbres amb esperança.

—Només esperen que alguns dàtils caiguin, però no és l’estació pròpia.

—Mirem aquest lloc amb els ulls massa crítics —va dir ella—. Hi ha esperança i també perill, aquí. L’espècia podria fer-nos rics. Amb un tresor potent podríem transformar aquest planeta en tot el que volem.

Va riure silenciosament per a si: Qui intento convèncer? La riallada va venir a través dels seus controls, trencadissa, sense humor.

—Però no podeu comprar seguretat —va dir.

Yueh va girar-se per amagar la cara d’ella. Si almenys fos possible odiar aquesta gent en comptes d’estimar-los! A la seva manera, de moltes menes, Jessica era com la seva Wanna. Tanmateix aquell pensament portava els seus propis rigors i l’endurien en el seu objectiu. Les maneres de la crueltat harkonneniana eren tortuoses. Wanna podria no estar morta. Calia assegurar-se’n.

—No et preocupis per nosaltres, Wellington —va dir Jessica—. El problema és nostre, no teu.

Es creu que em preocupo per ella! Va pestanyejar sobre les llàgrimes. I és clar que me’n preocupo. Però he de trobar-me davant d’aquell Baró negre amb el meu acte realitzat i aprofitar la meva única oportunitat de ferir-lo on és més feble —al seu moment d’exaltació!

Va sospirar.

—Pertorbaria Paul si jo entrés a veure’l? —va preguntar ella.

—De cap manera. Li he donat un sedant.

—Està acceptant bé el canvi? —va preguntar ella.

—Llevat del fet que s’ha cansat una mica. Està excitat, però quin noi de quinze anys no ho estaria en aquestes circumstàncies? —Va anar fins a la porta, la va obrir—. És aquí.

Jessica el va seguir, va espiar una habitació ombrosa.

Paul jeia en un canapè estret, amb un braç sota les cobertes lleus, l’altre llançat a sobre del cap. La gelosia d’una finestra al costat del llit teixia una xarxa d’ombres sobre la seva cara i la flassada.

Jessica, mirant el fill, va veure la forma oval de la seva cara tan semblant a la seva. Però els cabells eren com els del Duc, color de carbó i despentinats. Unes pestanyes llargues amagaven els ulls de color de llima. Jessica va somriure, i va sentir que les seves llàgrimes s’enretiraven. Va sentir-se sobtadament presa per la idea dels vestigis genètics a les faccions del fill —les seves línies en els ulls i en el perfil facial eren com tocs ben marcats del pare espiant des d’aquell perfil com la maturitat emergint de la infantesa.

Va pensar en les faccions del noi com una destil·lació exquisida de patrons fortuïts —infinites cues d’atzar trobant-se en aquest nexe.

Aquesta idea va fer que volgués agenollar-se al costat del llit i abraçar el fill, però va ser inhibida per la presència de Yueh. Es va fer enrere, va tancar la porta suaument.

Yueh havia tancat la finestra, incapaç de suportar la manera com Jessica mirava el fill. Per què Wanna mai no em va donar fills?, es va preguntar. Com a metge sé que no hi havia cap raó física contra això. Hi havia alguna raó Bene Gesserit? Ella havia estat, potser, instruïda per servir un objectiu diferent? Què podia haver estat? Sens dubte m’estimava.

Per primera vegada, va ser atrapat en el pensament que podria ser part d’un patró més ample, més complex i complicat que la seva ment no podia comprendre.

Jessica es va aturar al seu costat i va dir:

—Quin deliciós abandó hi ha en el son d’una criatura.

Ell va parlar mecànicament:

—Si els adults poguessin relaxar-se així.

—Sí.

—On hem perdut això? —va preguntar ell, amb un murmuri.

Ella el va mirar, copsant el seu to estrany, però la seva ment era encara amb Paul, pensant en els nous rigors del seu entrenament, pensant en les diferències de la seva vida ara, tan diferent de la vida que havia imaginat per a ell.

—Realment, perdem alguna cosa —va dir.

Va mirar a fora, a la dreta, un declivi dominat per un verd-gris d’arbusts agitats pel vent, fulles polsegoses i branques seques com urpes. El cel massa fosc penjava sobre el declivi com una taca i la llum lletosa del sol d’Arrakis donava a l’escena un reflex argentat —lleu com el crys amagat al seu cosset.

—El cel és tan fosc —va dir.

—En part és la falta d’humitat —va dir ell.

—Aigua! —va contestar ella—. Onsevulga que miris, aquí, trobes la falta d’aigua!

—És el misteri preciós d’Arrakis —va dir ell.

—Per què n’hi ha tan poca? Aquí hi ha roca volcànica. Hi ha una dotzena de fonts d’energia. Hi ha gel polar. Diuen que no es pot perforar al desert, que tempestats i marees de sorra destrueixen l’equipament més de pressa que pot ser instal·lat, si els verms no t’agafen primer. De totes maneres, no han trobat mai vestigis d’aigua al desert. Però el misteri, Wellington, l’autèntic misteri són els pous que han estat perforats allà dalt en els fondals i les conques. Has llegit res sobre això?

—Primer un raget, després res —va dir ell.

—Bé, Wellington, aquest és el misteri. Hi havia aigua allà. I s’asseca. I s’acaba per sempre més. Tanmateix, un altre forat a prop té el mateix resultat: un raget que para. Ningú s’ha interessat mai per això?

—És curiós —va dir ell—. Sospita d’algun agent viu? No s’hauria vist en les mostres del sòl?

—Què haurien mostrat? Matèria vegetal aliena… o animal? Qui la reconeixeria? —Ella va tornar al declivi—. L’aigua para. Algú l’absorbeix. És la meva sospita…

—Potser se sap la raó —va dir ell—. Els harkonnenians van censurar moltes fonts d’informació sobre Arrakis. Potser hi havia una raó per suprimir aquesta.

—Quina raó? —va preguntar ella—. I hi ha la humitat atmosfèrica. Molt poca, certament, però n’hi ha. És la font d’aigua més important aquí, agafada en trampes de vent i precipitadors. D’on ve això?

—Dels casquets polars?

—L’aire fred conté poca humitat, Wellington. Hi ha coses aquí darrere el vel harkonnenià que exigeixen una investigació i no totes aquestes coses estan directament relacionades amb l’espècia.

—Som de fet darrere el vel harkonnenià —va dir ell—. Potser nosaltres… —Va interrompre’s, adonant-se de la manera sobtadament intensa com ella el mirava—. Què hi ha?

—La manera com dius «harkonnenià» —va dir ella—. Ni tan sols la veu del Duc porta aquest pes de verí quan fa servir aquest nom odiat. No sabia que tenies raons personals per odiar-los, Wellington?

Gran Mare!, va pensar ell. He desvetllat les seves sospites! Ara he de fer servir tots els trucs que la meva Wanna em va ensenyar. Només hi ha una solució: dir la veritat fins a on pugui.

Va dir:

—No sabíeu que la meva muller, la meva Wanna… —va arronsar les espatlles, incapaç de continuar parlant a causa d’una sobtada constricció a la gorja. Després—: Ells… —Els mots no sortien. Va sentir pànic, va tancar molt els ulls, sentint l’agonia al pit fins que una mà li va tocar suaument el braç.

—Perdona —va dir Jessica—. No volia obrir una vella ferida. —I va pensar: Aquells animals! La seva dona era Bene Gesserit… ell en té tots els senyals. I és obvi que els harkonnenians la van matar. Vet aquí una altra pobra víctima lligada als Atreides per una txerem d’odi.

—Perdoneu —va dir ell—. No aconsegueixo parlar d’això.

Va obrir els ulls, lliurant-se a la consciència interna del dolor. Això, almenys, era veritat.

Jessica el va estudiar, els seus pòmuls angulars, els reflexos foscos dels seus ulls ametllats, la pell color de mantega, el bigoti fibrós penjant com un marc corbat al voltant dels seus llavis color de porpra i del seu mentó estret. Les arrugues de les seves galtes i del front eren tan del sofriment com de l’edat. Va sentir un profund afecte per ell.

—Wellington, em sap greu que t’haguéssim portat a aquest lloc perillós —va dir ella.

—He vingut de gust —va dir ell. I també això era veritat.

—Però tot aquest planeta és una trampa harkonneniana. Certament ho saps.

—Caldrà més que una trampa per agafar el Duc Leto —va dir ell. I també això era veritat.

—Potser hauria de confiar més en ell —va dir ella—. És un estrateg brillant.

—Hem estat desarrelats —va dir ell—. És per això que ens sentim intranquils.

—I que fàcil és matar una planta desarrelada! —va dir ella—‚ Especialment quan la poses en un sòl hostil.

—Estem segurs que el sòl és hostil?

—Va haver-hi aldarulls d’aigua quan es va saber quantes persones afegia el Duc a la població —va dir ella—. Només van parar quan la gent va saber que instal·laríem noves trampes de vent i condensadors per compensar la càrrega.

—Hi ha tan poca aigua per mantenir la vida humana aquí —va dir ell—. La gent sap que quan més persones vénen a beure una quantitat limitada d’aigua, el preu puja i els més pobres es moren. Però el Duc ha resolt això. No vol dir que l’esvalot signifiqui permanent hostilitat envers ell.

—I guàrdies —va dir ella—‚ guàrdies arreu. I escuts. Veus la seva boirina pertot arreu on mires. No vivíem així a Caladan.

—Doneu una oportunitat a aquest planeta —va dir ell.

Però Jessica va continuar espiant per la finestra amb una mirada severa.

—Puc olorar mort en aquest lloc —va dir ella—. Hawat va enviar batallons d’agents per endavant. Aquells guàrdies allà fora són els seus homes. Els bastaixos són homes seus. Hi ha hagut retirades inexplicables de grans sumes del tresor. Això vol dir només una cosa: suborns en alts càrrecs. —Ella va sacsejar el cap—. On Thufir Hawat va s’esdevé mort i engany.

—Sou injusta amb ell.

—Injusta? Si és un elogi! Mort i engany són les nostres úniques esperances ara. Simplement no em deixo enganyar sobre els mètodes de Thufir.

—Hauria de… estar ocupada —va dir ell—. No us concediu temps per a aquests mòrbids…

—Ocupada! Què és el que ocupa la major part del meu temps, Wellington? Sóc la secretària del Duc… tan ocupada que cada dia sé noves coses per témer… coses que ell ni tan sols sospita que jo sé. —Va comprimir els llavis, va parlar vagament—: A vegades em pregunto fins a quin punt el meu entrenament Bene Gesserit va comptar en la meva tria.

—Què voleu dir? —Va sentir-se sorprès pel to cínic, l’amargura que mai li havia vist revelar.

—No creus, Wellington —va preguntar ella—‚ que una secretària lligada a tu per amor és molt més segura?

—Això és un pensament indigne, Jessica.

El rebuig li va venir naturalment als llavis. No hi havia dubtes sobre els sentiments del Duc per la seva concubina. N’hi havia prou d’observar-lo quan la seguia amb els ulls.

Ella va sospirar.

—Tens raó. És indigne.

De nou es va abraçar, prement el crys contra la seva carn i pensant en l’afer inacabat que representava.

—Aviat es vessarà molta sang —va dir—. Els harkonnenians no descansaran fins que ells mateixos estiguin morts o el meu Duc destruït. El Baró no pot oblidar que Leto és un cosí de sang reial, no importa a quina distància, mentre que els títols harkonnenians van sortir del bitlleter del CHOAM. Però el que més enverina les seves ments és el coneixement que un Atreides va desterrar un Harkonnen per covardia després de la batalla de Corrin.

—La vella enemistat —va murmurar Yueh. I durant un moment va sentir un toc àcid d’odi. La vella enemistat l’havia atrapat en la seva teranyina, matat la seva Wanna o, pitjor, l’havia estalviat per ser torturada pels harkonnenians fins que el marit fes el que li manaven. La vella enemistat l’havia atrapat i aquesta gent formava part d’aquella cosa verinosa. La ironia era que tot es manifestés precisament a Arrakis, l’única font en tot l’univers de melange, el prolongador de la vida, el donador de salut.

—Què penses? —va preguntar ella.

—Penso que, en aquest moment, l’espècia val sis-cents vint mil solaris per decagram al mercat lliure. Això és riquesa per comprar moltes coses.

—La cobdícia et toca fins i tot a tu, Wellington?

—No la cobdícia.

—Aleshores, què?

Ell va arronsar les espatlles.

—Futilitat. —La va mirar—. Podeu recordar la primera vegada que heu tastat l’espècia?

—Té sabor de canyella.

—Però mai dues vegades el mateix sabor —va dir ell—. És com la vida, presenta una cara diferent cada vegada que la prens. Algunes persones diuen que l’espècia produeix una reacció induïda. El cos, sabent que una cosa és bona per a ell, interpreta el sabor com a agradable, lleugerament eufòric. I, com la vida, mai no pot ser sintetitzada del tot.

—Crec que seria més prudent si esdevinguéssim renegats, ens situéssim enllà de l’abast imperial —va dir ella.

Ell va veure que ella no l’havia escoltat, es va concentrar en les seves paraules, es va preguntar: Sí… per què no el va convèncer a fer això? Podria convence’l de fer-ho virtualment tot.

Va parlar ràpidament perquè en allò hi havia veritat i un canvi de tema:

—Trobaríeu agosarat de part meva… Jessica, si us fes una pregunta personal?

Ella es va recolzar a l’ampit de la finestra amb una punyida inexplicable d’inquietud.

—És clar que no. Ets… amic meu.

—Per què no heu fet que el Duc es casés amb vós?

Ella es va girar, amb el cap aixecat, amb una mirada de fúria.

—Fer que es casés amb mi? Però…

—No ho hauria d’haver preguntat —va dir ell.

—No. —Va arronsar les espatlles—. Hi ha una bona raó política… sempre que el meu Duc sigui solter algunes de les Grans Cases encara poden tenir esperança d’una aliança. I… —Va sospirar—… motivar les persones, forçar-les a fer la teva voluntat, et dóna una actitud cínica envers la humanitat. Degrada tot allò que toca. Si el forcés a fer… això, no seria un acte seu.

—És una cosa que la meva Wanna podria haver dit —va murmurar ell.

I això, també, era veritat. Va posar-se una mà a la boca i va empassar-se saliva convulsivament. Mai no havia estat tan a prop de parlar, de confessar el seu paper secret.

Jessica va parlar i el moment es va desfer.

—D’altra banda, Wellington, el Duc és realment dos homes. Jo estimo molt un d’ells. És encantador, graciós, amable… tendre, tot el que una dona pot desitjar. Però l’altre home és… fred, insensible, exigent, egoista, tan dur i cruel com el vent de l’hivern. És l’home format pel seu pare. —La seva cara es va contorçar—. Si aquell vell hagués mort quan el meu Duc va néixer!

En el silenci que va fer-se entre ells, es podia sentir la brisa d’un ventilador agitant les gelosies.

Ella va inspirar profundament i va dir:

—Leto té raó. Aquestes sales són millors que les de les altres seccions de la casa. —Va girar-se i va examinar la sala—. Si em perdones, Wellington, vull fer una altra mirada a aquesta ala abans de distribuir els allotjaments.

Ell va abaixar el cap.

—És clar.

I va pensar: Si almenys hi hagués alguna manera de no fer el que he de fer.

Jessica va deixar caure els braços, va anar fins a la porta del vestíbul i va restar allà un moment, dubtant, després va sortir. Tot el temps que hem parlat ell amagava alguna cosa, es guardava alguna cosa, va pensar. Per estalviar els meus sentiments, sens dubte. És un bon home. Va dubtar de nou, gairebé es va girar per afrontar Yueh i arrencar-li el que tenia amagat. Però només l’avergonyiria, l’aterriria saber que pot ser llegit amb tanta facilitat. He de confiar més en els meus amics.





9


Molts han remarcat la rapidesa amb què Muad’Dib va aprendre les necessitats d’Arrakis. El Bene Gesserit, és clar, sap el secret d’aquesta rapidesa. Nosaltres podem dir que Muad’Dib va aprendre ràpidament perquè el seu primer entrenament va ser com aprendre. I la primera lliçó va ser la confiança bàsica que podia aprendre. Es sorprenent com tantes persones no es creuen que poden aprendre i quantes més es creuen que aprendre és difícil. Muad’Dib sabia que cada experiència porta la seva lliçó.

—De «La Humanitat de Muad’Dib»,

per la Princesa Irulan.

Paul jeia sobre el llit fingint que dormia. Havia estat fàcil fer fonedissa la pastilla per dormir del Dr. Yueh, fingir que se l’empassava. Paul va contenir una riallada. Fins i tot la seva mare havia cregut que ell dormia. Hauria volgut saltar i demanar-li permís per anar a explorar la casa, però va comprendre que ella no ho aprovaria. Les coses eren encara massa intranquil·les. No. Així era millor.

Si surto sense demanar-ho no hauré desobeït ordres. Em quedaré a casa on estic més segur.

Va sentir que sa mare i Yueh conversaven a l’altra habitació.

Les seves paraules eren confuses, alguna cosa sobre l’espècia… els harkonnenians. No. La conversa pujava i baixava.

L’atenció de Paul va dirigir-se a la capçalera esculpida del seu llit, una capçalera falsa, lligada a la paret i amagant els controls de les funcions d’aquesta habitació. Un peix saltador havia estat cisellat a la fusta amb onades gruixudes i marrons a sota. Sabia que si pitjava l’únic ull visible del peix encendria els llums suspesos de l’habitació. Una de les ones, si es torçava, controlava la ventilació. Una altra canviava la temperatura.

Calmadament, Paul va asseure’s al llit. Contra la paret a la seva esquerra hi havia un prestatge alt. Es podia girar per revelar un armari amb calaixos en un dels costats. El pom de la porta que donava al vestíbul tenia la forma d’una barra de comandament d’un ornitòpter.

Era com si l’habitació hagués estat preparada per atreure’l.

L’habitació i aquest planeta.

Va pensar en el filmllibre que Yueh li havia mostrat —«Arrakis: L’Estació Botànica Experimental al Desert de Sa Majestat Imperial». Era un filmllibre d’abans de la descoberta de l’espècia. Alguns noms van passar per la ment de Paul, cadascun amb la seva imatge impresa pel batec mnemònic del llibre: saguaro, arbust burro, datiler, berbena de sorra, primavera nocturna, cactus de barril, arbust d’encens, arbre del fum, arbust de creosota… rabosa, esparver del desert, ratolí cangur…

Noms i imatges, noms i imatges del passat terraqüi de l’home, i molts no es trobaven enlloc més de l’univers llevat d’Arrakis.

Tantes coses noves per aprendre… l’espècia.

I els verms de la sorra.

Una porta es va tancar a l’altra habitació. Paul va sentir els passos de la seva mare allunyant-se al vestíbul. El Dr. Yueh, ho sabia, trobaria alguna cosa per llegir i romandria a l’altra habitació.

Ara era el moment d’anar a explorar.

Paul va lliscar del llit, va dirigir-se a la porta del prestatge que donava a l’armari. Va parar quan va sentir un soroll darrere seu, es va girar. La capçalera esculpida del llit es doblegava en el lloc on havia estat dormint. Paul va quedar tibat i la immobilitat li va salvar la vida.

Des de darrere la capçalera va lliscar un petit caçador-assassí que no feia més de cinc centímetres. Paul el va reconèixer tot seguit. Era una arma d’assassinat vulgar, que totes les criatures de sang reial aprenien a conèixer des de molt aviat. Era una agulla de metall guiada per una mà propera. Podia clavar-se en qualsevol carn que es mogués i obrir-se camí pels canals nerviosos fins a l’òrgan vital més proper.

El caçador es va aixecar, va girar-se de costat a través de l’habitació i va tornar enrere.

Per la ment de Paul va passar tot el que sabia sobre el caçador-assassí, les seves limitacions: el seu camp suspensor comprimit distorsionava la visió del seu ull transmissor. Sense res més excepte la llum fluixa de l’habitació per reflectir el seu objectiu, l’operador havia de comptar amb el moviment, qualsevol cosa que es mogués. Un escut podia alentir un caçador, donar temps per destruir-lo, però Paul havia deixat el seu escut al llit. Un làser podria abatre’l, però els làsers eren cars i fràgils i hi hauria sempre el perill d’explosió si el feix de làser s’encreués amb un escut engegat. Els Atreides confiaven en els seus escuts corporals i en els seus sentits.

Paul es mantenia en una immobilitat gairebé catatònica, sabent que tenia només els seus sentits per enfrontar l’amenaça.

El caçador-assassí va pujar mig metre més. Va oscil·lar a través de la llum de la gelosia de la finestra, endavant i enrere, sondejant l’habitació.

He d’intentar agafar-lo, va pensar. El camp suspensor el fa relliscadís al darrere. He d’agafar-lo amb força.

La cosa va baixar mig metre, va sondejar cap a l’esquerra, va fer una volta enrere al voltant del llit. Podia sentir-se un lleu brunzit. Qui opera aquesta cosa?, va pensar Paul. Ha de ser algú a prop. Podria cridar Yueh, però l’agafaria quan obrís la porta.

La porta darrere Paul va cruixir. Es va sentir un truc. Es va obrir.

El caçador-assassí va passar prop del seu cap envers el moviment.

La mà dreta de Paul va saltar i va agafar aquell instrument mortal, que va brunzir i va torçar-se a la seva mà, però els seus músculs es tancaven sobre ell amb desesper. Amb un gir i una escomesa violenta, va batre el nas de la cosa contra la placa de metall de la porta. Va sentir el cruixit quan l’ull del nas es va aixafar i el caçador va quedar mort a la seva mà.

Però va continuar agafant-lo, per estar-ne segur.

Els ulls de Paul van aixecar-se, van trobar la mirada oberta de blau total de la Shadout Mapes.

—El teu pare et crida —va dir ella—. Hi ha homes al vestíbul per escortar-te.

Paul va balancejar el cap. Els seus ulls i la seva consciència es concentraven en aquesta dona estranya amb un vestit com un sac de serf. Ella mirava ara la cosa agafada a la seva mà.

—He sentit parlar d’això —va dir ella—. M’hauria matat, oi?

Ell va haver d’empassar-se saliva abans de poder parlar:

—Jo… era el seu blanc.

—Però venia cap a mi.

—Perquè et movies.

I es preguntava: Qui és aquesta dona?

—En aquest cas, m’has salvat la vida.

—He salvat les nostres dues vides.

—Però podies haver deixat que jo el rebés i escapar-te després —va dir ella.

—Qui ets? —va preguntar ell.

—La Shadout Mapes, majordoma.

—Com sabies on trobar-me?

—La teva mare m’ho ha dit. L’he trobada a l’escala de la cambra estranya al fons del vestíbul. —Va assenyalar a la dreta—. Els homes del teu pare esperen.

Són homes de Hawat, va pensar. Hem de trobar l’operador d’aquesta cosa.

—Vés als homes del meu pare —va dir ell—. Digue’ls que he agafat un caçador-assassí a la casa i que s’escampin i trobin l’operador. Digue’ls que segellin immediatament la casa i els terrenys. Ells saben què fer. Certament l’operador és un estrany entre nosaltres.

I es va preguntar: Podria ser aquesta dona? Però sabia que no. El caçador estava controlat quan ella havia entrat.

—Abans de complir les teves ordres —va dir Mapes—‚ he de netejar el camí entre nosaltres. Has posat un pes d’aigua sobre meu que no estic segura de poder aguantar. Però nosaltres, els frémens, paguem els nostres deutes, siguin deutes negres o blancs. I nosaltres sabem que hi ha un traïdor entre vosaltres. No sabem qui és, però n’estem segurs. Potser ha estat la seva mà que ha guiat el tallador de carn.

Paul va escoltar això en silenci: un traïdor. Abans que pogués parlar, l’estranya dona va girar-se i va córrer cap a l’entrada.

Va pensar cridar-la, però hi havia alguna cosa en ella que li va dir que ho ressentiria. Li havia dit el que sabia i ara anava a complir les seves ordres. En un minut la casa estaria plena dels homes de Hawat.

La seva ment va anar a altres parts de l’estranya conversa: la cambra estranya. Va mirar a l’esquerra, cap a on ella havia assenyalat. Nosaltres, els frémens. Era una fremen, doncs. Va fer una pausa per al tlinc mnemònic que emmagatzemaria el model de la seva cara a la memòria: faccions arrugades i fosques com una pruna, ulls blaus sobre blau sense cap blanc. Li va enganxar l’etiqueta: la Shadout Mapes.

Agafant encara el caçador trencat, Paul va tornar a la seva habitació, va agafar el cinturó-escut del llit amb la mà esquerra, el va passar al voltant de la cintura i se’l va posar mentre corria de nou a fora i baixava el vestíbul a l’esquerra.

Havia dit que sa mare era en algun lloc per allà —escales… una cambra estranya.





10


Què tenia la Dama Jessica que la sostenia en el seu temps de provació? Pensa atentament en aquest proverbi Bene Gesserit i potser ho vegis: «Qualsevol camí seguit rigorosament fins al final condueix rigorosament enlloc. Puja la muntanya només una mica per verificar que és una muntanya. Des del cim de la muntanya, no pots veure la muntanya».

—De «Muad’Dib: Comentaris Familiars»,

per la Princesa Irulan.

Al final de l’ala sud, Jessica va trobar una escala de metall que pujava en espiral fins a una porta oval. Va mirar de nou el vestíbul, de nou la porta.

Oval?, va pensar. Quina forma estranya per a una porta en una casa.

Per les finestres sota l’escala espiral podia veure el gran sol blanc d’Arrakis movent-se cap al vespre. Llargues ombres apunyalaven el saló. Jessica va dirigir la seva atenció envers l’escala. La llum que venia de les finestres revelava trossets de terra seca al metall dels esglaons.

Jessica va posar una mà a la barana i va començar a pujar.

La barana era freda sota el seu palmell lliscant. Va parar a la porta, va veure que no tenia pom però hi havia una lleugera depressió al lloc on el pom hauria de ser.

Certament no és un palmpany, va pensar. Un palmpany ha d’estar adaptat a la forma de la mà i les ratlles del palmell d’un individu. Però semblava un palmpany. I hi havia una manera d’obrir un palmpany —ho havia après a l’escola.

Jessica va mirar enrere per assegurar-se que ningú l’observava i va col·locar el palmell a la depressió de la porta. Una pressió molt lleu per torçar les ratlles, un gir del puny, un altre gir, un torcement lliscant del palmell a la superfície.

Va sentir el clic.

Però se sentien passos apressats al vestíbul de sota. Jessica va treure la mà de la porta, es va girar, va veure que Mapes venia fins al peu de l’escala.

—Hi ha uns homes al gran saló. Diuen que han estat enviats pel Duc per emportar-se el senyor Paul —va dir Mapes—. Tenen l’anell ducal i la guàrdia els ha identificat.

Va mirar la porta i de nou Jessica.

Molt prudent, aquesta Mapes, va pensar Jessica. Es un bon senyal.

—És a la cinquena habitació en aquesta punta del gran saló, l’habitació petita —va dir Jessica—. Si tens dificultat a despertar-lo, crida el Dr. Yueh a l’habitació del costat. Paul pot necessitar una injecció per despertar-se.

Mapes va fer de nou una mirada penetrant a la porta oval i Jessica va pensar que li havia detectat odi en l’expressió. Abans que Jessica pogués fer-li cap pregunta sobre la porta i què amagava, Mapes s’havia girat per tornar apressadament al saló.

Hawat ha certificat aquest lloc, va pensar Jessica. No pot haver-hi res massa terrible.

Va empènyer la porta, que es va obrir cap a una petita habitació amb una altra porta oval al davant. L’altra porta tenia un volant per obrir-se.

Una porta estanca!, va pensar Jessica. Va mirar el terra i va veure una falca caiguda al terra. Portava la marca personal de Hawat. Algú probablement l’havia col·locada accidentalment, sense pensar que la porta exterior es tancava amb un palmpany.

Va passar el llindar de la petita habitació.

Per què una porta estanca en una casa?, es va preguntar. I va pensar de sobte en éssers exòtics aïllats en climes especials.

Un clima especial!

Això donaria sentit a Arrakis, on fins i tot les plantes dels planetes més llunyans i secs havien de ser irrigades.

La porta darrere seu va començar a tancar-se. La va aturar i la va mantenir oberta amb la falca que Hawat havia deixat. Va afrontar de nou la porta interior amb volant i ara va veure una lleu inscripció gravada al metall a sobre del volant. Va reconèixer paraules de gal·latx, que deien;

«Oh, Home! Vet aquí una preciosa porció de la Creació de Déu. Davant seu, aprèn a estimar la perfecció del Teu Suprem Amic». Jessica va posar tot el seu pes sobre el volant, que va girar-se cap a l’esquerra. La porta interior es va obrir. Un lleu corrent d’aire li va acaronar les galtes, li va agitar els cabells. Va sentir un canvi en l’aire, un sabor més ric. Va obrir del tot la porta, va mirar a través d’una massa verda amb un sol groc.

Un sol groc?, es va preguntar. Després: Vidre filtre!

Va passar el llindar i la porta es va tancar darrere seu.

—Un hivernacle de planeta humit —va murmurar.

Tot arreu plantes en tests i arbres podats. Va reconèixer una mimosa, un codonyer florit, un sondagi, pleniscenta amb flors verdes, akarso amb faixes verdes i blanques… roses…

Fins i tot roses!

Va corbar-se per olorar la fragància d’una flor gegantina color de rosa, es va redreçar per espiar al voltant de la sala.

Un soroll rítmic li va envair els sentits.

Va apartar una jungla de fulles encavalcades, va mirar el centre de l’habitació. Hi havia allà, al centre, una font baixa, petita, amb becs acanalats. El soroll rítmic era un arc d’aigua caient en un bol de metall.

Jessica va entrar en un règim ràpid d’alliberament dels sentits, va començar una inspecció metòdica del perímetre de la sala. Semblava que tenia uns deu metres quadrats. Per la seva situació a sobre del final del gran saló i les subtils diferències de, construcció, va comprendre que havia estat afegida al sostre d’aquesta ala llarga un cop acabat l’edifici.

Va parar als límits sud de la sala, davant del vidre filtre, i va mirar al voltant. Tot l’espai disponible de la sala estava ple de plantes exòtiques de climes humits. Alguna cosa cruixia a la verdura.

Va quedar tensa, després va avistar un simple servok de rellotgeria amb una canonada i braços de regar. Un braç es va aixecar i va enviar un fi ruixim d’humitat que li va humectar les galtes. El braç es va retirar i Jessica va mirar el que regava: una falguera.

Aigua pertot arreu en aquesta sala, en un planeta on l’aigua era el més preciós soc de la vida. Aigua tan desaprofitada que la va deixar parada.

Va mirar el sol que el filtre esgrogueïa. Es trobava baix en un horitzó turmentat sobre turons que formaven part de la immensa cadena rocallosa coneguda com a Mur Escut.

Vidre filtre, va pensar. Transformar un sol blanc en alguna cosa més suau i més familiar. Qui podria haver construït aquest lloc? Leto? Faria per a ell sorprendre’m amb un present com aquest, però no hi ha hagut temps. I ha estat ocupat amb coses més importants.

Va recordar la notícia que moltes cases d’Arrakeen estaven segellades per portes i finestres estanques per conservar i recuperar la humitat interior. Leto havia dit que era una declaració deliberada de poder i riquesa que aquesta casa ignorés aquestes precaucions i tingués les portes i les finestres segellades només contra la polseguera omnipresent.

Però aquesta sala personificava una afirmació molt més significativa que la falta de segells d’aigua a les portes exteriors. Va calcular que en aquesta sala de plaer es gastava prou aigua per permetre la vida de mil persones a Arrakis, possiblement més.

Jessica va moure’s al llarg de la finestra i va continuar mirant la sala. El seu moviment va portar-li a la vista una superfície metàl·lica, a l’altura d’una taula, al costat de la font, i va avistar un bloc de notes blanc i una ploma parcialment amagats per una fulla.

Va anar fins a la taula, va veure els senyals deixats per Hawat, va estudiar el missatge escrit al bloc:


A LA DAMA JESSICA —Que aquest lloc us doni tant de plaer com m’ha donat a mi. Permeteu que aquesta sala transmeti una lliçó que vam aprendre dels mateixos mestres: la proximitat d’una cosa desitjable ens tempta a l’excés de tolerància. En aquest camí hi ha perill.

Els meus millors desitjos,

Margot Dama Fenring.



Jessica va balancejar el cap, recordant que Leto s’havia referit a l’anterior mandatari de l’Emperador, el Comte Fenring. Però el missatge amagat en la nota exigia atenció immediata, ja que l’expressió utilitzada informava que la seva autora era una altra Bene Gesserit. Un pensament amarg va tocar Jessica de passada: El Comte va casar-se amb la seva Dama.

Fins i tot mentre aquest pensament li va passar pel cervell, s’inclinava per buscar el missatge amagat. Havia de ser allà. La nota visible contenia la frase codi que totes les Bene Gesserit no lligades per una injunció d’Escola estaven obligades a donar a una altra Bene Gesserit quan les circumstàncies ho exigissin: «En aquest camí hi ha perill». Jessica va palpar el darrere de la nota, va fregar la superfície per intentar trobar punts en codi. Res. La vora del bloc va caure sota els seus dits. Res. Va tornar a posar el bloc on l’havia trobat, amb una sensació d’urgència.

Alguna cosa en la posició del bloc?, es va preguntar.

Però Hawat havia estat allà, sens dubte havia mogut el bloc. Va mirar la fulla a sobre del bloc. La fulla! Va passar un dit per la cara de sota, per la vora, per la tija. Vet-ho aquí! Els seus dits havien detectat el codi subtil de punts, va interpretar-lo amb una simple passada: «El teu fill i el Duc són en perill imminent. Una habitació ha estat dissenyada per atreure el teu fill. Els H la van emplenar de trampes mortals per ser descobertes, deixant-ne una que passarà inadvertida». Jessica va dominar l’impuls de cuitar cap a Paul.

S’havia de conèixer tot el missatge. Els seus dits van córrer sobre els punts: «No conec la natura exacta de l’amenaça, però té a veure amb un llit. L’amenaça al teu Duc es refereix a la deserció d’un company o lloctinent fidel. Els H planegen donar-te com a regal a un favorit. Fins a on jo sé, aquest hivernacle és segur. Perdona que no pugui dir res més. Les meves fonts són poques perquè el meu Comte no treballa per als H. Apressada, MF». Jessica va posar la fulla de banda i es va girar per cuitar cap a Paul. En aquest instant la porta estanca es va obrir de bat a bat. Paul va saltar a través seu, agafant alguna cosa amb la mà dreta, va tancar la porta de cop darrere seu. Va veure la seva mare, va obrir-se camí a través de les fulles, va mirar la font i va ficar la mà sota l’aigua caient.

—Paul! —Va agafar-li el muscle mirant-li la mà—. Què és això?

Ell va parlar amb un to casual, però Jessica va comprendre l’esforç darrere el to;

—Un caçador-assassí. L’he agafat a la meva habitació i li he trencat el nas, però en vull estar segur. L’aigua el destruirà.

—A l’aigua! —va manar ella.

Paul va obeir. Ella va dir:

—Retira la mà. Deixa això a l’aigua.

Ell va treure la mà, va sacsejar l’aigua mirant el metall inactiu a la conca. Jessica va trencar la tija d’una planta i va remenar l’agulla mortal.

Era morta.

Jessica va deixar caure la tija a l’aigua, va mirar el fill. Els ulls del noi van estudiar la sala amb una intensitat que ella va reconèixer: la Manera Bene Gesserit.

—Aquesta sala pot amagar alguna cosa —va murmurar ell.

—Tinc raons per creure que és segura —va dir ella.

—També se suposava que la meva habitació era segura. Hawat ha dit…

—Era un caçador-assassí —li va recordar ella—. Això vol dir que algú dins la casa el feia anar. Els feixos de control tenen un abast petit. Aquesta cosa podria haver entrat després de la investigació de Hawat.

Però va pensar en el missatge de la fulla: «… deserció d’un company o lloctinent fidel». No Hawat, certament. Oh, certament no Hawat.

—Els homes de Hawat escorcollen la casa en aquest moment —va dir ell—. Aquest caçador gairebé ha agafat la vella que ha vingut a despertar-me.

—La Shadout Mapes —va dir Jessica recordant l’encontre a l’escala—. Que el teu pare ha enviat…

—Això pot esperar —va dir Paul—. Per què creus que aquesta sala és segura?

Jessica va assenyalar la nota, ho va explicar.

Ell es va relaxar una mica.

Però Jessica continuava interiorment tensa: Un caçador-assassí! Mare misericordiosa! Va haver d’alertar tot el seu entrenament per evitar un atac de tremolor histèric.

Paul va parlar calmadament:

—Són els harkonnenians, és clar. Haurem de destruir-los.

Un truc a la porta estanca, el truc de codi d’un dels homes de Hawat.

—Endavant —va dir Paul.

La porta es va obrir i un home alt amb uniforme atreidesià i una insígnia de Hawat al barret va girar el cap a la porta.

—Sou aquí, senyor —va dir ell—. La majordoma ha dit que seríeu aquí. —Va mirar al voltant de l’habitació—. Hem trobat un amagatall al celler i un home allà. Tenia una consola de caçador.

—Vull participar en l’interrogatori —va dir Jessica.

—Perdoni, senyora. Les coses no han anat bé. Ha mort.

—Res que l’identifiqui? —va preguntar.

—Encara no hem trobat res, senyora.

—Era un nadiu d’Arrakis? —va preguntar Paul.

Jessica va brandar el cap davant l’astúcia de la qüestió.

—Té l’aspecte d’un nadiu —va dir l’home—. D’acord amb el seu aspecte, havia estat posat en aquell amagatall fa més d’un mes. Va ser deixat allà per esperar la nostra arribada. La pedra i el ciment de l’amagatall on ell es trobava al celler estaven intactes quan ahir vam inspeccionar el lloc. Poso en joc la meva reputació en això.

—Ningú dubta de la seva escrupolositat —va dir Jessica.

—Jo en dubto, senyora. Hauríem d’haver fet servir sondes sòniques.

—Suposo que ho fareu ara —va dir Paul.

—Sí, senyor.

—Informi el meu pare que trigarem.

—Tot seguit, senyor. —Va mirar Jessica—. Hawat ha ordenat que en aquestes circumstàncies el jove senyor sigui protegit en un lloc segur. —De nou els seus ulls van recórrer la sala—. Què tal aquest lloc?

—Tinc raons per creure que és segur —va dir ella—. Tant Hawat com jo l’hem inspeccionat.

—En aquest cas, faré guàrdia aquí fora, senyora, fins que escorcollem una vegada més la casa.

Va fer una reverència, va tocar el barret a Paul, va sortir i va tancar la porta darrere seu.

Paul va trencar el silenci sobtat dient:

—No seria millor que nosaltres mateixos donéssim un cop d’ull a la casa? Els teus ulls podran veure coses que escaparan a d’altres.

—Aquesta ala era l’únic lloc que jo no havia examinat —va dir ella—. Ho havia ajornat fins a l’últim moment perquè…

—Perquè Hawat li havia donat la seva atenció personal —va dir ell.

Ella va llançar una mirada interrogant ràpida a la seva cara.

—Et malfies de Hawat? —va preguntar ella.

—No, però s’envelleix… treballa massa. Podríem treure-li una mica de la càrrega.

—Això només l’avergonyiria i reduiria la seva eficiència —va dir ella—. Quan s’assabenti d’això, ni un insecte perdut no podrà entrar en aquesta ala. Se sentirà tan avergonyit…

—Hem de prendre les nostres pròpies mesures —va dir ell.

—Hawat ha servit tres generacions d’Atreides amb honor —va dir ella—. Es mereix tot el nostre respecte i confiança…

Paul va dir:

—Quan el meu pare és molestat per alguna cosa que has fet, diu: «Bene Gesserit!» com un renec.

—I què faig jo que molesti el teu pare?

—Quan discuteixes amb ell…

—Tu no ets el teu pare, Paul.

I Paul va pensar: La preocuparà, però he de dir-li el que aquella dona, Mapes, ha parlat d’un traïdor entre nosaltres.

—Què m’amagues? —va preguntar Jessica—. No acostumes a fer això, Paul.

Ell va arronsar les espatlles i va contar la conversa que havia tingut amb Mapes.

I Jessica va pensar en el missatge de la fulla. Va prendre de sobte una decisió, va mostrar la fulla a Paul i li va contar el missatge.

—El meu pare ha de saber això tot seguit —va dir ell—. L’informaré per ràdio en codi i m’ho trauré de sobre.

—No —va dir ella—. Esperaràs fins que us pugueu veure tots dos sols. Com menys persones sàpiguen això millor.

—Vols dir que no hem de confiar en ningú?

—Hi ha una altra possibilitat —va dir ella—. Aquest missatge pot haver estat pensat per arribar a nosaltres. Les persones que ens l’han donat poden creure que és cert, però pot ser que l’únic objectiu sigui fer-nos arribar aquest missatge.

L’expressió de Paul es va tornar molt llòbrega.

—Per sembrar desconfiança i sospites entre els nostres, per afeblir-nos d’aquesta manera —va dir ell.

—Has de parlar en privat amb el teu pare i prevenir-lo sobre aquest aspecte de les coses —va dir ella.

—Ho comprenc.

Ella va girar-se vers el vidre filtre, va mirar a sud-oest on el sol d’Arrakis s’enfonsava, un globus baix a sobre dels cingles.

Paul va girar-se vers ella i va dir:

—Tampoc no crec que sigui Hawat. És possible que sigui Yueh?

—Yueh no és un company o lloctinent —va dir ella—. I puc assegurar-te que ell odia els harkonnenians tan amargament com nosaltres.

Paul va dirigir la seva atenció als cingles, pensant: Podia ser Gurney… o Duncan? Podia ser un dels subtinents? Impossible. Són tots de famílies que ens han estat lleials fa generacions… i per bones raons.

Jessica es va fregar el front, a causa de la seva fatiga. Tant de perill aquí! Va mirar el paisatge esgrogueït pel filtre, el va estudiar. Enllà dels terrenys ducals s’estenia un pati d’emmagatzematge amb tanques altes —fileres de sitges d’espècia amb torres de vigia tot al voltant com aranyes alerta. Podia veure almenys vint patis d’emmagatzematge amb sitges que arribaren als cingles del Mur Escut —sitges repetides per tota l’extensió de la conca.

Lentament, el sol filtrat es va enterrar darrere l’horitzó. Les estrelles van aparèixer. Jessica va veure una estrella brillant tan baixa a l’horitzó que centellejava amb un ritme clar i precís, una llum tremolosa: blinc-blinc-blinc-blinc-blinc…

Paul es va moure al seu costat a la sala a les fosques.

Però Jessica es concentrava només en aquella estrella brillant, comprenent que estava massa baixa, que certament venia dels cingles del Mur Escut.

Algú fent senyals!

Va intentar llegir el missatge, però no era en cap codi que hagués après.

Altres llums havien sorgit a la plana a sota dels cingles: Petites guspires grogues contra el blau fosc. I una llum a l’esquerra va fer-se més brillant, va començar a titil·lar dirigint-se al cingle; molt de pressa.

Després va desaparèixer.

La falsa estrella al cingle va desaparèixer.

Senyals… i la van omplir de pressentiments.

Per què feien servir llums per fer senyals d’una banda a l’altra de la conca?, es va preguntar. Per què no feien servir la xarxa de comunicacions?

La resposta era òbvia: la xarxa de comunicacions ara era certament intervinguda per agents del duc Leto. Els senyals lluminosos significaven només que eren missatges intercanviats entre els seus enemics, entre agents harkonnenians.

Va sentir un truc a la porta al darrere seu i la veu de l’home de Hawat:

—Tot net, senyor… senyora. És hora de portar el jove senyor al seu pare.





11


Es diu que el duc Leto va tancar els ulls als perills d’Arrakis, que va caminar sense parar esment a cap abisme. No seria més probable suggerir que havia viscut tan de temps enmig dels més extrems perills que va equivocar-se sobre un canvi en la seva intensitat? O és possible que s’hagués sacrificat perquè el seu fill pogués trobar una vida millor? Totes les proves indiquen que el Duc era un home que no era fàcilment enganyat.

—De «Muad’Dib: Comentaris de Família»,

per la princesa Irulan.

El duc Leto Atreides va recolzar-se contra el parapet de la torre de control d’aterratge prop d’Arrakeen. La primera lluna de la nit, una moneda aplanada d’argent, penjava ben al damunt de l’horitzó. A sota, els cingles del Mur Escut lluïen com glaç a través de la pols. A la seva esquerra, les llums d’Arrakeen brillaven en la boirina —groc… blanc… blau.

Va pensar en els bans ara a sobre de la seva firma a tots els llocs populosos del planeta: «El nostre Sublim Emperador Padishah m’ha encarregat de prendre possessió d’aquest planeta i posar fi a totes les disputes».

La formalitat ritualística d’allò el va tocar amb una sensació de solitud. Qui es deixava enganyar per aquell legalisme fatu? No els frémens, certament. Ni les Cases Menors que controlaven el comerç interior d’Arrakis… i eren gairebé tots gent partidària d’Harkonnen.

Han intentat assassinar el meu fill!

La còlera era difícil de suprimir.

Va veure els llums d’un vehicle que venia d’Arrakeen fins al camp d’aterratge. Confiava que fos el transportador de la guàrdia emportant-se Paul. La demora era mortificant, encara que sabia que era causada per prudència de part del lloctinent de Hawat.

Han intentat assassinar el meu fill!

Va sacsejar el cap per expulsar els pensaments irats, va mirar de nou el camp on cinc de les seves fragates es trobaven al voltant del perímetre com sentinelles monolítics.

Val més una demora cautelosa que…

El lloctinent era competent, va recordar. Un home marcat per a un ascens, completament lleial.

El Nostre Sublim Emperador Padishah…

Si la gent d’aquesta ciutat de guarnició decadent pogués veure la nota particular de l’Emperador al seu «Noble Duc», les al·lusions desdenyoses als homes i les dones velades: «… però què més hem d’esperar de bàrbars, el més alt somni dels quals és viure fora de la seguretat ordenada del faufrelutxes?».

En aquest moment el duc va sentir que el seu propi somni més alt era posar fi a les distincions de classes i no tornar a pensar en aquesta ordre maleïda. Va mirar a dalt i a fora de la polseguera vers les estrelles fixes i va pensar: Al voltant d’un d’aquells petits cercles de llum, Caladan… però no tornaré a veure la meva llar. L’enyorança de Caladan va provocar-li un dolor sobtat al pit. Va sentir que no sortia de dins seu, sinó que li arribava des de Caladan.

No aconseguia considerar aquest erm sec d’Arrakis la seva llar i dubtava que mai ho fes.

He de dissimular els meus sentiments, va pensar. Pel noi. Si vull que ell tingui una llar, ha de ser aquesta. Jo puc considerar Arrakis un infern on he arribat abans de la mort, però ell ha de trobar aquí alguna cosa que l’inspiri. Hi haurà alguna cosa.

Una onada de compassió de si mateix, immediatament menyspreada i rebutjada, el va travessar, i per una raó qualsevol es va trobar recordant dues ratlles d’un poema que Gurney Halleck a vegades repetia:


Els meus pulmons tasten l’aire del Temps

Bufat sobre les sorres que cauen…



Bé, aquí Gurney trobaria moltes sorres que cauen, va pensar el Duc. Els erms centrals després d’aquells cingles glaçats per la lluna eren desert —roca àrida, dunes, i polseguera bufant, un desert sec, inexplorat, amb nuclis de frémens aquí i allà al voltant del seu perímetre i potser escampats a l’interior—. Si alguna cosa pogués comprar un futur per al llinatge dels Atreides, podrien ser els frémens.

Sempre que els harkonnenians no haguessin aconseguit contaminar fins i tot els frémens amb les seves intrigues verinoses.

Han intentat assassinar el meu fill!

Un estrèpit metàl·lic va vibrar a tota la torre, va sacsejar el parapet a sota dels seus braços. Les pantalles de protecció van caure al seu davant i van tapar la vista.

Una transbordadora que entra, va pensar. És hora de baixar i començar la feina. Va girar-se vers les escales darrere seu, va baixar a la gran sala de consell intentant mantenir-se calm quan baixava, per preparar la seva expressió per a l’encontre que tindria.

Han intentat assassinar el meu fill!

Quan va arribar a la sala amb volta groga, els homes entraven ja, venint del camp. Portaven els sacs espacials a l’esquena, cridant i fent gatzara com estudiants que tornen de vacances.

—Eh! Sents això sota les potes? És gravetat, noi!

—Quantes G té aquest lloc?

—Segons els llibres té nou desenes parts d’una G.

El foc creuat de paraules omplia la gran sala.

—Has fet una bona mirada a aquest forat quan baixàvem? On és tot el botí que hauria de tenir?

—Els harkonnenians se’l van emportar!

—Jo només vull una dutxa calenta i un llit tou!

—No ho saps, estúpid? Aquí baix no hi ha dutxes. Et fregues el cul amb sorra!

—Eh! Mira! El Duc!

El Duc va sortir de l’escala cap a una sala sobtadament silenciosa.

Gurney Halleck va sortir d’entre la multitud per anar al seu encontre, amb un sac a l’esquena i el seu baliset de nou cordes agafat a l’altra mà. Eren unes mans amb els dits llargs i grans polzes, plenes de petits moviments que arrencaven una música tan delicada del baliset.

El Duc observava Halleck, admirant aquella massa informe i lletja d’un home, adonant-se dels seus ulls que brillaven com cristalls d’una intel·ligència salvatge. Vet aquí un home que vivia a fora del faufrelutxes encara que obeïa tots els seus preceptes. Com li deia Paul: «Gurney, el valerós».

Els cabells rossos i arremolinats de Halleck s’arrossegaven sobre els espais nus del seu cap. La seva boca oberta es torçava en un somriure agradable i la cicatriu del fuet d’inkvine a la barra semblava tenir vida pròpia. Tot el seu aspecte revelava un home de gran capacitat. Va arribar prop del Duc i va fer una reverència.

—Gurney —va dir Leto.

—Senyor. —Va fer un gest amb el baliset cap als homes que es trobaven a la sala—. Som els darrers. Jo hauria preferit venir amb els primers, però…

—Hi ha encara alguns harkonnenians per a tu —va dir el Duc—. Vine amb mi, Gurney, on puguem parlar.

—A les seves ordres, senyor.

Van passar a una alcova al costat d’una màquina d’aigua amb monedes, mentre els homes s’agitaven intranquils a la gran sala.

Halleck va deixar el seu sac en un racó però va continuar agafant el baliset.

—Quants homes pots deixar a Hawat? —va preguntar el duc.

—Thufir té problemes, senyor?

—Ha perdut només dos homes, però els seus agents de reconeixement ens han donat excel·lents informacions sobre tota la tramoia harkonneniana aquí. Si anem de pressa podem obtenir bastant de seguretat, el respir que ens fa falta. Necessita tots els homes que puguis dispensar, homes que no es neguin a una mica de treball de coltell.

—Puc deixar-li tres-cents dels meus millors homes —va dir Halleck—. On els he d’enviar?

—A l’entrada principal. Hawat té un agent allà en espera per rebre’ls.

—Ho he de fer de seguida, senyor?

—Un moment. Tenim un altre problema. El comandant del camp retindrà el transbordador aquí fins a la matinada amb un pretext qualsevol. La nau de càrrega de la Guilda que ens ha portat continua el seu negoci i la transbordadora ha de fer contacte amb una nau de càrrega portant un carregament d’espècia.

—La nostra espècia, senyor?

—La nostra espècia. Però la transbordadora s’emportarà també alguns dels cercadors d’espècia dels vells temps. Amb el canvi de feu, han preferit marxar, i el Jutge de Canvi ho permet. Són treballadors molt valuosos, Gurney, uns vuit-cents. Abans que la transbordadora se’n vagi, hem de convèncer alguns d’ells que es quedin amb nosaltres.

—Convence’ls de quina manera, senyor?

—Vull la seva cooperació de bona gana, Gurney. Aquests homes tenen una experiència i una tècnica que ens fan falta. El fet que marxin suggereix que no formen part de la màquina harkonneniana. Hawat creu que n’hi pot haver alguns de dolents plantats en el grup, però ell veu assassins a cada cantonada.

—Aquesta vegada Thufir ha trobat unes cantonades molt productives, senyor.

—I algunes no les ha trobat. Però crec que plantar talps entre aquesta multitud que se’n va mostraria massa imaginació dels harkonnenians.

—Potser sí, senyor. On són aquests homes?

—A sota, en una sala d’espera. Suggereixo que baixis i toquis una o dues cançons per assuaugir-los els caps, i després facis pressions. Pots oferir posicions d’autoritat als que tenen qualificacions. Ofereix sous un vint per cent més elevats que els que rebien amb els harkonnenians.

—Només això, senyor? Sé el que els harkonnenians pagaven. I per a homes amb l’últim sou a la butxaca i amb ganes de marxar… bé, senyor, un vint per cent no em sembla un incentiu adequat per quedar-se.

Leto va parlar amb impaciència:

—En aquest cas fes servir la teva discreció en casos particulars. Però recorda que els cofres estan buits. Sempre que puguis no vagis més enllà d’un vint per cent. Ens fan falta molt particularment conductors d’espècia, escànners del temps, homes de les dunes… gent amb experiència del desert.

—Ho comprenc, senyor. «Tothom ve per a la violència: les seves cares es posaran al vent de l’est i reuniran la sorra captiva».

—Una citació molt commovedora —va dir el Duc—. Passa el teu equip a un lloctinent. Que faci una curta classe sobre la disciplina de l’aigua, després instal·la els homes per a la nit a les barraques prop del camp. El personal del camp els dirigirà. I no oblidis els homes per a Hawat.

—Tres-cents dels millors, senyor. —Va tornar a agafar el seu sac espacial—. On m’he de presentar quan acabi els meus deures?

—He ocupat una sala de consell aquí dalt. Tindrem personal allà. Vull organitzar una nova ordre de dispersió planetària amb escamots blindats al davant.

Halleck va parar en l’acte de girar-se, va mirar els ulls de Leto.

—Anticipeu aquesta mena de problemes, senyor? Em creia que hi havia aquí un Jutge de Canvi.

—Lluita oberta i secreta —va dir el Duc—. Abans que estiguem instal·lats, es vessarà molta sang.

—«I l’aigua que has tret del riu esdevindrà sang sobre la terra seca» —va citar Halleck.

El Duc va sospirar.

—No triguis, Gurney.

—Molt bé, senyor. —La cicatriu va ondular amb el seu somriure—. «Fixa-t’hi bé, vaig a la meva feina com un ase salvatge del desert».

Va girar-se, va anar fins al centre de la sala, va fer una pausa per transmetre les seves ordres i va travessar ràpidament els homes.

Leto va sacsejar el cap a aquella esquena que s’allunyava. Halleck era una sorpresa contínua: un cap ple de cançons, citacions i frases florides… i el cor d’un assassí quan arribava el moment d’afrontar els harkonnenians.

Leto va dirigir-se en diagonal fins a l’ascensor, contestant algunes salutacions amb un gest casual de la mà. Va reconèixer un dels homes del cos de propaganda, va parar per donar-li un missatge que podia ser tramés als homes a través dels canals: els que havien portat les mullers desitjarien saber que les dones estaven segures i on les podrien trobar. Els altres desitjarien saber que la població aquí semblava que tenia més dones que homes.

El Duc va tustar l’home de la propaganda en el braç, un senyal indicatiu que el missatge tenia alta prioritat d’execució immediata; després va continuar travessant la sala. Va abaixar el cap als homes, va somriure, va intercanviar acudits amb un subaltern.

El comandant ha de semblar sempre confiat, va pensar. Tota aquella fe a la seva esquena mentre era en una situació crítica i no ho podia mostrar.

Va fer un sospir d’alleujament quan l’ascensor se’l va empassar i es va poder girar i afrontar les portes impersonals.

Han intentat assassinar el meu fill!





12


Sobre la sortida del camp d’aterratge d’Arrakeen, toscament esculpida com si hagués estat feta amb una eina primitiva, hi havia una inscripció que Muad’Dib repetiria moltes vegades. La va veure aquella primera nit a Arrakis, quan el portaven al post de comandament ducal per participar al primer Consell del seu pare. Les paraules de la inscripció eren un prec a tots els que deixaven Arrakis, però als ulls d’un noi que acabava d’escapar de poc a la mort van semblar encara més tenebroses. Deien: «Oh tu que saps com patim aquí, no ens oblidis en les teves pregàries».

—Del «Manual de Muad’Dib»,

per la princesa Irulan.

—Tota la teoria de la guerra és un risc calculat —va dir el Duc—‚ però quan arriba el moment d’arriscar la teva mateixa família, l’element de càlcul és submergit per… altres coses.

Sabia que no estava controlant la seva ira tan bé com ho hauria de fer, i es va girar, va caminar tota la llargària de la taula i va tornar enrere.

El Duc i Paul eren sols a la sala de consell del camp d’aterratge.

Era una sala plena d’ecos, moblada només amb la taula llarga, cadires antiquades de tres potes al voltant i un quadre cartogràfic i un projector en una extremitat. Paul seia a la taula prop del quadre cartogràfic. Havia contat al seu pare l’experiència amb el caçador-assassí i li havia donat la notícia que un traïdor l’amenaçava.

El Duc va parar al davant de Paul, va donar un cop de puny a la taula;

—Hawat m’ha dit que la casa era segura!

Paul va dir vacil·lant:

—Al començament jo també estava furiós. I vaig blasmar Hawat. Però l’amenaça ha vingut des de fora de la casa. Era simple, intel·ligent i directa. I hauria tingut èxit si no fos per l’entrenament que em va ser donat per tu i per molts altres… incloent-hi Hawat.

—El defenses? —va preguntar el Duc.

—Sí.

—S’està envellint. És això. Hauria de ser…

—És prudent, amb tanta experiència —va dir Paul—. Quants equívocs de Hawat recordes?

—Jo hauria de defensar-lo —va dir el Duc—. No tu.

Paul va somriure.

Leto va asseure’s al cap de la taula, va posar una mà a la mà del fill.

—Tu… has madurat darrerament, fill. —Va aixecar la mà—. Estic content. —Va acompanyar el somriure del fill—. Hawat es punirà. Dirigirà més ira contra si mateix que nosaltres, tots dos, podríem fer.

Paul va mirar les finestres enfosquides a l’altra banda del quadre cartogràfic. Les llums de la sala es reflectien des d’una barana a fora. Va veure moviment i va reconèixer la forma d’un guàrdia amb l’uniforme dels Atreides. Paul va tornar a mirar la paret blanca darrere el seu pare, després la superfície brillant de la taula, i hi va veure les seves mans tancades.

La porta davant del Duc es va obrir. Thufir Hawat va entrar semblant més gran i més arrugat que mai. Va caminar tota la llargària de la taula i va quadrar-se davant de Leto.

—Senyor meu —va dir, aixecant els ulls per sobre del cap de Leto—‚ acabo de saber que us he fallat. És necessari que presenti la meva dimi…

—Oh, asseu-te i deixa d’actuar com un ximple —va dir el Duc. Va assenyalar la cadira al davant de Paul—. Si has comès un error ha estat el de sobreestimar els harkonnenians. Les seves mentalitats simples van pensar un truc simple. Nosaltres no comptàvem amb trucs simples. I el meu fill no es cansa d’assenyalar-me que s’ha salvat en gran mesura a causa del teu entrenament. Aquí no has fallat! —Va tustar l’espatller de la cadira buida—. Asseu-te, t’ho mano jo!

Hawat es va enfonsar a la cadira.

—Però…

—No vull sentir ni una paraula més —va dir el Duc—. L’incident ja ha passat. Tenim afers més urgents. On són els altres?

—Els he demanat que esperessin a fora mentre jo…

—Fes-los entrar.

Hawat va mirar els ulls de Leto.

—Senyor, jo…

—Jo sé qui són els meus vertaders amics, Thufir —va dir el Duc—. Fes-los entrar.

Hawat va empassar-se saliva.

—Tot seguit, senyor meu. —Es va girar a la cadira, va cridar cap a la porta oberta—: Gurney, que entrin.

Halleck va conduir la filera d’homes a l’habitació, els oficials amb un aire terriblement seriós seguits pels joves ajudants i especialistes amb un aire decidit. Un sorolls bruscos van sonar a la sala mentre els homes s’asseien. Una olor suau de ratxag estimulant va flotar sobre la taula.

—Hi ha cafè per als que ho desitgen —va dir el Duc.

Va mirar els seus homes, pensant: Són un bon equip. Qualsevol altre podria ser molt pitjor en aquesta mena de guerra. Va esperar mentre el cafè era portat de la sala del costat i era servit, i va remarcar el cansament en algunes cares.

Després, es va posar la seva màscara de tranquil·la eficiència, es va aixecar i va cridar l’atenció dels homes amb un cop a la taula.

—Bé, senyors —va dir—‚ sembla que la nostra civilització ha caigut tan profundament en el costum de la invasió que ni tan sols podem obeir una simple ordre de l’Imperium sense que reapareguin els vells temps.

Rialles seques van sonar al voltant de la taula i Paul va comprendre que el seu pare havia dit la cosa correcta i precisa en el to precisament correcte per aixecar els ànims. Fins i tot el toc de cansament a la seva veu era el correcte.

—Crec que primer val més saber si Thufir té alguna cosa per afegir al seu informe sobre els frémens —va dir el Duc—. Thufir?

Hawat el va mirar.

—Tinc algunes qüestions econòmiques a tractar després del meu informe general, senyor, però ara puc dir que els frémens semblen cada vegada més els aliats que ens fan falta. Ara esperen per veure si poden confiar en nosaltres, però sembla que ens tracten obertament. Ens han enviat un regal: destil·ladors fabricats per ells… mapes de certes zones del desert al voltant de fortaleses que els harkonnenians han deixat… —Va mirar la taula—. Els seus informes d’espionatge han estat completament segurs i ens han ajudat considerablement en les nostres relacions amb el Jutge de Canvi. També han enviat algunes altres coses: joies per a la Dama Jessica, licor d’espècia, caramels, plantes medicinals. Els meus homes estudien tot això en aquest moment. Sembla que no hi ha trampes.

—Aquesta gent t’agrada, Thufir? —va preguntar un home al final de la taula.

Hawat es va girar per afrontar-lo.

—Duncan Idaho diu que es mereixen admiració.

Paul va mirar el seu pare, de nou Hawat, es va arriscar a preguntar:

—Teniu alguna nova informació sobre quants frémens hi ha?

Hawat va mirar Paul.

—A través del processament d’aliments i altres proves, Idaho considera que el complex de cavernes que va visitar consistia en unes deu mil persones, totes incloses. El seu líder va dir que governava un sietch de dues mil llars. Tenim raons per creure que hi ha moltes d’aquestes comunitats sietch. Totes semblen obeir algú anomenat Liet.

—Això és nou —va dir Leto.

—Puc estar equivocat, senyor. Hi ha indicis que aquest Liet pot ser una deïtat local.

Un altre home al fons de la taula es va aclarir la veu i va preguntar:

—És cert que tenen relacions amb els contrabandistes?

—Una caravana de contrabandistes va deixar aquest sietch quan Idaho era allà, portant una gran càrrega d’espècia. Feien servir bèsties de càrrega i semblava que tenien pel davant un viatge de divuit dies.

—Sembla —va dir el Duc— que els contrabandistes han intensificat les seves operacions durant aquest període d’intranquil·litat. Això mereix atenció. No hauríem de preocupar-nos massa de les fragates sense llicència que treballen a partir del nostre planeta. Sempre s’ha fet això. Però tenir-les del tot sense observació, això no és bo.

—Que teniu un pla, senyor? —va preguntar Hawat.

El Duc va mirar Halleck.

—Gurney, vull que dirigeixis una delegació, una ambaixada si vols, per contactar amb aquests negociants romàntics. Digue’ls que jo ignoraré les seves operacions, sempre que paguin el delme ducal. Hawat calcula que els mercenaris i soldats extra, necessaris en les seves operacions, els costen quatre vegades aquesta suma.

—I si l’Emperador se n’assabenta? —va preguntar Halleck—. És molt gelós dels seus beneficis del CHOAM, senyor.

Leto va somriure.

—Ingressarem tot el delme obertament amb el nom de Shaddam IV i el deduirem legalment de les nostres despeses de defensa. Que els harkonnenians lluitin contra això! I arruïnarem alguns més dels locals que es van engreixar sota el sistema harkonnenià. S’han acabat les mandangues!

Un somriure va tòrcer la cara de Halleck.

—Ah, senyor, quin cop baix tan bell. Ja m’agradaria veure la cara del Baró quan se n’assabenti.

El Duc es va girar vers Hawat.

—Thufir, has aconseguit aquells llibres de comptabilitat que vas dir que podries comprar?

—Sí, senyor. En aquest mateix moment els examinen amb detall. Però els he donat un cop d’ull i puc donar una primera opinió.

—Molt bé, doncs.

—Els harkonnenians se’n van emportar deu bilions de solaris cada tres-cents trenta dies estàndard.

Un bleix mut va recórrer la taula. Fins i tot els ajudants més joves, que mostraven un cert avorriment, van seure més drets i es van entremirar amb els ulls molt oberts.

Halleck va murmurar:

—«Perquè xuclaran l’abundància de les mars i els tresors de la sorra».

—Ja ho veieu, senyors —va dir Leto—. Hi ha aquí algú tan ingenu que es cregui que els harkonnenians han marxat tranquil·lament d’aquí només perquè l’Emperador els ho va manar?

Va haver-hi un sacsejament general de caps, murmuris d’acord.

—Haurem de prendre’l a punta d’espasa —va dir Leto. Va girar-se vers Hawat—. És un bon moment per a un informe sobre equipament. Quantes erugues, segadores, fàbriques d’espècia i equipament de suport ens han deixat?

—Un equipament complet, tal com consta a l’inventari imperial intervingut pel Jutge de Canvi, senyor —va dir Hawat. Va fer un gest a un ajudant perquè li passés una carpeta, la va obrir a la taula al seu davant—. No mencionen que menys de la meitat de les erugues són operables, que només una tercera part té portadors per volar fins a les sorres d’espècia… que tot el que els harkonnenians ens han deixat és a punt de trencar-se. Tindrem sort si aconseguim que la meitat de l’equipament pugui funcionar i tindrem encara més sort si una quarta part encara funciona d’aquí a sis mesos.

—Més o menys com ens esperàvem —va dir Leto—. Quina és l’avaluació ferma de l’equipament bàsic?

Hawat va mirar la carpeta.

—Unes nou-centes trenta fàbriques de segar podran sortir d’aquí a pocs dies. Uns sis mil dos-cents cinquanta ornitòpters de reconeixement, d’exploració i observació meteorològica… Portadors, una mica menys de mil.

Halleck va dir:

—No resultaria més barat reobrir negociacions amb la Guilda per obtenir el permís de tenir una fragata en òrbita com a satèl·lit meteorològic?

El Duc va mirar Hawat.

—Res de nou sobre això, oi, Thufir?

—Hem de prendre altres vies —va dir Hawat—. L’agent de la Guilda no estava realment negociant amb nosaltres. Només ens assegurava, d’un Mentat a un altre, que el preu estava fora del nostre abast i continuaria així fossin quines fossin les nostres disponibilitats. El que ens cal és descobrir per què, abans de tornar a parlar del cas.

Un dels ajudants de Halleck, al final de la taula, es va girar en la seva cadira i va dir:

—No hi ha justícia en això!

—Justícia? —El Duc va mirar-lo—. Qui demana justícia? Nosaltres fem la nostra pròpia justícia. La fem aquí a Arrakis: vèncer o morir. Lamenta haver-se jugat el seu destí amb nosaltres, senyor?

L’home va mirar el Duc.

—No, senyor. No podríeu rebutjar la font planetària d’ingressos més rica del nostre univers… i jo no podria fer altrament que seguir-vos. Perdoneu el rampell, però… —Es va arronsar les espatlles—… tothom se sent amargat a vegades.

—Puc comprendre l’amargor —va dir el Duc—. Però no hem de protestar sobre la justícia mentre tenim braços i la llibertat per fer-los servir. Algú més està amargat? Si és així, que parli. Aquest és un consell amistós on qualsevol home pot dir el que pensa.

Halleck es va alterar i va dir:

—Crec que el que corseca, senyor, és que no hem tingut voluntaris de les altres Grans Cases. Es dirigeixen a vós com a «Leto el Just» i prometen amistat eterna, però només mentre no els costa res.

—No saben encara qui guanyarà aquest canvi —va dir el Duc—. La major part de les Cases es van engreixar assumint alguns riscs. No podem realment blasmar-los per això; només els podem menysprear. —Va mirar Hawat—. Discutíem ara mateix l’equipament. Podries projectar alguns models per familiaritzar els homes amb aquesta maquinària?

Hawat va abaixar el cap i va fer un gest a l’ajudant del projector.

Una projecció sòlida tres-D va aparèixer a sobre la taula. Alguns dels homes més apartats es van aixecar per mirar més bé.

Paul es va corbar endavant, per mirar la màquina.

En escala, en relació a les minúscules figures humanes projectades al voltant, aquella cosa tenia uns cent vint metres de llargària i uns quaranta d’amplada. Era bàsicament un cos llarg, com d’un insecte, movent-se sobre grups independents d’erugues.

—Això és una fàbrica-segadora —va dir Hawat—. N’hem triat una en bon estat per a aquesta projecció. Algunes van venir amb el primer equip d’ecologistes imperials i encara funcionen… encara que no sé com… o per què.

—És la que diuen «Mariona», és una peça de museu —va dir un ajudant—. Crec que els harkonnenians la van conservar com a càstig, una amenaça sobre els caps dels treballadors. Feu bondat o anireu a la Mariona.

Es van poder sentir rialles ofegades a tota la sala.

Paul es va mantenir a part de l’humor, amb l’atenció centrada en la projecció i en la pregunta que li ocupava la ment. Va assenyalar la imatge a la taula i va dir: «Thufir, que hi ha verms de la sorra prou grans per empassar-se tot això?». Un silenci es va apoderar de la taula. El Duc va renegar baix i després va pensar: No… han d’afrontar les realitats aquí.

—Hi ha verms a l’interior del desert que podrien empassar-se tota la fàbrica d’una glopada —va dir Hawat—. Aquí més a prop del Mur Escut, on es fa la majoria de l’espècia hi ha molts verms que podrien mutilar aquesta fàbrica i devorar-la tranquil·lament.

—Per què no els posem un escut? —va preguntar Paul.

—Segons l’informe d’Idaho —va dir Hawat—‚ els escuts són perillosos al desert. Un escut de la grandària d’un cos cridaria tots els verms en centenars de metres al voltant. Sembla que els fa entrar en una frenesia assassina. Tenim la paraula dels frémens i no tenim cap raó per dubtar-ne. Idaho no va veure cap indici d’escuts al sietch.

—Cap? —va preguntar Paul.

—Seria molt difícil amagar aquest tipus de coses entre diversos milers de persones —va dir Hawat—. Idaho va tenir accés lliure a totes les parts del sietch. No va veure escuts ni cap indicació del seu ús.

—És un enigma —va dir el Duc.

—Certament els harkonnenians feien servir molts escuts aquí —va dir Hawat—. Tenien tallers de reparació en tots els pobles-guarnició i els seus comptes mostren una despesa molt important en escuts nous i recanvis.

—Podrien els frémens tenir una manera d’anul·lar els escuts? —va preguntar Paul.

—No em sembla probable —va dir Hawat—. És teòricament possible, és clar… hom suposa que una contra-càrrega estàtica molt forta ho podria fer, però ningú ha aconseguit mai provar-ho.

—Hauríem sentit parlar d’això abans —va dir Halleck—. Els contrabandistes tenen contactes íntims amb els frémens i haurien aconseguit un dispositiu d’aquests si n’hi hagués. I no tindrien inhibicions de vendre’l fora del planeta.

—No m’agraden les preguntes tan importants com aquesta sense resposta —va dir Leto—. Thufir, vull que donis prioritat a la resolució d’aquest problema.

—Ja hi treballem, senyor. —Es va aclarir la gola—. Ah-h, Idaho ha dit una cosa: ha dit que no s’hauria d’entendre incorrectament l’actitud dels frémens envers els escuts. Ha dit que sobretot els divertien.

El Duc va arronsar el front i va dir:

—El tema en discussió és l’equipament d’espècia.

Hawat va fer un gest al seu ajudant del projector.

La imatge de la fàbrica segadora va ser reemplaçada per un dispositiu amb ales que feia petites les imatges de figures humanes.

—Això és un portador —va dir Hawat—. És essencialment un gran tòpter, l’única funció del qual és portar una fàbrica a sorres riques d’espècia i després salvar-la quan apareix un verm de sorra. Sempre apareixen. La collita d’espècia és un procés d’arribar i marxar com més aviat millor.

—Admirablement adequat a la moralitat harkonneniana —va dir el Duc.

Les rialles van ser abruptes i massa altes.

Un ornitòpter va substituir el portador al centre de projecció.

—Aquests tòpters són molt convencionals —va dir Hawat—. Unes modificacions importants els donen un abast més gran. Es va tenir molta cura a segellar algunes àrees essencials contra la sorra i la pols. Només una tercera part té escut… possiblement per evitar el pes del generador de l’escut i tenir més gran abast.

—No m’agrada aquesta manera com es menyspreen els escuts —va murmurar el Duc. I va pensar: És aquest el secret dels harkonnenians? Vol dir que no podrem ni tan sols escapar-nos en fragates amb escut si tot va en contra nostra?

Hawat va girar dues pàgines de la seva llibreta de notes.

—Després d’avaluar els costs de reparacions, hem fet una primera avaluació dels costs operatius d’operació. Es basa naturalment en un nombre disminuït a fi de tenir un marge de seguretat clar. —Va tancar els ulls en semitrànsit Mentat i va dir—: Amb els harkonnenians, la manutenció i els sous estaven en un catorze per cent. Tindrem sort si ho aconseguim amb un trenta per cent al començament. Prenent en consideració les reinversions i els factors de creixement, incloent-hi el percentatge CHOAM i els costs militars, el nostre marge de benefici serà reduït a un molt estret sis o set per cent fins que puguem reemplaçar l’equipament envellit. Aleshores podrem fer-lo pujar a un dotze o quinze per cent, que és el que ha de ser. —Va obrir els ulls—. Excepte si el meu senyor desitja adoptar mètodes harkonnenians.

—Treballem per a una base planetària sòlida i permanent —va dir el Duc—. Hem de tenir un gran percentatge de la població content… especialment els frémens.

—Molt especialment els frémens —va concordar Hawat.

—La nostra supremacia a Caladan —va dir el Duc—‚ depenia del poder marítim i aeri. Aquí, hem de desenvolupar una cosa que designo com a poder del desert. Això podrà encloure poder aeri, però és possible que no. Crido la vostra atenció per a la falta d’escuts als tòpters. —Va brandar el cap—. Els harkonnenians comptaven amb gent de fora del planeta per a algun del seu personal clau. Nosaltres no ens atrevirem a fer-ho. Cada nou grup tindria la seva quota de provocadors.

—En aquest cas haurem d’acontentar-nos amb molts menys beneficis i una collita reduïda —va dir Hawat—. La nostra producció de les primeres dues temporades serà una tercera part de la mitjana harkonneniana.

—Això mateix —va contestar el Duc—‚ exactament com jo esperava. Haurem de treballar de pressa amb els frémens. M’agradaria tenir cinc batallons complets de tropes frémens abans de la primera verificació de comptes CHOAM.

—No hi ha molt de temps, senyor —va dir Hawat.

—No tenim molt de temps, com saps molt bé. Seran aquí a la primera oportunitat amb sardaukars disfressats d’harkonnenians. Quants creus que n’enviaran, Thufir?

—Quatre o cinc batallons en total, senyor. No més, tenint en compte els preus de transport de la Guilda.

—En aquest cas amb cinc batallons de frémens més les nostres pròpies forces n’hi haurà prou. Si podem exhibir alguns captius sardaukars al davant del Consell del Landsraad les coses seran molt diferents… amb beneficis o sense.

—Farem tot el que sigui possible, senyor.

Paul va mirar son pare i novament Hawat. De sobte conscient de la gran edat del Mentat, conscient que el vell havia servit tres generacions d’Atreides. Vell. Es veia en l’esclat lleganyós dels seus ulls castanys, en les galtes esquerdades i cremades per climes exòtics, en la corba rodona dels muscles i en els llavis fins amb el color de gerda del suc de sapho.

Tanta cosa depèn d’un home vell, va pensar Paul.

—Som actualment en una guerra d’assassins —va dir el Duc—‚ però no ha arribat a plena escala. Thufir, en quin estat es troba la màquina harkonneniana aquí?

—Hem eliminat dos-cents cinquanta-nou dels seus homes importants, senyor. No queden més de tres cèl·lules harkonnenianes, potser un total d’un centenar de persones.

—Aquesta gent harkonneniana que has eliminat —va dir el duc—‚ eren gent adinerada?

—La majoria eren ben situats, senyor… de la classe capitalista.

—Vull que falsifiquis certificats de fidelitat amb les firmes de tots —va dir el Duc—. Registra còpies amb el Jutge de Canvi. Prendrem la posició legal dient que ells estaven amb falsa lleialtat. Confisca les seves propietats, pren-ho tot, expulsa les seves famílies, desposseeix-los. I assegura’t que la Corona rep el seu tres per cent. Ha de ser totalment legal.

Thufir va fer un somriure que va revelar unes dents tacades de vermell sota els seus llavis carminats.

—Una iniciativa digna de la vostra grandesa, senyor. Em fa vergonya que no ho hagi pensat primer.

Halleck va arronsar el front a l’altra banda de la taula, sorprès de veure el front de Paul arronsat. Els altres somreien i brandaven els caps.

És equivocat, va pensar Paul. Això només farà que els altres lluitin més. No tenen gens a guanyar capitulant.

Coneixia l’actual convenció sense regles que dominava el kanly, però això era la mena d’actitud que els destruiria encara que els donés la victòria.

—«He estat un estrany en una terra estranya» —va citar Halleck.

Paul el va mirar; reconeixent la citació de la Bíblia C.O. va preguntar-se: També Gurney desitja que acabin les conspiracions tortuoses?

El Duc va mirar la foscor fora de les finestres, va observar de nou Halleck.

—Gurney, quants d’aquells treballadors de la sorra has convençut perquè es quedin amb nosaltres?

—Dos-cents vuitanta-sis, senyor. Crec que hauríem d’acceptar-los i considerar-nos sortosos. Tots tenen categories útils.

—Només? —El Duc va arronsar els llavis i després:

—Bé, passa la paraula a…

Una pertorbació a la porta el va interrompre. Duncan Idaho va travessar la guàrdia, va córrer tota la llargària de la taula i es va inclinar sobre l’orella del Duc.

Leto li va fer senyal que s’apartés i va dir:

—Parla, Duncan. Com pots veure, és personal d’estratègia.

Paul va estudiar Idaho adonant-se dels seus moviments felins, la seva rapidesa de reflexos que feia d’ell un mestre d’armes tan difícil d’emular. La cara rodona i fosca d’Idaho va girar-se vers Paul, però els seus ulls acostumats a la foscor de les cavernes semblaven que no el reconeixien, però a sobre de l’excitació, Paul va endevinar la màscara de serenitat.

Idaho va mirar tota la llargària de la taula i va dir:

—Hem agafat una força de mercenaris harkonnenians disfressats de frémens. Els mateixos frémens ens havien enviat un missatger per avisar-nos del grup fals. Durant l’atac, però, hem descobert que els harkonnenians havien interceptat el missatger fre-men i l’havien ferit greument. El portàvem aquí per ser tractat pels nostres metges quan ha mort. Jo havia vist que l’home estava malament i he parat per fer el que pogués. L’he sorprès intentant llençar alguna cosa. —Idaho va mirar Leto—. Un coltell, senyor, un coltell com no heu vist mai.

—Un crys? —algú va preguntar.

—Sense cap dubte —va dir Idaho—. Blanc com la llet i brillant amb una llum pròpia.

Va forfollar la túnica, es va treure una funda amb el puny negre sortint.

—Conserva la làmina a la funda!

La veu va venir de la porta oberta al final de la sala, una veu vibrant i penetrant que els va fer mirar a tots.

Una figura alta, amb túnica, era dreta a la porta serrada per les espases creuades de la guàrdia. Una fina túnica marró embolicava completament l’home excepte un vel negre que revelava uns ulls totalment blaus, sense cap blanc.

—Deixeu-lo entrar —va murmurar Idaho.

—Deixeu entrar aquest home —va dir el Duc.

Els guàrdies van dubtar, després van abaixar les espases.

L’home va entrar a la sala i va restar dret al davant del Duc.

—Aquest és Stilgar, cap del sietch que he visitat, líder dels que ens han avisat de la banda falsa —va dir Idaho.

—Benvingut, senyor —va dir Leto—. I per què no hauríem de treure aquesta làmina?

Stilgar va mirar Idaho i va dir:

—Tu has observat els costums de puresa i honor entre nosaltres. Jo et permetria veure la làmina de l’home que era amic teu. —La seva mirada va passar sobre els altres que es trobaven a la sala—. Però no conec els altres. Voldràs que sigui profanada una arma honorable?

—Jo sóc el Duc Leto —va dir el Duc—. Em permetràs que vegi aquesta fulla?

—Permetré que et guanyis el dret de treure-la de la funda —va dir Stilgar i, mentre un murmuri de protesta va sonar al voltant de la taula, va aixecar una mà fina amb venes fosques—. Et recordo que és la fulla d’un home que ha estat amic vostre.

En el silenci que es va seguir, Paul va estudiar l’home, va sentir l’aura de poder que radiava d’ell. Era un líder, un líder fremen.

Un home prop del centre de la taula davant de Paul va murmurar:

—Qui és ell per dir-nos quins drets tenim a Arrakis?

—Es diu que el Duc Leto Atreides governa amb l’assentiment dels governats —va dir el fremen—. Així, he de dir-vos com són les coses entre nosaltres: una certa responsabilitat cau en aquells que han vist un crys. —Va llançar una mirada fosca a Idaho—. Són nostres. Mai no podran deixar Arrakis sense el nostre permís.

Halleck i diversos altres van començar a aixecar-se, amb expressions furioses a les cares. Halleck va dir:

—El Duc Leto determina si…

—Un moment, si us plau —va dir Leto i la mateixa suavitat de la seva veu els va detenir. Cal que això no es descontroli, va pensar. Va dirigir-se al fremen—: Senyor, jo honoro i respecto la dignitat personal de qualsevol home que respecta la meva dignitat. Tinc un deute amb vós. I jo sempre pago els meus deutes. Si el vostre costum és que aquest coltell quedi a la seva funda, així doncs ho mano jo. I si hi ha alguna altra manera amb la qual puguem honrar l’home que ha mort al nostre servei, només cal que ens ho digueu.

El fremen va mirar el Duc, després va apartar lentament el seu vel i va revelar un nas prim i una boca carnosa a sobre d’una barba negra resplendent. Deliberadament, es va corbar sobre la punta de la taula i va escopir a la superfície brillant.

Quan els homes al voltant de la taula van començar a posar-se drets, la veu d’Idaho va sonar a tota la sala:

—Deteniu-vos!

En el silenci sobtadament tens, Idaho va dir:

—T’agraïm, Stilgar, el do de la humitat del teu cos. L’acceptem amb el mateix esperit que ha estat donada.

I Idaho va escopir a la taula davant del Duc.

Després, dirigint-se al Duc, va dir:

—No oblideu que preciosa és l’aigua aquí, senyor. Això ha estat una mostra de respecte.

Leto va tornar a enfonsar-se en la seva cadira, va sorprendre la mirada de Paul, un somriure trist a la cara del fill. Va sentir la lenta relaxació de tensió al voltant de la taula quan els seus homes van comprendre.

El fremen va mirar Idaho i va dir:

—Has estat apreciat al meu sietch, Duncan Idaho. Hi ha un vincle en la fidelitat al teu Duc?

—Em demana que m’uneixi a ell, senyor —va dir Idaho.

—Ell acceptaria una fidelitat doble? —va preguntar Leto.

—Voleu que me’n vagi amb ell, senyor?

—Desitjo que tu mateix prenguis aquesta decisió —va dir Leto, i no va poder anul·lar la urgència de la seva veu.

Idaho va estudiar el fremen

—Em voldries en aquestes condicions, Stilgar? En algunes ocasions jo hauria de tornar per servir el meu Duc.

—Lluites bé i has fet tot el que podies pel nostre amic —va dir Stilgar. Va mirar Leto—. Que sigui així: l’home Idaho es guardarà el crys com a senyal de fidelitat vers nosaltres. Serà purificat, és clar, i els ritus observats, però això es pot fer. Serà fremen i soldat dels Atreides. Hi ha un precedent per a això: Liet serveix dos senyors.

—Duncan? —va preguntar Leto.

—Ho comprenc, senyor —va dir Idaho.

—D’acord, doncs —va dir Leto.

—La teva aigua és nostra, Duncan Idaho —va dir Stilgar—. El cos del nostre amic es queda amb el teu Duc. La seva aigua és aigua dels Atreides. És un vincle entre nosaltres.

Leto va sospirar, va mirar Hawat i va copsar els ulls del vell Mentat. Hawat va fer que sí amb el cap, amb una expressió satisfeta.

—Esperaré a sota —va dir Stilgar—‚ mentre Idaho s’acomiada dels seus amics. Turok era el nom del nostre amic mort. Recordeu-ho quan arribi el moment d’alliberar el seu esperit. Sou amics de Turok.

Stilgar va començar a girar-se.

—No us quedareu un moment? —va preguntar Leto.

El fremen va girar-se enrere, va posar el vel al seu lloc amb un gest despreocupat i va ajustar alguna cosa a sota. Paul va avistar el que semblava un tub prim abans que el vel caigués en el seu lloc.

—Hi ha alguna raó per quedar-me? —va preguntar el fremen.

—Et farem honor —va dir el Duc.

—L’honor exigeix que jo sigui aviat en un altre lloc —va dir el fremen. Va fer una altra mirada a Idaho, es va girar i va sortir passant entre els guàrdies de la porta.

—Si els altres frémens són com ell, ens servirem bé mútuament —va dir Leto.

Idaho va parlar amb una veu seca;

—És un bon exemple, senyor.

—Comprens el que et cal fer, Duncan?

—Sóc el vostre Ambaixador prop dels frémens, senyor.

—Molt depèn de tu, Duncan. Ens fan falta almenys cinc batallons d’aquesta gent abans que els sardaukars caiguin a sobre nostre.

—Això costarà molt, senyor. Els frémens són una gent molt independent. —Idaho va dubtar i després—: I, senyor, hi ha una altra cosa. Un dels mercenaris que vam abatre intentava treure aquesta làmina al nostre amic fremen mort. El mercenari diu que hi ha una recompensa harkonneniana d’un milió de solaris a qualsevol que porti un sol crys.

El mentó de Leto es va aixecar amb un moviment d’òbvia sorpresa.

—Per què desitgen tant una d’aquestes làmines?

—El ganivet és fet d’una dent de verm de la sorra. És la marca dels frémens, senyor. Amb ell, un home d’ulls blaus podria penetrar qualsevol sietch del país. L’interrogarien si no fos conegut. No semblo fremen. Però…

—Piter de Vries —va dir el Duc.

Idaho va fer lliscar la làmina amb funda sota la túnica.

—Guarda aquest coltell —va dir el Duc.

—Comprenc, senyor. —Va acariciar el transreceptor al cinturó—. Informaré de seguida que pugui. Thufir té el meu codi. Feu servir llenguatge de batalla.

Va saludar, va girar-se i va córrer darrere el fremen. Tots van sentir els seus passos al corredor. Una mirada de comprensió va passar entre Leto i Hawat. Van somriure.

—Tenim molt a fer, senyor —va dir Halleck.

—I jo us aparto de la vostra feina —va dir Leto.

—Tinc l’informe sobre les bases avançades —va dir Hawat—. El presentaré en una altra ocasió, senyor?

—Trigarà gaire?

—Un resum, no. Es diu entre els frémens que hi havia més de dues-centes d’aquestes bases avançades construïdes a Arrakis durant el període de les Estacions Botàniques Experimentals del desert. Se suposa que totes han estat abandonades, però hi ha informes dient que van ser segellades abans de ser abandonades.

—Equipament? —va preguntar el Duc.

—D’acord amb els informes que tinc de Duncan.

—On són localitzades? —va preguntar Halleck.

—La resposta a aquesta pregunta —va dir Hawat—‚ és sempre: «Liet ho sap».

—Déu ho sap —va murmurar Leto.

—Potser no, senyor —va dir Hawat—. Heu sentit aquest Stilgar fer servir el nom. Podria referir-se a una persona real?

—Servint dos senyors —va dir Halleck—. Sona com una citació religiosa.

—I tu hauries de saber-ho —va murmurar el Duc.

Halleck va somriure.

—Aquest Jutge de Canvi —va dir Leto—‚ l’ecologista imperial… Kynes… No sabria on són aquestes bases?

—Senyor —va prevenir Hawat—‚ aquest Kynes és un funcionari imperial.

—I és molt lluny de l’Emperador —va dir Leto—. Vull aquestes bases. Certament són plenes de materials que podríem aprofitar per reparar el nostre equipament.

—Senyor! —va dir Hawat—. Aquestes bases són encara legalment feu de Sa Majestat.

—El temps aquí és prou salvatge per destruir qualsevol cosa —va dir el Duc—. Sempre podrem blasmar el temps. Troba aquest Kynes i almenys descobreix si les bases existeixen.

—Seria perillós apropiar-nos-en —va dir Hawat—. Duncan ha estat clar en una cosa: aquestes bases o la seva idea tenen un significat molt profund per als frémens. Podríem alienar-los si les prenguéssim.

Paul va mirar les cares dels homes al seu voltant, va veure la intensitat en la manera com seguien cada mot. Semblaven profundament pertorbats per l’actitud del seu pare.

—Escolta’l, pare —va dir Paul en veu baixa—. Diu la veritat.

—Senyor —va dir Hawat—‚ aquestes bases podrien donar-nos materials per reparar tot l’equipament que ens queda, i tanmateix són fora del nostre abast per raons estratègiques. Seria imprudent procedir sense més coneixements. Aquest Kynes té autoritat d’àrbitre de l’Imperium. No hem d’oblidar això. I els frémens l’obeeixen.

—Fes-ho amb habilitat, doncs —va dir el Duc—. Només vull saber si aquestes bases existeixen.

—Com vulgueu, senyor.

Hawat va recolzar-se a la cadira, va abaixar els ulls.

—Molt bé, doncs —va dir el Duc—. Sabem el que ens espera… feina! Hem estat entrenats per a això. En tenim alguna experiència. Sabem quines són les recompenses i les alternatives són prou clares. Tots teniu les vostres missions. —Va mirar Halleck—. Gurney, encarrega’t primer de la situació dels contrabandistes.

—«Aniré als rebels que viuen en el desert» —va salmejar Halleck.

—Un dia l’agafaré sense cap citació i semblarà nu —va dir el Duc.

Va haver-hi rialles ofegades al voltant de la taula, però Paul hi va sentir un cert esforç.

El Duc es va girar vers Hawat.

—Organitza un altre post de comandament per espionatge i comunicacions en aquesta planta, Thufir. Quan ho tinguis a punt, vull veure’t.

Hawat es va aixecar, va mirar al voltant de la sala com si busqués suport. Va girar-se, va dirigir la processó a fora de la sala. Els altres es van moure amb rapidesa, arrossegant cadires per terra i seguint-lo amb alguna confusió.

Tot ha acabat en confusió, va pensar Paul mirant les esquenes dels últims homes que sortien. Abans les reunions sempre acabaven amb un aire decidit. Aquesta reunió semblava que es desfeia, esgotada per les seves mateixes insuficiències i amb una discussió per coronar-la.

Per primera vegada, Paul es va permetre pensar en la possibilitat real d’una derrota, no pensava en això per por o a causa d’advertiments com el de la vella Reverenda Mare, sinó a causa de la seva pròpia avaluació de la situació.

El meu pare està desesperat, va pensar. Les coses no van gens bé per a nosaltres.

I Hawat… Paul va recordar com el vell Mentat havia actuat durant la conferència… amb vacil·lacions, senyals d’inquietud.

Hawat estava profundament pertorbat per alguna cosa.

—Val més que et quedis aquí la resta de la nit, fill —va dir el Duc—. De totes maneres, aviat serà l’alba. Informaré la teva mare. —Es va posar dret, lentament, tibadament—. Per què no ajuntes algunes d’aquestes cadires i t’estires per descansar una mica?

—No estic gaire cansat, senyor.

—Com vulguis.

El Duc va plegar les mans darrere seu i va començar a caminar amunt i avall tota la llargària de la taula.

Com un animal engabiat, va pensar Paul.

—Discutiràs amb Hawat la possibilitat d’un traïdor? —va preguntar Paul.

El Duc va parar davant del fill i va parlar cap a les finestres fosques.

—Hem discutit aquesta possibilitat moltes vegades.

—La vella semblava tan segura de si —va dir Paul—‚ i el missatge que la mare…

—Han estat preses precaucions —va dir el Duc. Va mirar al voltant de la sala i Paul va observar una brillantor salvatge als ulls del pare—. Queda’t aquí. Hi ha algunes coses sobre els posts de comandament que vull discutir amb Thufir.

Va girar-se, va sortir de l’habitació, brandant el cap als guàrdies de la porta.

Paul va mirar el lloc on el pare havia estat. L’espai havia estat buit fins i tot abans que el Duc deixés la sala. I va recordar l’advertiment de la vella: «… per al pare, res».





13


En aquell primer dia, quan Muad’Dib va passar pels carrers d’Arrakeen amb la seva família, algunes de les persones al llarg del camí van recordar les llegendes i la profecia i es van aventurar a cridar: «Mahdi!». Però el seu crit era més una pregunta que una afirmació, perquè encara podien només esperar que ell fos aquell anunciat com el Lisan al-Gaib, la Veu del Món Exterior. La seva atenció estava centrada, també, en la mare, perquè havien sentit dir que era una Bene Gesserit i era obvi per a ells que ella era com un altre Lisan al-Gaib.

—Del «Manual de Muad’Dib»,

per la Princesa Irulan.

El Duc va trobar Thufir Hawat tot sol a l’habitació on el guàrdia el va acompanyar. Se sentien només els homes que instal·laven l’equipament de comunicacions a l’habitació del costat, però tot estava molt tranquil. El Duc va mirar al voltant quan Hawat es va aixecar d’una taula plena de papers. Era una cambra amb les parets verdes i, a més de la taula, hi havia tres cadires amb suspensors de les quals l’«H» de Harkonnen havia estat rascada apressadament i havia deixat una taca de color imperfecte.

—Les cadires són alliberades però completament segures —va dir Hawat—. On és Paul, senyor?

—L’he deixat a la sala del consell. Espero que descansi una mica sense distreure’s per la meva presència.

Hawat va balancejar el cap, va travessar la porta cap a la sala del costat, la va tancar i va eliminar els sorolls de l’electricitat estàtica.

—Thufir —va dir Leto—‚ les reserves d’espècia imperials i harkonnenianes em preocupen.

—Senyor!

El Duc va arronsar els llavis.

—Els magatzems poden ser destruïts. —Va aixecar una mà mentre Hawat començava a parlar—: Deixem de banda les reserves de l’Emperador. S’ho passaria molt bé en secret si els harkonnenians tinguessin problemes. I el Baró no pot protestar sense admetre obertament que ha fet el que no podia fer.

Hawat va sacsejar el cap:

—Tenim pocs homes, senyor.

—Fes servir alguns dels homes d’Idaho. Potser a alguns dels frémens els agradarà un viatge a fora del planeta. Un atac a Giedi Prime… hi ha avantatges tàctics en aquesta diversió, Thufir.

—Com vulgueu, senyor. —Hawat es va girar i el Duc va veure senyals de nerviosisme en el vell i va pensar: Potser sospita que no confio en ell. Deu saber que tinc informacions privades de traïdors. Bé… val més calmar immediatament les seves pors.

—Thufir —va dir—‚ com que tu ets un dels pocs en qui puc confiar completament, hi ha un altre afer que exigeix discussió. Tots dos sabem la vigilància que hem de mantenir per impedir que s’infiltrin traïdors en les nostres forces… però tinc dos nous informes.

Hawat es va girar i el va mirar.

I Leto va repetir les històries que Paul havia portat.

En comptes de dissipar la intensa concentració del Mentat, els informes només van augmentar l’agitació de Hawat.

Leto va estudiar el vell i, després, va dir:

—Has estat amagant alguna cosa, vell amic. Ho havia d’haver sospitat quan t’he vist tan nerviós durant la reunió. Què és això que era massa greu per donar a conèixer davant de tot el consell?

Els llavis tacats de sapho de Hawat eren premuts en una ratlla prima, recta, d’on radiaven fines arrugues. No van perdre la seva duresa arrugada, quan va dir:

—Senyor, no sé ben bé com dir-vos això.

—Hem sofert moltes cicatrius l’un a causa de l’altre, Thufir —va dir el Duc—. Saps que em pots comunicar qualsevol cosa.

Hawat va continuar mirant-lo mentre pensava: És així com m’ agrada més. Aquest és l’home d’honor que mereix tota la meva lleialtat i servei. Per què l’he de ferir?

—Bé? —va preguntar Leto.

Hawat va arronsar les espatlles.

—És un tros d’una nota. La vam arrencar a un correu harkonnenià. La nota es destinava a un agent anomenat Pardee. Tenim bones raons per creure que Pardee era un personatge important a l’organització clandestina harkonneniana d’aquí. La nota… és una cosa que podrà tenir grans conseqüències o cap conseqüència. És susceptible de diverses interpretacions.

—Quin és el contingut d’aquesta nota?

—Fragment d’una nota, senyor. Incomplet. Era en film minímic amb l’habitual càpsula de destrucció enganxada. Vam deturar l’acció de l’àcid precisament abans que es destruís del tot, va deixar només un fragment. El fragment, però, és extremament suggestiu.

—Sí?

Hawat es va fregar els llavis.

—Diu: «… eto mai no sospitarà i, quan el cop li arribi d’una mà estimada, només amb el seu origen n’hi haurà prou per destruir-lo». La nota estava segellada pel mateix segell del Baró i jo mateix ho vaig comprovar.

—La teva sospita és òbvia —va dir el Duc i la seva veu va quedar de sobte freda.

—Preferiria tallar els meus braços que ferir-vos —va dir Hawat. Senyor, i si…

—La Dama Jessica —va dir Leto i va sentir una fúria que el consumia—. No podies arrencar els fets a aquest Pardee?

—Malauradament Pardee ja no era en el nombre dels vius quan vam interceptar el correu. El correu, n’estic segur, no sabia el que portava.

—Ja ho veig.

Leto va sacsejar el cap, pensant: Quina mala passada. No hi ha res en això. Conec la meva muller.

—Senyor, si…

—No! —va exclamar el Duc—. Hi ha un error aquí que…

—No podem ignorar-ho, senyor.

—Ella és amb mi fa setze anys! Hi ha hagut infinites oportunitats per a… Tu mateix vas investigar l’escola i la dona!

Hawat va parlar amargament:

—Hom sap que algunes coses se m’han escapat.

—És impossible, t’ho dic! Els harkonnenians volen destruir el llinatge dels Atreides… incloent-hi també Paul. Ja ho han intentat. Podria una dona conspirar contra el seu propi fill?

—Potser ella no conspiri contra el fill. I l’atemptat d’ahir podia haver estat un engany.

—No pot haver estat un engany.

—Senyor, hom suposa que ella no coneix la seva família, però, i si ho sap? Si fos una òrfena, per exemple, feta òrfena pels Atreides?

—Hauria actuat molt abans. Verí en una beguda… un estilet, de nit. Qui en tindria més oportunitats?

—Els harkonnenians volen destruir-vos, senyor. El seu desig no és simplement matar. Hi ha una sèrie de fines distincions en el kanly. Això podria ser una obra d’art entre les revenges.

Les espatlles del Duc van ensorrar-se. Va tancar els ulls, semblava vell i cansat No pot ser, va pensar. Aquesta dona em va obrir el seu cor.

—Quina millor manera de destruir que sembrar la sospita en la dona que estimo? —va preguntar.

—Una interpretació que ja he considerat —va dir Hawat—. Però…

El Duc va obrir els ulls, va mirar Hawat, pensant: Que sospiti. La sospita és la seva professió, no la meva. Potser si fingeixo que m’ho crec farà que un altre es descuri.

—Què suggereixes? —va murmurar el Duc.

—De moment, vigilància constant, senyor. Haurà de ser vigilada constantment. Tractaré que això es faci discretament. Idaho seria la persona ideal per a aquesta tasca. Potser d’aquí a una setmana o dues podrà tornar. Hi ha un jove que hem estat entrenant a les tropes d’Idaho que podria ser ideal per enviar als frémens com a reemplaçament. Es dotat en diplomàcia.

—No posis en perill les nostres relacions amb els frémens.

—És clar que no, senyor.

—I Paul?

—Potser podem prevenir el Dr. Yueh.

Leto va girar l’esquena a Hawat.

—Ho deixo a les teves mans.

—Ho faré amb discreció, senyor.

Almenys puc comptar amb això, va pensar Leto. I va dir:

—Aniré a caminar una mica. Si em necessites, seré dins el perímetre. La guàrdia pot…

—Senyor, abans d’anar-vos-en, tinc un petit film que hauríeu de llegir. Es una anàlisi de primera aproximació a la religió fremen. Recordareu certament que m’heu demanat un informe sobre això.

El Duc va fer una pausa, va parlar sense girar-se.

—Que no pot esperar?

—És clar, senyor. Però heu preguntat què cridaven ells. Cridaven: «Mahdi!». Ho deien al jove senyor. Quan…

—A Paul?

—Sí, senyor. Hi ha una llegenda aquí, una profecia, que un líder els vindrà, fill d’una Bene Gesserit, per dirigir-los a la vertadera llibertat. Segueix l’habitual patró messiànic.

—Es creuen que Paul és aquest… aquest…

—Només en tenen l’esperança, senyor.

Hawat li va allargar la càpsula del film.

El Duc la va acceptar, la va ficar a la butxaca.

—Hi donaré un cop d’ull més tard.

—Certament, senyor.

—Ara, em fa falta temps per… pensar.

—Sí, senyor.

El Duc va fer una alenada profunda i va sortir per la porta. Va girar-se a la dreta per baixar el vestíbul, va començar a caminar, amb les mans darrere l’esquena, parant poca atenció on es dirigia. Hi havia corredors i escales i balcons i sales… gent que saludava i es retirava per deixar-lo passar.

Després va tornar a la sala del consell. La va trobar fosca. Paul dormia sobre la taula amb la túnica d’un guàrdia a sobre i un farcell com a coixí. El Duc va caminar silenciosament tota la llargària de la sala fins al balcó que donava a l’aeròdrom. A la cantonada del balcó, un guàrdia, reconeixent el Duc en el tènue reflex de les llums del camp, va quadrar-se.

—Descanseu —va murmurar el Duc. Va corbar-se contra el metall fred de la barana del balcó.

L’alba començava a caure sobre la conca desèrtica. Va mirar amunt.

A sobre seu, les estrelles eren com una lluneta sobre la negror. Baixa, a l’horitzó del sud, la segona lluna de la nit espiava a través d’una fina boirina de pols: una lluna increïble que el mirava amb una llum cínica.

Mentre el Duc mirava, la lluna cabussava sota els cingles del Mur Escut, els glaçava. En la sobtada intensitat de la foscor, el Duc va tenir un calfred.

Va ser travessat per la còlera.

Els harkonnenians m’han turmentat, perseguit, acuitat per l’última vegada, va pensar. Són miserables, amb mentalitat mesquina! Aquí em mantindré! I va pensar amb un toc de tristesa: He de governar amb ull i urpa —com el falcó entre les aus menors. Inconscientment, la seva mà va fregar el blasó del falcó a la túnica.

Cap a l’est, la nit va creuar un feix gris lluminós, després va venir una opalescència de conca marina que va esborrar les estrelles. Va venir el moviment llarg de l’alba a sobre d’un horitzó trencat.

Era una escena de tal bellesa que li va cridar l’atenció.

Algunes coses s’assemblen, va pensar.

Mai no havia imaginat que alguna cosa aquí podria ser tan bella com aquell horitzó vermell trencat i els cingles porpra o ocre. Més enllà de l’aeròdrom on la rosada lleu de la nit havia portat vida a les llavors apressades d’Arrakis, va veure grans bassals de flors vermelles i, corrent a través d’elles, un fil articulat de violeta… com petjades gegantines.

—És un matí molt bell, senyor —va dir el guàrdia.

—Sí que ho és.

El Duc va balancejar el cap, pensant: Potser aquest planeta podrà esdevenir un d’aquests matins. Potser podrà tornar-se una bona llar per al meu fill.

Després va veure les figures humanes movent-se cap als camps de flors, escombrant-los amb estranyes eines semblants a dalles —recollidors de rosada. L’aigua era tan preciosa aquí que fins i tot la rosada havia de ser recollida.

I podria ser un lloc horrible, va pensar el Duc.





14


No hi ha potser cap instant més terrible de revelació que aquell en què descobreixes que el teu pare és humà —amb carn humana.

—De «Recull de Frases de Muad’Dib»,

per la Princesa Irulan.

El Duc va dir:

—Paul, faig una cosa odiosa, però ho he de fer.

Era al costat de l’escànner de verins portable que havia estat col·locat a la sala de conferències per a l’esmorzar. Els braços sensors de la cosa eren sobre la taula, recordaven a Paul un estrany insecte acabat de morir-se.

L’atenció del Duc es dirigia a fora de les finestres, a l’aeròdrom on la polseguera s’aixecava contra el sol del matí.

Paul tenia davant seu un visor amb un petit film sobre les pràctiques religioses frémens. El film havia estat compilat per un dels experts de Hawat i Paul es va sentir pertorbat per les referències a ell mateix.

—Mahdi!

—Lisan al-Gaib!

Podia tancar els ulls i recordar els crits de les multituds. És doncs això el que esperen, va pensar. I va recordar el que la vella Reverenda Mare havia dit: Kwisatz Haderach. Aquest record li va despertar sensacions d’un terrible objectiu, que omplia aquest món estrany amb sensacions familiars que no podia comprendre.

—Una cosa odiosa —va dir el Duc.

—Què voleu dir, senyor?

Leto es va girar, va mirar el fill.

—Per què els harkonnenians em volen enganyar fent-me desconfiar de la teva mare? No saben que jo més aviat desconfiaria de mi mateix.

—No ho comprenc, senyor.

De nou Leto va mirar a través de les finestres. El sol blanc era ben bé en el quadrant d’aquest matí. Una llum lletosa penetrava els núvols de polseguera que s’escampaven cap a les gorges cegues del Mur Escut.

Lentament, parlant en una veu baixa per contenir la seva ràbia, el Duc va explicar a Paul el cas de la nota misteriosa.

—No ho comprenc, senyor.

—Podríeu també desconfiar de mi —va dir Paul.

—Cal que es creguin que ho han aconseguit —va dir el Duc—. Cal que pensin que sóc tan ximple com això. Ha de semblar autèntic. Fins i tot la teva mare no ha de conèixer l’engany.

—Però, senyor! Per què?

—La reacció de la teva mare no ha de ser un acte. Oh, i ella és capaç d’un acte suprem… però massa coses depenen d’això. Espero descobrir el traïdor. Ha de semblar que m’han enganyat. Ella ha de ser ferida d’aquesta manera perquè no sofreixi un mal més greu.

—Per què m’ho dieu, pare? Potser jo ho revelaré sense voler.

—En això, no et vigilaran —va dir el Duc—. Mantindràs el secret. Ho has de fer. —Va caminar fins a les finestres, va parlar sense girar-se—. Així, si em passa alguna cosa, tu podràs dir-li la veritat… que jo mai no he dubtat d’ella, ni per un instant. Voldria que ho sabés.

Paul va percebre pensaments de mort en les paraules del pare i va dir ràpidament:

—No us passarà res, senyor. El…

—Silenci, fill.

Paul va mirar l’esquena del pare, observant la fatiga a l’angle del coll, a la línia dels muscles, als moviment lents.

—Només esteu cansat, pare.

—Estic cansat —va concordar el Duc—. Estic moralment cansat. La degeneració malencònica de les Grans Cases m’ha arribat finalment, potser. I nosaltres érem una gent ben forta abans.

Paul va parlar ràpidament, amb fúria:

—La nostra Casa no ha degenerat!

—No?

El Duc es va girar, va encarar el fill, se li veien uns cercles foscos a sota els seus ulls durs, un torcement cínic a la boca.

—Hauria d’haver-me casat amb la teva mare, fer-la la meva Duquessa. Però… el meu estat de solter donava a algunes cases l’esperança que podrien aliar-se amb mi a través de les seves filles casadores. —Va arronsar les espatlles—. Així, jo…

—La mare m’ho va explicar.

—Res no conquista més lleialtat a un líder que un aire de bravura —va dir el Duc—. Així, vaig cultivar un aire de bravura.

—Sou un bon líder —va protestar Paul—. Governeu bé. Els homes us segueixen de cor i us estimen.

—El meu servei de propaganda és un dels millors —va dir el Duc. Es va girar de nou per mirar la conca—. Hi ha més possibilitats aquí per a nosaltres que l’Imperium podria sospitar mai. Però a vegades penso que estaríem millor si haguéssim fugit, si ens haguéssim tornat renegats. A vegades desitjaria que poguéssim barrejar-nos amb el poble de nou en l’anonimat, menys exposats a…

—Pare!

—Sí, estic cansat —va dir el Duc—. Sabies que fem servir residus d’espècia com a primera matèria i que ja tenim una fàbrica nostra per fabricar base de film?

—Senyor?

—No podem tenir falta de base de film —va dir el Duc—. Si no, com podríem inundar pobles i ciutats amb les nostres informacions? El poble ha de saber que els governem bé. Com ho sabrien si no els ho diguéssim?

—Us cal reposar —va dir Paul.

De nou el Duc va acarar el fill.

—Arrakis té un altre avantatge que gairebé he oblidat de referir. L’espècia és en tot aquí. La respirem i en mengem en gairebé tot. I crec que això dóna una certa immunitat natural a alguns dels verins més vulgars del Llibre dels Assassins. I la necessitat de pensar en cada gota d’aigua posa tota la producció d’aliments… llevat, hidropònica, aliments químics, tot… sota una vigilància rigorosa. No podem matar grans sectors de la nostra població amb verí, i tampoc no podem ser atacats d’aquesta manera. Arrakis ens dóna moralitat i honestedat.

Paul va començar a parlar, però el Duc el va interrompre, dient:

—Em cal tenir algú a qui pugui dir aquestes coses, fill.

Va sospirar, va mirar el paisatge sec on fins i tot ara les flors havien desaparegut, trepitjades pels collidors de rosada, marcides sota el sol acabat de néixer.

—A Caladan, governàvem amb el poder marítim i aeri —va dir el Duc—. Aquí, hem de guanyar-nos el poder del desert. Aquesta és la teva herència, Paul. Què serà de tu si alguna cosa em passa? No seràs una Casa renegada, sinó una Casa guerrillera… fugitiva i perseguida.

Paul buscava paraules, no trobava res a dir. Mai no havia vist el seu pare tan abatut.

—Per conservar Arrakis —va dir el Duc— hem d’afrontar decisions que poden costar el nostre amor propi. —Va assenyalar fora de la finestra la bandera verda i negra dels Atreides penjant fluixament d’un pal a la punta de l’aeròdrom—. Aquella honorable bandera podria venir a significar moltes coses dolentes.

Paul va empassar-se saliva amb la gola seca. Les paraules del seu pare contenien futilitat, una sensació de fatalisme que deixava el noi amb una sensació de buit al pit.

El Duc es va treure una pastilla antifatiga d’una butxaca, se la va empassar en sec.

—Poder i por —va dir—. Els instruments de l’art de l’home d’estat. He de dir que accelerin el teu entrenament en tècniques de guerrilla. Aquell film… et diuen «Mahdi»… «Lisan al-Gaib»… com a últim recurs, podries capitalitzar amb això.

Paul va mirar el pare, observant com els seus muscles s’adreçaven a mesura que la pastilla feia el seu efecte, però recordant les paraules de por i dubte.

—Per què no ve l’ecologista? —va murmurar el Duc—. He dit a Thufir que me’l portés aviat.





15


El meu pare, l’Emperador Padishah, em va prendre per la mà un dia i vaig sentir, gràcies a la manera com la meva mare m’havia ensenyat, que estava pertorbat. Em va conduir al Saló dels Retrats fins a la semblança del Duc Leto Atreides. Vaig adonar-me de l’estranya semblança entre ells —el meu pare i aquest home en el retrat— tots dos de cares primes, elegants i faccions anguloses dominades per uns ulls freds. «Princesa-filla», va dir el meu pare, «m’agradaria que fossis més gran quan arribés el moment que aquest home triés dona». El meu pare tenia 71 anys aleshores i no semblava més gran que l’home del retrat, i jo en tenia només 14, però recordo haver deduït en aquell moment que el meu pare desitjava secretament que el Duc fos fill seu, i detestava les necessitats polítiques que els havien fet enemics.

—«A la Casa del meu Pare»,

per la Princesa Irulan.

El seu primer encontre amb la gent que havia rebut ordres de trair va deixar el Dr. Kynes neguitejat. S’enorgullia de ser un científic per a qui les llegendes eren només pistes interessants que assenyalaven certes arrels culturals. Però el noi encaixava d’una manera tan precisa en l’antiga profecia! Tenia «ulls recercadors» i l’aire de «franquesa reservada».

És clar que la profecia deixava una certa latitud sobre si la Mare Deessa portaria el Messies amb ella o l’infantaria allà. Tanmateix, hi havia aquella estranya correspondència entre profecia i les persones.

Van trobar-se a mig matí a fora de l’edifici administratiu de l’aeròdrom d’Arrakeen. Un ornitòpter sense cap marca s’arraulia a prop, brunzint suaument com un insecte somnolent. Un guàrdia atreidesià era dret al seu costat amb l’espasa nua i la lleugera distorsió de l’aire de l’escut al seu voltant.

Kynes va somriure al patró de l’escut, pensant: Arrakis té una sorpresa per a ells aquí!

El planetologista va aixecar una mà, fent senyal a la seva guàrdia fremen que tirés enrere. Va avançar cap a l’entrada de l’edifici, el forat fosc a la roca folrada de plàstic. Tan exposat, aquell edifici monolític, va pensar. Molt menys adequat que una caverna.

El moviment dins l’entrada li va cridar l’atenció. Va parar, aprofitant el moment per ajustar la túnica i la fixació del destil·lador al braç dret.

Les portes d’entrada es van obrir de bat a bat. Guàrdies atreidesians van sortir ràpidament, tots feixugament armats —atordidors de càrrega lenta, espases i escuts. Al darrere venia un home alt, amb cara de falcó, de cabells i pell foscos. Portava una capa jubba amb el blasó dels Atreides al pit, i la portava d’una manera que revelava la seva poca familiaritat amb la vestimenta. Li queia fins a les cames del destil·lador d’una banda. Li faltava ritme i elegància.

Al costat de l’home anava un jove amb els mateixos cabells negres però amb la cara més rodona. El jove semblava petit per als quinze anys que Kynes sabia que tenia. Però aquell cos jove donava una sensació de comandament, de seguretat, com si veiés i sabés coses al seu voltant que no eren visibles a d’altres. I portava el mateix estil de capa que el seu pare; tanmateix, amb una desimboltura que feia pensar que el noi sempre havia portat aquestes vestimentes.

«El Mahdi serà conscient de coses que els altres no poden veure», continuava la profecia.

Kynes va remenar el cap pensant; Són només persones.

Amb ells, vestit també per al desert, anava un home que Kynes va reconèixer: Gurney Halleck. Kynes va fer una profunda inspiració per esborrar el seu ressentiment contra Halleck, que l’havia instruït sobre com comportar-se amb el Duc i l’hereu ducal.

—Podeu dir al Duc «Senyor meu». «Noble Senyor» també és correcte però sol reservar-se per ocasions més formals. El fill pot ser tractat com «jove Senyor» o «Senyor». El Duc és un home molt indulgent, però tolera poc la familiaritat.

I Kynes va pensar, mentre observava l’aproximació del grup: Aviat sabran qui és el senyor a Arrakis. Em faran interrogar durant la meitat de la nit per aquell Mentat? Esperen que els condueixi en una inspecció de les zones d’espècia?

L’objectiu de les preguntes de Hawat no va escapar a Kynes. Volien les bases imperials. I era obvi que s’havien assabentat de les bases per Idaho.

Faré que Stilgar enviï el cap d’Idaho a aquest Duc, va pensar Kynes.

Ara el grup ducal era només a pocs passos i els seus peus, amb botes del desert, cruixien a la sorra.

Kynes va fer una reverència;

—Senyor meu. Duc.

Mentre s’acostava a la figura solitària dreta prop de l’ornitòpter, Leto el va estudiar: alt, prim, vestit per al desert amb robes balderes, destil·lador i botes plegades. Portava la capa llançada enrere, amb el vel penjant d’un costat que revelava cabells llargs, color de sorra, una barba escassa. Els seus ulls, sota celles espesses, eren d’aquell blau-dins-blau insondable. Restes de taques marcaven les conques dels ulls.

—Sou l’ecologista —va dir el Duc.

—Preferim el vell títol, senyor meu —va dir Kynes—. Planetologista.

—Com vulgueu —va dir el Duc. Va mirar Paul—. Fill, aquest és el Jutge de Canvi, l’àrbitre de disputes, l’home destacat aquí perquè les formes siguin obeïdes quan prenguem el poder en aquest feu. —Va mirar Kynes—. I aquest és el meu fill.

—Senyor meu —va dir Kynes.

—Que sou fremen? —va preguntar Paul.

Kynes va somriure.

—Sóc acceptat tant al sietch com als pobles, jove senyor. Però estic al servei de Sa Majestat, sóc el Planetologista Imperial.

Paul va balancejar el cap, impressionat pel seu aire de força.

Halleck havia assenyalat Kynes a Paul des d’una finestra de l’edifici de l’administració: «L’home que és allà amb l’escorta fremen, el que es dirigeix ara cap a l’ornitòpter». Paul havia examinat Kynes breument amb uns prismàtics i havia observat la seva boca prima, recta, el front alt. Halleck havia parlat a l’orella de Paul: «Un tipus estrany. Té una manera de parlar precisa… les seves paraules són esmolades, sense franges».

I el Duc, darrere d’ells, havia dit:

—El tipus científic.

Ara, només a alguns passos de l’home, Paul va sentir el seu poder, l’impacte de la seva personalitat, com si fos de sang reial, nascut per comandar.

—Crec que li hem d’agrair els nostres destil·ladors i aquestes capes —va dir el Duc.

—Espero que us escaiguin bé, senyor meu —va dir Kynes—. Són de fabricació fremen i fetes segons les dimensions que em van ser donades pel vostre home, Halleck, aquí present.

—Em preocupava que vostè digués que no podria portar-nos al desert si no teníem aquestes vestimentes —va dir el Duc—. Podem portar molta aigua. No pensem estar fora molt de temps i tindrem cobertura aèria… l’escorta que veu a dalt ara mateix. No és probable que siguem forçats a aterrar.

Kynes el va mirar, va veure la seva carn plena d’aigua. Va parlar fredament:

—A Arrakis no es parla mai de probabilitats. Es parla només de possibilitats.

Halleck es va tibar.

—El Duc ha de ser tractat com a Senyor meu!

Leto va fer a Halleck el seu gest privat que desistís i va dir:

—Les nostres maneres són noves aquí, Gurney. Hem de fer concessions.

—Com vulgueu, senyor.

—Estem en deute amb vós, Dr. Kynes —va dir Leto—. Aquests destil·ladors i la consideració pel nostre benestar seran recordats.

En un impuls, Paul va recordar una citació de la Bíblia C.O. i va dir:

—«El do és la benedicció del donant».

Aquelles paraules van sonar excessivament altes a l’aire parat.

L’escorta fremen que Kynes havia deixat a l’ombra de l’edifici de l’administració va saltar del seu repòs ajupit i va murmurar en oberta agitació. Un d’ells va cridar:

—Lisan al-Gaib!

Kynes es va girar, va fer un senyal curt, brusc amb una mà, va enviar la guàrdia lluny. Van enretirar-se, rondinejant entre ells al voltant de l’edifici.

—Extremament interessant —va dir Leto.

Kynes va llançar una mirada dura al Duc i a Paul i va dir:

—La majoria dels nadius del desert són molt supersticiosos. No els presti atenció. No pretenen fer cap mal. —Però va pensar en les paraules de la llegenda: «El rebran amb Paraules Sagrades i els seus dons seran una benedicció».

L’opinió que Leto va fer de Kynes —basada en part en el breu informe verbal de Hawat (cautelós i ple de sospites)— de sobte es va cristal·litzar: l’home era fremen. Kynes havia vingut amb una escorta fremen, cosa que podia significar simplement que els frémens provaven la nova llibertat, que tenien ara, d’entrar en zones urbanes —però havia semblat una guàrdia d’honra. I a la seva manera, Kynes era un home orgullós, acostumat a la llibertat, la seva llengua i les seves maneres reservades només per a les seves sospites. La pregunta de Paul havia estat directa i pertinent.

Kynes havia esdevingut nadiu.

—No hauríem de marxar, senyor? —va preguntar Halleck.

El Duc va abaixar el cap.

—Aniré amb el meu propi tòpter. Kynes pot seure al davant amb mi per dirigir-me. Tu i Paul anireu als seients del darrere.

—Un moment, si’s plau —va dir Kynes—. Amb el vostre permís, senyor, he de verificar la seguretat dels vostres destil·ladors.

El Duc va començar a parlar, però Kynes va insistir;

—Estic preocupat per la meva carn i també per la vostra… senyor. Tinc perfecta consciència de quina gola seria tallada si algun mal us passés mentre tots dos sou a cura meva.

El Duc va arronsar el front pensant: Quin moment més delicat! Si refuso, puc ofendre’l. I aquest home podrà ser-me molt útil. Però… deixar-lo entrar dins el meu escut, tocar el meu cos, quan sé tan poc sobre ell?

Aquests pensaments van travessar la seva ment, a causa d’una decisió tan difícil.

—Som a les vostres mans —va dir el Duc. Va avançar, obrint la túnica, i va veure que Halleck es posava de puntetes, preparat i alerta, però quedant-se al mateix lloc—. I, si sou tan amable —va dir el Duc— m’agradaria una explicació quant al vestit d’algú que viu tan íntimament amb ell.

—Certament —va dir Kynes. Va palpar sota la túnica buscant les fixacions del muscle, parlant mentre examinava el destil·lador—. Es bàsicament un micro-sandvitx… un filtre altament eficient i un sistema d’intercanvi de calor. —Va ajustar les fixacions del muscle—. Té porus a la capa de contacte amb la pell. La perspiració passa a través havent refrescat el cos… un procés d’evaporació gairebé normal. Les dues capes següents… —Kynes va tibar la peça del pit—… inclouen filaments d’intercanvi de calor i precipitadors de sal. La sal és recuperada.

El Duc va aixecar els braços davant d’un gest i va dir:

—Extremament interessant.

—Respireu profundament —va dir Kynes.

El Duc va obeir.

Kynes va estudiar les fixacions sota els braços, en va ajustar una.

—Els moviments del cos, especialment la respiració —va dir—‚ i alguna acció osmòtica abasten la força de bombatge. —Va alliberar lleugerament la peça del pit—. L’aigua recuperada circula fins a unes butxaques, de les quals és retirada a través d’aquest tub del coll.

El Duc va abaixar el mentó per mirar l’extremitat del tub.

—Eficient i convenient —va dir—. Una bona feina d’enginyeria.

Kynes es va agenollar, va examinar els segells de les cames.

—L’orina i els excrements són processats als coixins de les cuixes —va dir, i es va aixecar, va palpar la fixació del coll, va aixecar una peça—. En el desert, es posa aquest filtre sobre la cara, aquest tub als narius, i aquestes pinces. Inspireu pel filtre de la boca, expireu pel tub del nas. Amb un vestit fremen en bon funcionament, no es perd més que un no-res d’humitat cada dia… fins i tot si ets agafat al Gran Erg.

—Un no-res cada dia —va dir el Duc.

Kynes va prémer un dit contra la part del vestit que cobria el front i va dir:

—Això pot fer-vos una mica de coïssor. Si us irrita, si us plau, digueu-m’ho. El puc estrènyer una mica.

—Els meus agraïments —va dir el Duc. Va moure els muscles dins el vestit mentre Kynes tirava enrere, va comprovar que se sentia millor ara… més ajustat i menys irritat.

Kynes es va girar vers Paul:

—Ara, anem a mirar el vostre, noi.

Un bon home però haurà d’aprendre a dirigir-se’ns com cal, va pensar el Duc.

Paul va restar passiu mentre Kynes li inspeccionava el vestit.

Havia estat una estranya sensació posar-se aquella vestimenta amb la superfície brillant i cruixidora. En la seva consciència hi havia el coneixement absolut que no havia portat mai un destil·lador. Tanmateix, cada moviment d’ajustar les pales d’adhesió amb l’assistència inexperta de Gurney li havia semblat natural, instintiu. Després d’haver tibat el pit per obtenir la màxima acció de bombatge amb el moviment de la respiració, va saber el que es feia i per què. Quan havia col·locat les pales del coll i el front, va saber que era per impedir la fricció.

Kynes es va posar dret, va fer un pas enrere amb una expressió desconcertada.

—Heu vestit un destil·lador abans? —va preguntar.

—És la primera vegada.

—En aquest cas, algú us l’ha ajustat?

—No.

—Les vostres botes del desert estan soltes als turmells. Qui us ha dit que ho féssiu?

—Sem… sembla que havia de ser així.

—Naturalment que sí.

I Kynes es va fregar la galta pensant en la llegenda: «Ell coneixerà els nostres costums com si hagués nascut amb ells».

—Perdem el temps —va dir el Duc. Va fer un gest al tòpter que esperava, va dirigir el camí acceptant la salutació del guàrdia amb un gest del cap. Va enfilar-se, va estrènyer les corretges de seguretat, va comprovar els controls i instruments. L’aparell va grinyolar quan els altres van pujar a bord.

Kynes va ajustar el cinturó, es va concentrar en el confort de l’aparell: el luxe tou d’encoixinats grisos-verds, els instruments brillants, la sensació d’aire filtrat i rentat als pulmons quan les portes es van tancar i els ventiladors es van posar en moviment.

Tan suaus!, va pensar!

—Tot en ordre, senyor —va dir Halleck.

Leto va donar força a les ales, va sentir com s’aixecaven i baixaven —una vegada, dues. Van ser aerotransportats en deu metres, les ales van tremolar lleugerament i els reactors de darrere els van llançar amunt en una pujada ràpida, xiulant.

—Sud-est sobre el Mur Escut —va dir Kynes—‚ és on vaig dir al vostre amo de la sorra que concentrés el seu equipament.

—Bé.

El Duc va comunicar el rumb a la seva protecció aèria i els altres aparells van assumir les seves posicions mentre es dirigien al sud-est.

—El disseny i la fabricació d’aquests destil·ladors revelen un alt grau de sofisticació —va dir el Duc.

—Un dia us mostraré una fàbrica de sietch —va dir Kynes.

—Ho trobaria interessant —va dir el Duc—. Sé que els destil·ladors també són fabricats en algunes ciutats-guarnició.

—Còpies inferiors —va dir Kynes—. Qualsevol home de Duna que dóna valor a la seva pell fa servir un vestit fremen.

—I reduirà la teva pèrdua d’aigua només a una mica al dia?

—Degudament vestit, amb el front ajustat, totes les fixacions en ordre, la més gran pèrdua d’aigua és pels palmells —va dir Kynes—. Podeu portar guants si no heu de fer servir les mans per a cap feina important, però gairebé tots els frémens al desert es freguen les mans amb suc de les fulles de l’arbust creosota. Inhibeix la transpiració.

El Duc va mirar a sota a l’esquerra el paisatge accidentat del Mur Escut: avencs de roca torturada, trossos de groc-castany travessats per ratlles negres de falles. Era com si algú hagués deixat caure aquella muralla rocallosa de l’espai i l’hagués deixada on es va estavellar.

Van travessar una conca baixa amb un contorn net de sorra grisa que s’escampava des de l’obertura d’una gorja cap al sud. Els dits de sorra corrien fins a la conca —un delta sec dibuixat contra roca més fosca.

Kynes va recolzar-se pensant en la carn plena d’aigua que havia sentit sota els vestits. Portaven cinturons-escuts sobre les túniques, atordidores de càrrega lenta a la cintura, transmissors d’emergència de la grandària d’una moneda en cadenes al voltant dels colls. Tant el Duc com el fill portaven ganivets en fundes de puny i les fundes semblaven ben usades. Aquesta gent va semblar a Kynes una estranya combinació de suavitat i força armada. Eren totalment diferents dels harkonnenians.

—Quan informareu l’Emperador del canvi de govern aquí, direu que hem observat les normes? —va preguntar Leto. S’havia girat per mirar Kynes.

—Els harkonnenians van marxar; vosaltres heu vingut —va dir Kynes.

—I tot és com hauria de ser? —va preguntar Leto.

Una momentània tensió es va revelar a la barra de Kynes.

—Com a planetologista i Jutge de Canvi, sóc un subjecte directe de l’Imperium… senyor.

El Duc va somriure tristament.

—Però tots dos coneixem les realitats.

—Us recordo que Sa Majestat dóna suport a la meva feina.

—Sí? I quina és la vostra feina?

En el breu silenci, Paul va pensar: Està burxant massa en Kynes.

Paul va mirar Halleck, però el joglar-guerrer contemplava el paisatge àrid.

Kynes va parlar fredament:

—Es refereix, certament, als meus deures com a planetologista.

—És clar.

—Es sobretot una zoologia i una botànica de terra seca… algun treball geològic… extracció de mostres i proves. Realment mai no s’esgoten del tot les possibilitats de tot un planeta.

—També investigueu l’espècia?

Kynes va girar-se i Paul va notar la ratlla dura a la seva‚galta.

—Una pregunta curiosa, senyor.

—No oblideu, Kynes, que això és ara el meu feu. Els meus mètodes són diferents dels harkonnenians. No em preocupa que estudieu l’espècia sempre que jo comparteixi el que descobriu. —Va fer una mirada al planetologista—. Els harkonnenians descoratjaven la investigació de l’espècia, oi que sí?

Kynes va mirar-lo sense contestar.

—Podeu parlar obertament —va dir el Duc—‚ sense por per la vostra pell.

—La Cort Imperial és, realment, molt lluny —va murmurar Kynes. I va pensar: «Què espera aquest invasor tibat d’aigua? Es creu que sóc prou ximple per posar-me al seu costat?». El Duc va riure en veu baixa, però conservant l’atenció al seu rumb.

—Detecto un to amarg a la vostra veu. Hem arribat aquí amb el nostre exèrcit d’assassins? I esperem que comprengueu immediatament que som diferents dels harkonnenians?

—He llegit la propaganda que vau llançar sobre sietchs i pobles —va dir Kynes— «Estimeu el vostre Duc!». El vostre servei de…

—Compte! —va exclamar Halleck. Va arrencar la seva atenció de la finestra, i es va corbar endavant.

Paul va posar una mà al braç d’Halleck.

—Gurney! —va dir el Duc. Ell va mirar enrere—. Aquest home ha estat molt de temps sota els harkonnenians.

Halleck es va tornar a asseure.

—Bé.

—El vostre Hawat és subtil —va dir Kynes—‚ però el seu objectiu és prou clar.

—Ens obrireu, doncs, aquelles bases? —va preguntar el Duc.

Kynes va contestar secament:

—Són propietat de Sa Majestat.

—Ningú les fa servir.

—Podrien ser útils.

—Sa majestat hi està d’acord?

Kynes va llançar una mirada dura al Duc.

—Arrakis podria ser un Edèn si els seus governants tinguessin altres preocupacions que no fossin només l’espècia!

No ha contestat a la meva pregunta, va pensar el Duc. I va dir:

—Com pot un planeta tornar-se un Edèn sense diners?

—Què són els diners —va preguntar Kynes—‚ si no podeu comprar els serveis que us fan falta?

Ara!, va pensar el Duc. I va dir:

—Discutirem això en un altre moment. Ara, crec que arribem a l’extremitat del Mur Escut. He de seguir la mateixa ruta?

—La mateixa —va murmurar Kynes.

Paul va mirar per la finestra. A sota, el sòl trencat començava a caure de mica en mica cap a una plana de roques nues i una represa acerada. Més enllà de la represa, les dunes eren com ungles que es dirigien cap a l’horitzó, ací i allà mostraven en la llunyania una taca més fosca, que revelava alguna cosa que no era sorra. Potser afloraments de roca. En aquella atmosfera vibrant de calor, Paul no n’estava segur.

—Hi ha plantes aquí a sota? —va preguntar.

—Algunes —va dir Kynes—. La zona de vida d’aquesta latitud té sobretot el que diem lladres d’aigua sense importància, adaptats a atacar-se mútuament per la humitat, empassant-se tots els vestigis d’humitat. Algunes parts del desert abunden en vida. Però tota la vida ha après a sobreviure sota aquestes condicions rigoroses. Si et perds allà, cal imitar aquelles formes de vida o morir.

—Vol dir robar aigua els uns dels altres? —va preguntar Paul.

Aquesta idea el violentava i la seva veu delatava la seva emoció.

—Es fa això —va dir Kynes—‚ però jo no volia dir exactament això. A veure, el meu clima exigeix una actitud especial envers l’aigua. Estàs sempre pendent de l’aigua. No desaprofites res que tingui humitat.

I el Duc va pensar: «… el meu clima!».

—Feu dos graus més a sud, senyor —va dir Kynes—. Hi ha un oratge que ve de l’oest.

El Duc va abaixar el cap. Havia vist les onades de polseguera fosca. Va fer girar el tòpter, i va notar la manera com les ales de l’escorta tenien reflexos taronja de la llum refractada per la polseguera quan es van girar per acompanyar-lo.

—Això ha de desviar-nos de la vora de la tempestat —va dir Kynes.

—Aquesta sorra deu ser perillosa si voles endins —va dir Paul—. Talla realment els metalls més forts?

—A aquesta altitud, no és sorra sinó polseguera —va dir Kynes—. El perill és la falta de visibilitat, turbulència, els comandaments embussats.

—Veurem avui les mines d’espècia? —va preguntar Paul.

—Molt probablement —va dir Kynes.

Paul es va recolzar al seient. Havia fet servir les preguntes i la hiperconsciència per fer el que la seva mare deia «enregistrar» la persona. Ara tenia Kynes: el to de la veu, cada detall de la seva cara i els gestos. Un plec poc corrent de la màniga esquerra de la seva túnica li va revelar l’existència d’un coltell en una funda al braç. La cintura es bombava d’una manera estranya. Es deia que els homes del desert portaven una bossa a la cintura en la qual ficaven petites coses necessàries. Potser els bombaments provenien d’una bossa d’aquestes —certament no eren un cinturó-escut amagat. Al coll de la túnica de Kynes hi havia una agulla de coure amb la semblança d’una llebre. Una altra agulla amb el mateix dibuix penjava de la punta de la caputxa, que Kynes s’havia llançat sobre les espatlles.

Halleck es va torçar al seu seient al costat de Paul, va allargar el braç al compartiment del darrere i es va treure el baliset. Kynes va mirar al voltant quan Halleck va afinar l’instrument i després va tornar l’atenció a la ruta.

—Què us agradaria escoltar, jove senyor? —va preguntar Halleck.

—Tria-ho tu, Gurney —va dir Paul.

Halleck va acostar l’orella a la taula de so, va fer vibrar una corda i va cantar suaument:


Els nostres pares van menjar mannà al desert,

Als llocs cremants d’on vénen els remolins.

Senyor, salva’ns d’aquella horrible terra!

Salva’ns… oh-h-h-h, salva’ns

De la terra seca i assedegada.



Kynes va mirar el Duc i va dir:

—Viatgeu amb pocs guàrdies, senyor. Són tots homes de tants talents?

—Gurney? —El Duc va riure per sota el nas—. Gurney és únic. M’agrada que estigui amb mi pels seus ulls. Poca cosa li passa per alt.

El planetologista va arronsar el front.

Sense perdre un sol compàs de la seva tonada, Halleck va interposar:


Perquè jo sóc com un mussol del desert, oh!

Aiiah! Sóc com un mussol del desert!



El Duc va allargar la mà, va agafar un micròfon del panel dels instruments, li va donar vida amb un botó i va dir;

—Cap a Escorta Gemma. Objecte volador a nou hores, sector B. Pot identificar-lo?

—Només un ocell —va dir Kynes, i va afegir—. Teniu bons ulls!

L’altaveu del panel va ronquejar:

—Escorta Gemma. Objecte examinat amb amplificació total. És un gran ocell.

Paul va mirar en la direcció indicada, va veure el punt llunyà; un punt de moviment intermitent, i va comprendre com tots els sentits del seu pare estaven alerta.

—No em pensava que hi havia ocells tan grans al desert —va dir el Duc.

—És probablement una àguila —va dir Kynes—. Molts éssers s’han adaptat a aquest lloc.

L’ornitòpter volava sobre una plana de roca nua. Paul va mirar a sota des dels seus dos mil metres d’altitud. Va veure les ombres torturades de la seva nau i de l’escorta. El sòl a sota semblava pla, però les arrugues de l’ombra deien el contrari.

—Algú ha aconseguit mai escapar-se al desert? —va preguntar el Duc.

La música de Halleck va parar. Va inclinar-se endavant per obtenir la resposta.

—No en el fons del desert —va dir Kynes—. Diverses vegades han arribat homes de la segona zona. Han sobreviscut travessant les àrees rocalloses on els verms rarament van.

El timbre de la veu de Kynes va cridar l’atenció de Paul. Va sentir que els seus sentits es posaven alerta de la manera que estaven entrenats per fer-ho.

—Ah, els verms —va dir el Duc—. Un dia he de veure’n un.

—Podreu veure’n un avui —va dir Kynes—. On hi ha espècia, hi ha verms.

—Sempre? —va preguntar Halleck.

—Sempre.

—Hi ha alguna relació entre els verms i l’espècia? —va preguntar el Duc.

Kynes va girar-se i Paul va veure els seus llavis arronsats quan parlava.

—Defensen les sorres d’espècia. Cada verm té un territori. Quant a l’espècia… qui sap? Els espècimens de verms que hem examinat ens fan sospitar l’existència de complicats intercanvis químics dins d’ells. Trobem vestigis d’àcid hidroclòric en els conductes, formes més complicades de l’àcid en altres llocs. Us donaré la meva monografia sobre el tema.

—I un escut no et defensa? —va preguntar el Duc.

—Escuts! —va escarnir Kynes—. Activeu un escut dins de la zona d’un verm i segellareu el vostre destí. Els verms ignoren les línies territorials i vénen de lluny per atacar un escut. Cap home amb un escut no ha sobreviscut mai un atac.

—Com es poden empresonar els verms, doncs?

—Xocs elèctrics d’alt voltatge aplicats separadament a cada anella és l’única manera coneguda de matar i preservar un verm sencer —va dir Kynes—. Poden ser estabornits i trossejats per explosius, però cada segment anular té vida pròpia. Llevat d’explosius atòmics, no conec cap explosiu prou poderós per destruir del tot un verm gran. Són increïblement forts.

—Per què no s’ha fet cap esforç per eliminar-los? —va preguntar Paul.

—Massa car —va dir Kynes—. Una àrea massa gran per cobrir.

Paul va recolzar-se de nou al seu cantó. El seu sentit de la veritat, la seva consciència de matisos, li havien dit que Kynes mentia i deia mitges veritats. I va pensar: Si hi ha una relació entre l’espècia i els verms, matar els verms destruiria l’espècia.

—Aviat ningú haurà d’escapar-se del desert caminant —va dir el Duc—. Amb aquests petits transmissors al coll, el salvament vindrà de seguida. Tots els nostres treballadors aviat els portaran. Organitzarem un servei especial de salvament.

—Molt lloable —va dir Kynes.

—El vostre to diu que no hi esteu d’acord —va dir el Duc.

—És clar que hi estic d’acord, però no servirà de gran cosa. L’electricitat estàtica de les tempestats de sorra amaga molts senyals. Els transmissors perden abast. Ja s’ha provat abans, sabeu? Arrakis és dur per a l’equipament. I si un verm et persegueix, no hi ha molt de temps. Moltes vegades, no tens més que quinze o vint minuts.

—Què aconsellaríeu? —va preguntar el Duc.

—Em demaneu consell?

—Com a planetologista, sí.

—I seguiríeu el meu consell?

—Si el considerés assenyat.

—Molt bé, senyor. No viatgeu mai tot sol.

El Duc va apartar l’atenció dels controls.

—Això és tot?

—Això és tot. No viatgeu mai tot sol.

—I si ets separat per una tempestat i forçat a baixar? —va preguntar Halleck—. No hi ha res que es pugui fer?

—Res és molt —va dir Kynes.

—Què faríeu vós? —va preguntar Paul.

Kynes va llançar una mirada dura al noi i va dirigir després la seva atenció al Duc.

—Pensaria a protegir la integritat del meu destil·lador. Si estigués fora de la zona dels verms o en roques, em quedaria a la nau. Si estigués en sorra sense roques a prop, m’apartaria de la nau com més de pressa millor. Amb uns mil metres n’hi hauria prou. Després m’amagaria sota la meva túnica. Un verm arribaria a la nau, però podria no veure’m.

—I després, què? —va preguntar Halleck.

Kynes va arronsar les espatlles.

—Esperaria que el verm se n’anés.

—Això és tot? —va preguntar Paul.

—Quan el verm se n’anés, podria intentar caminar —va dir Kynes—. S’ha de caminar molt suaument, evitar la sorra-tambor, las marees de polseguera, i arribar a la zona rocallosa més a prop. Hi ha moltes zones rocalloses. Hi podries arribar.

—Sorra-tambor? —va preguntar Halleck.

—Un estat de compacitat de la sorra —va dir Kynes—. El mínim pas la fa tamborinejar. Els verms vénen sempre quan sona la sorra-tambor.

—I una marea de polseguera? —va preguntar el Duc.

—Certes depressions en el desert que s’han omplert amb pols a través dels segles. Algunes són tan grans que tenen corrents i marees. S’empassaran qualsevol que les trepitgi.

Halleck va recolzar-se i va recomençar a picar el baliset. Després va cantar:


Bèsties salvatges del desert fan aquí cacera

De guaita als innocents que passin,

Oh-h-h, no temptis els déus del desert,

Llevat que busquis un epitafi solitari.

Els perills del…



Va deturar-se i es va inclinar endavant:

—Un núvol de pols endavant, senyor.

—El veig, Gurney.

—És el que busquem —va dir Kynes.

Paul va estirar-se en el seient per espiar, va veure un núvol baix groc a la superfície del desert uns trenta quilòmetres més endavant.

—Una de les vostres fàbriques-segadores —va dir Kynes— és a la superfície i això vol dir que ha trobat espècia. El núvol és sorra expel·lida després que l’espècia ha estat centrífugament remoguda. No hi ha cap altre núvol com aquest.

—Aeronaus a sobre —va dir el Duc.

—Veig dos… tres… quatre guaites —va dir Kynes—. De guaita per als senyals de verms.

—Senyals de verms? —va preguntar el Duc.

—Una onada de sorra movent-se cap a la segadora. Tenen sondes sísmiques a la superfície també. A vegades els verms viatgen a massa profunditat perquè es vegi l’onada. —Kynes va fer una mirada pel voltant del cel—. Deu haver-hi una ala portadora per aquí, però no la veig.

—El verm ve sempre, oi? —va preguntar Halleck.

—Sempre.

Paul va inclinar-se endavant i va tocar l’espatlla de Kynes.

—Quina grandària pot tenir l’àrea d’un verm?

Kynes va arronsar les celles. La criatura continuava fent preguntes adultes.

—Depèn de la grandària del verm.

—Quina és la variació? —va preguntar el Duc.

—Els grossos poden controlar tres-cents o quatre-cents quilòmetres quadrats. Els petits… —Es va interrompre quan el Duc va pitjar els frens de reacció. La nau va baixar mentre la seva cua es tornava silenciosa. Les ales es van desplegar, van començar a batre l’aire. La nau va tornar-se un tòpter complet mentre el Duc el feia girar, mantenia les ales amb un ritme lent i assenyalava amb la mà esquerra a l’est més enllà de la fàbrica segadora.

—És un senyal de verm?

Kynes va inclinar-se al davant del Duc per espiar en la llunyania.

Paul i Halleck estaven junts, mirant en la mateixa direcció i Paul va adonar-se que l’escorta, sorpresa per la sobtada maniobra, havia avançat, però ara tornava enrere. La fàbrica-segadora era al davant, encara a una distància d’uns tres quilòmetres.

On el Duc assenyalava, les dunes escampaven onades ombrívoles cap a l’horitzó i, corrent a través d’elles, venia una mena de monticle —una cresta a la sorra. Va recordar a Paul la manera com un gran peix removia l’aigua quan nedava tot just sota la superfície.

—Verm —va dir Kynes—. Gros. —Va recolzar-se, va agafar el micròfon del panel, va pitjar una nova freqüència. Mirant el mapa a sobre el seu cap, va parlar al micròfon—. Delta Ajax Nou cridant Fàbrica. Avís de verm. Delta Ajax Nou a fàbrica. Avís de verm. Contesteu, si us plau.

Va esperar.

L’altaveu del panel va emetre cruixits estàtics, després una veu:

—Qui crida. Delta Ajax Nou? Passo.

—Semblen molt tranquils —va dir Halleck.

Kynes va parlar al micròfon:

—Vol no registrat… nord-est de vosaltres a uns tres quilòmetres. Senyal de verm en ruta d’interceptar la vostra posició, contacte calculat vint-i-cinc minuts.

Una altra veu va retrunyir des de l’altaveu:

—Parla Control guaita. Presència confirmada. Espereu confirmació de contacte. —Va haver-hi una pausa i després—: Contacte en menys de vint-i-sis minuts. Bon càlcul. Qui hi ha en aquest vol no registrat. Passo.

Halleck s’havia tret el cinturó i va sorgir entre Kynes i el Duc.

—Aquesta és la freqüència de treball normal, Kynes?

—Sí. Per què?

—Qui deu estar escoltant?

—Només els equips de treball en aquesta àrea. Talla interferències.

De nou l’altaveu va retrunyir i després:

—Atenció Delta Ajax Nou. Qui rep la prima per aquest avís? Passo.

Halleck va mirar el Duc.

Kynes va dir:

—Hi ha una prima d’espècia per a qui dóna el primer avís de verm. Volen saber…

—Digueu-li qui ha avistat primer aquest verm —va dir Halleck.

El Duc va brandar el cap.

Kynes va vacil·lar, després va aixecar el micròfon:

—Prima per al Duc Leto Atreides. El Duc Leto Atreides. Passo.

La veu de l’altaveu era monòtona i una mica distorsionada per una explosió d’estàtica:

—Rebem i agraïm.

—Ara, digue-li que divideixin la prima entre ells —va manar Halleck—. Digue-li que és aquest el desig del Duc.

Kynes va inspirar profundament i després;

—És desig del Duc que la prima sigui dividida entre la vostra tripulació. Rebut? Passo.

—Rebut i gràcies —va dir l’altaveu.

El Duc va dir:

—He oblidat dir que Gurney té també molt de talent en relacions públiques.

Kynes es va girar i va fer una mirada perplexa a Halleck.

—Això mostra als homes que el Duc està preocupat per la seva seguretat —va dir Halleck—. Això se sabrà. Era en una freqüència de treball… no és probable que agents harkonnenians l’escoltin. —Va mirar a fora la seva cobertura aèria—. I som una força prou bona. Ha estat un bon risc.

El Duc va dirigir la nau cap al núvol de sorra que sortia de la fàbrica-segadora.

—Què passa ara?

—Hi ha un portador a prop —va dir Kynes—. Vindrà i aixecarà la fàbrica.

—I si el portador està avariat? —va preguntar Halleck.

—A vegades es perd algun equipament —va dir Kynes—. Aproximem-nos a la fàbrica, senyor. Ho trobareu interessant.

El Duc va arronsar el front, es va abocar sobre els controls quan van entrar en l’aire turbulent a sobre de la fàbrica.

Paul va mirar a sota, va veure que el monstre de metall i plàstic encara escopia sorra. Semblava un gran escarabat marró i blau amb moltes erugues a les potes. Va veure un embut gegantí invertit a la sorra fosca al seu davant.

—Jutjant pel color, és un llit d’espècia molt ric —va dir Kynes—. Continuaran treballant fins al darrer minut.

El Duc va donar més energia a les ales, les va tibar per a una baixada més a pic mentre es situava més a sota en un vol planat circular a sobre de la fàbrica. Una mirada a l’esquerra i a la dreta li va mostrar l’escorta que es mantenia a dalt i feia cercles.

Paul va estudiar el núvol groc que sortia dels ventiladors i va mirar la pista del verm que s’acostava.

—No els hauríem de sentir cridant el portador? —va preguntar Halleck.

—Normalment tenen l’ala en una freqüència diferent —va dir Kynes.

—No hi hauria d’haver dos portadors a punt per a cada fàbrica? —va preguntar el Duc—. En aquella màquina allà sota deu haver-hi vint-i-sis homes, sense mencionar el preu del material.

Kynes va dir:

—No n’hi ha prou…

Es va interrompre quan l’altaveu va parlar amb una veu furiosa:

—Algú de vosaltres ha vist l’ala? No contesta.

Un soroll va sortir de l’altaveu, ofegat per un senyal abrupte, després silenci i la primera veu:

—Informeu pels números! Passo.

—Aquí Control guaita. L’última vegada que l’he vista, l’ala era molt a dalt i feia cercles cap a nord-oest. Ara no la veig. Passo.

—Guaita u: negatiu. Passo.

—Guaita dos: negatiu. Passo.

—Guaita tres: negatiu. Passo.

—Guaita quatre: negatiu. Passo.

Silenci.

El Duc va mirar a sota. L’ombra de la seva pròpia nau passava en aquell moment sobre la fàbrica.

—Només quatre guaites, correcte?

—Correcte —va dir Kynes.

—Al nostre grup som cinc —va dir el Duc—. Les nostres naus són més grosses. Cadascú pot rebre tres persones més. Els guaites d’ells en podran rebre dues.

Paul va fer l’aritmètica mental:

—En falten tres.

—Per què no tenim dos portadors per cada fàbrica? —va exclamar el Duc.

—Teniu prou equipament extra? —va preguntar Kynes.

—Una raó més per protegir el que tenim.

—On deu haver anat aquell portador? —va preguntar Halleck.

—Deu haver estat obligat a fer un aterratge fora de vista —va dir Kynes.

El Duc va agafar el micròfon, va dubtar amb el polze sobre l’interruptor.

—Com es pot perdre de vista un portador?

—Sempre miren el terra cercant senyals de verms —va dir Kynes.

El Duc va pitjar l’interruptor i va parlar al micròfon:

—Parla el vostre Duc. Baixarem per recollir la tripulació. Ordre a tots els guaites de fer el mateix. Els guaites baixaran al costat oriental. Nosaltres a l’occidental. Passo. —Va abaixar-se, va pitjar la seva pròpia freqüència de comandament, va repetir l’ordre a l’escorta i va tornar el micròfon a Kynes.

Kynes va tornar a la freqüència de treball i una veu va explotar a l’altaveu:

—… una càrrega gairebé completa d’espècia! Tenim una càrrega gairebé completa! No la podem deixar a causa d’un maleït verm! Passo!

—Se me’n fot l’espècia! —va exclamar el Duc. Va agafar de nou el micròfon i va dir—. Sempre podrem trobar més espècia. Hi ha lloc a les nostres naus per a tothom llevat de tres. Trieu a l’atzar o de la manera que vulgueu. Però veniu, és una ordre! —Va ficar el micròfon de nou a les mans de Kynes i va murmurar—: Perdó —quan Kynes va sacsejar un dit on s’havia fet mal.

—Quant de temps? —va preguntar Paul.

—Nou minuts —va dir Kynes.

El Duc va dir:

—Aquesta nau té més potència que les altres. Si ens enlairem amb reacció amb tres quarts d’ales, podrem portar un home més.

—La sorra és tova —va dir Kynes.

—Amb quatre homes extra en un envol per reacció podrem fer servir les ales, senyor —va dir Halleck.

—No amb aquesta nau —va dir el Duc. Va agafar-se de nou als controls mentre el tòpter lliscava al costat de la fàbrica. Les ales van obrir-se, van frenar el tòpter fins a una parada patinada a uns vint metres de la fàbrica.

Les erugues eren ara silencioses, sense sorra sortint dels ventiladors. Només se sentia un lleu retruny mecànic, que es va tornar més audible quan el Duc va obrir la porta.

Immediatament els narius de tothom van ser assaltats per una olor de canyella, una olor intensa i punyent.

Amb alguns cops d’ala alts, les naus de guaita van lliscar fins a la sorra a l’altra banda de la segadora. L’escorta del Duc va baixar per aterrar al seu costat.

Mirant la fàbrica, Paul va veure com els tòpters eren petits al seu costat, mosquits al costat d’un escarabat gros.

—Gurney, tu i Paul traieu aquell seient del darrere —va dir el Duc. Va col·locar manualment les ales a tres quarts, va fixar l’angle, va verificar els controls de la reacció—. Per què carai no surten d’aquella màquina?

—Esperen que el portador aparegui —va dir Kynes—. Encara tenen alguns minuts.

Va mirar a l’est.

Tothom es va girar en la mateixa direcció, sense veure senyals del verm, però hi havia una sensació feixuga, carregada d’angoixa en l’aire.

El Duc va agafar el micròfon, va pitjar la seva freqüència de comandament i va dir:

—Dos de vosaltres que llencin els generadors d’escut. Pels números. D’aquesta manera podran portar un home més. No deixarem cap home per a aquest monstre. —Va tornar a la freqüència de treball, va exclamar—: Molt bé, vosaltres! Fora! Ara! Es una ordre del vostre Duc! Tot seguit o tallaré aquesta fàbrica amb un làser!

Una escotilla es va obrir prop del davant de la fàbrica, una altra al darrere, una altra a dalt. Els homes van sortir trontollant, lliscant i ensopegant a la sorra. Un home alt amb un vestit de treball apedaçat va ser l’últim a sortir. Va saltar a una eruga i després a la sorra.

El Duc va penjar el micròfon al panel, va girar-se cap a l’esglaó de l’ala i va cridar:

—Dos homes amb cadascun dels vostres guaites.

L’home de la túnica apedaçada va començar a fer parelles de la seva tripulació, empenyent-los cap a les naus que esperaven a l’altra banda.

—Quatre aquí! —va cridar el Duc—. Quatre en aquesta nau aquí! —Va assenyalar un tòpter d’escorta darrere seu. Els guàrdies estaven precisament lluitant per arrencar-li el generador d’escut—. I quatre en aquella nau allà! —va assenyalar l’altra nau d’escolta que ja s’havia alliberat del generador d’escut—. Tres a cada una de les altres! Cuiteu, gossos de la sorra!

L’home alt va acabar de comptar la seva tripulació, va venir arrossegant els peus per la sorra seguit per tres dels seus companys.

—No puc veure el verm, però el puc sentir —va dir Kynes.

Els altres el van sentir aleshores: un rellisqueig, llunyà i fent-se més alt.

—Maleïda manera descurada d’operar —va murmurar el Duc.

Les naus van començar a envolar-se des de la sorra al voltant. Va recordar al Duc una vegada a les jungles del seu planeta d’origen, una sobtada emergència en una clariana, i uns carronyaires envolant-se de la carcassa d’un bou salvatge.

Els treballadors de l’espècia caminaven penosament al costat del tòpter i van començar a pujar darrere el Duc. Halleck els va ajudar, arrossegant-los cap a l’interior.

—Entreu, nois! —deia.

Paul, empès cap a un cantó per homes suats, va sentir la transpiració de la por, va veure que dos dels homes tenien malament les fixacions dels destil·ladors al coll. Va enregistrar la informació a la memòria per a una futura acció. El seu pare hauria d’ordenar una disciplina de destil·lador més rigorosa. Els homes tenien la tendència a descurar-se si no miraves aquestes coses.

L’últim home va arribar bleixant al darrere i va dir:

—El verm! És gairebé aquí! Surt!

El Duc va instal·lar-se al seu seient, corrugant el front, i va dir:

—Encara tenim gairebé tres minuts sobre el càlcul de contacte. És cert, Kynes?

Va tancar la porta, la va verificar.

—Gairebé exactament, senyor —va dir Kynes, i va pensar; Té sang freda, aquest Duc.

—Tot en ordre, senyor —va dir Halleck.

El Duc va brandar el cap, va comprovar que l’última nau de la seva escorta s’envolava. Va ajustar la ignició, va mirar una vegada més les ales i els instruments, va pitjar la seqüència de reacció.

L’envolament va prémer el Duc i Kynes profundament en els seus seients, va comprimir els homes al darrere. Kynes observava la manera com el Duc manejava els controls: amb delicadesa, amb seguretat. El tòpter era ja enlaire i el Duc va estudiar els seus instruments, va mirar les ales a l’esquerra i a la dreta.

—Està molt feixuga, senyor —va dir Halleck.

—Dins les toleràncies d’aquesta nau —va dir el Duc—. No penses pas que jo posaria la càrrega en perill, oi que no, Gurney?

Halleck va somriure, va dir:

—Ni pensar-hi, senyor.

El Duc va dirigir la seva nau en una corba llarga i lenta, pujant a sobre de la fàbrica.

Paul, aixafat en un racó al costat de la finestra, va mirar la màquina silenciosa a sota, a la sorra. El senyal del verm s’havia interromput a uns quatre-cents metres de la fàbrica. I ara, semblava haver-hi una turbulència a la sorra del seu voltant.

—El verm és ara a sota de la fàbrica —va dir Kynes—. Esteu a punt de presenciar una cosa que poques persones han vist.

Taques de polseguera aombraven la sorra ara al voltant de la fàbrica. La gran màquina va començar a inclinar-se cap a la dreta. Un gegantí remolí de sorra va començar a formar-se a la dreta de la fàbrica. Cada vegada anava més de pressa. Sorra i polseguera omplien l’aire ara centenars de metres al voltant.

Després ho van veure!

Un ample forat va sorgir de la sorra. La llum del sol llampegava dels rajos blancs i brillants a dins. El diàmetre del forat era almenys el doble de la llargària de la fàbrica-segadora, va calcular Paul. Va mirar mentre l’enorme màquina lliscava endins de l’obertura en una onada de polseguera i sorra. El forat es va retirar.

—Déu meu, quin monstre! —va murmurar un home al costat de Paul.

—S’ha cruspit tota la nostra espècia! —va grunyir un altre.

—Algú pagarà per això —va dir el duc—. Us ho puc prometre.

Pel mateix to de veu del seu pare, Paul va sentir la seva profunda fúria. I va descobrir que la compartia. Això era un malbarat criminal!

En el silenci que es va seguir, van sentir Kynes.

—Beneït el Creador i la Seva aigua —va murmurar Kynes—. Beneït sigui la Seva vinguda i anada. Que el Seu pas purifiqui el món. Que Ell conservi el món per al Seu poble.

—Què dieu? —va preguntar el Duc.

Però Kynes va romandre silenciós.

Paul va mirar els homes agrupats al seu voltant. Miraven temerosos el darrere del cap de Kynes. Un d’ells va murmurar:

—Liet.

Kynes es va girar arronsant el front. L’home es va recolzar enrere, confús.

Un altre dels homes salvats va començar a estossegar —sec i aspre.

Després va renegar:

—Maleït sia ’quest forat infernal!

L’home alt que havia sortit el darrer de l’eruga va dir:

—Calla, Coss. Empitjores la teva tos. —Va remenar-se entre els homes fins que va poder mirar entre ells el darrere del cap del Duc—. Vós sou el Duc Leto, segur —va dir—. És a vós que hem d’agrair les nostres vides. Estàvem preparats per acabar quan heu arribat.

—Calla, home, i deixa que el Duc piloti la seva nau —va murmurar Halleck.

Paul va mirar Halleck. També ell havia vist les arrugues de tensió als cantons de la barra del seu pare. Quan el seu pare estava furiós, s’havia de caminar suaument.

Leto va començar a deslliurar el tòpter del seu gran cercle, va parar davant un nou senyal de moviment a la sorra. El verm s’havia enretirat cap a les profunditats i ara, prop de l’indret on la fàbrica havia estat, es podien veure dues figures movent-se cap al nord, apartant-se de la depressió de sorra. Semblaven lliscar sobre la superfície sense aixecar ni una polseguera que marqués el seu pas.

—Qui hi ha allà sota? —va preguntar el Duc.

—Dos homes que havien volgut venir, senyor —va dir l’home alt.

—Per què no heu comunicat res sobre ells?

—S’han arriscat senyor —va dir l’home.

—Senyor —va dir Kynes—‚ aquests homes saben que no val la pena fer res pels homes atrapats al desert en territori de verms.

—Enviarem una nau des de la base a recollir-los —va retorquir el Duc.

—Com vulgueu, senyor —va dir Kynes—. Però el més probable és que quan la nau arribi no hi hagi ningú per salvar.

—De totes maneres, enviarem una nau —va dir el Duc.

—Estaven molt a prop de l’indret on el verm ha sorgit —va dir Paul—. Com han pogut escapar?

—Els costats del forat s’enfonsen i les distàncies es tornen enganyoses —va dir Kynes.

—Malbarateu combustible aquí, senyor —es va arriscar Halleck.

—D’acord, Gurney.

El Duc va dirigir la nau cap al Mur Escut. La seva escorta va baixar de posicions en cercle, va prendre posicions a sobre, de tots dos costats.

Paul va pensar sobre el que l’home i Kynes havien dit. Va sentir mitges veritats, rotundes mentides. Els homes a la sorra havien lliscat a la superfície amb tanta seguretat, movent-se d’una manera òbviament calculada per impedir d’atreure el verm de nou des de les seves profunditats.

Frémens!, va pensar Paul. Qui més podria estar tan segur a la sorra? Qui més podria ser deixat sense gran preocupació, com una cosa normal… perquè ells no estan en perill! Ells saben viure aquí! Ells saben enganyar el verm!

—Què feien els frémens en aquella fàbrica-segadora? —va preguntar Paul.

Kynes es va girar.

L’home alt va posar els seus ulls grossos sobre Paul —blau en blau.

—Qui és aquest noi? —va preguntar.

Halleck va moure’s per col·locar-se entre l’home i Paul i va dir:

—Aquest és Paul Atreides, l’hereu ducal.

—Per què diu que hi havia frémens a la nostra màquina? —va preguntar l’home.

—Encaixen amb la descripció —va dir Paul.

Kynes va ruflar.

—No es pot distingir un fremen només de mirar-lo! —va dir l’home—. Tu. Qui eren aquells homes?

—Amics d’un dels altres —va dir ell—. Només amics d’un poble que volien veure les sorres d’espècia.

Kynes es va girar.

—Frémens! —Però recordava les paraules de la llegenda: «El Lisan al-Gaib veurà a través de tots els subterfugis».

—Probablement estaran morts ara, jove senyor —va dir l’home alt—. No n’hem de parlar malament.

Però Paul va sentir la falsedat a les seves veus, va sentir l’amenaça que havia portat Halleck instintivament a una posició de guàrdia.

Paul va parlar secament:

—Un lloc terrible per morir.

Sense girar-se, Kynes va dir:

—Quan Déu ha ordenat a un ésser que es mori en un determinat indret, fa que aquest ésser desitgi dirigir-se a aquest indret.

Leto va dirigir una mirada dura a Kynes.

I Kynes, tornant la mirada, va sentir-se pertorbat per un fet que havia observat: Aquest Duc estava més preocupat pels homes que per l’espècia. Ha arriscat la seva vida i la vida del seu fill per salvar homes. Ha donat poca importància a la pèrdua d’una fàbrica d’espècia. L’amenaça a les vides dels homes l’ha enfurit. Un líder com aquest deu tenir una lleialtat fanàtica. Seria difícil derrotar-lo.

Contra la seva pròpia voluntat i tots els parers anteriors, Kynes va reconèixer: M’agrada aquest duc.





16


La grandesa és una experiència transitòria. Mai no és estable. Depèn en part de la imaginació creadora de mites de la humanitat. La persona que experimenta la grandesa ha de comprendre la sensació del mite en què és inserit. Ha de reflectir el que és projectat sobre ell. I ha de tenir un fort sentiment del sarcasme. És això el que el desacobla de la seva creença en les seves mateixes pretensions. El sarcasme és el que li permet moure’s dins seu. Sense aquesta qualitat, fins i tot una grandesa ocasional pot destruir un home.

—De «Recull de Frases de Muad’Dib»,

per la Princesa Irulan.

Al gran menjador de la casa gran d’Arrakeen, havien encès els llums de suspensors a causa de la foscor, que havia arribat d’hora.

Ells llums llançaven la seva brillantor groga amunt, vers el cap de bou negre amb les seves banyes sangonoses i la pintura a l’oli amb reflexos foscos del Vell Duc.

Sota aquests talismans, el lli blanc lluïa al voltant dels reflexos brunyits de l’argent de la coberteria dels Atreides, que havia estat col·locada en arranjaments precisos al voltant de la gran taula —petits arxipèlags de servei esperant al costat de gots de cristall, davant d’una porta de fusta feixuga. El clàssic canelobre central continuava apagat, i la seva cadena es torçava amunt cap a les ombres on el mecanisme de l’escànner de verins havia estat amagat.

Parant a la porta per inspeccionar els arranjaments, el Duc va pensar en l’escànner de verins i el que significava en la seva societat.

Tot un patró, va pensar. Pots definir-nos amb el teu llenguatge —les delineacions precises i delicades per administrar mort traïdorament. Algú intentarà txaumurki aquesta nit, txaumurki, el verí en la beguda? O serà txaumas, el verí en el menjar?

Va sacsejar el cap.

Al costat de cada plat de la llarga taula hi havia un flascó d’aigua. Hi havia prou aigua a tota la taula, va calcular el Duc, per mantenir una família pobra d’Arrakeen més d’un any.

Al costat de la porta on es trobava hi havia grans rentamans de rajoles grogues i verdes. Cada palangana tenia el seu joc de tovalloles. Era el costum, havia explicat el majordom, que els invitats quan entraven fiquessin cerimoniosament les mans en una palangana, llancessin diverses tasses d’aigua al terra, s’eixuguessin les mans en una tovallola i llancessin la tovallola al creixent bassal a la porta. Després del sopar, els captaires es reunien a fora per recollir l’aigua esprement les tovalloles.

Típic d’un feu harkonnenià, va pensar el Duc. Totes les degradacions de l’esperit que poden ser concebudes. Va inspirar profundament, sentint que la ràbia li tibava l’estómac.

—El costum s’acaba aquí! —va murmurar.

Va veure una dona de servei —una de les velles i guerxes que el majordom havia recomanat— prop de la porta de la cuina al seu davant. El Duc va fer un senyal amb la mà aixecada. Ella va sortir de les ombres, corrent al voltant de la taula en la seva direcció, i ell va adonar-se de la seva cara de cuir, dels seus ulls blaus en blau.

—Què desitja, senyor meu?

Va conservar el cap baix, els ulls protegits.

Ell va fer un gest.

—Que aquestes tovalloles surtin d’aquí.

—Però… nascut noblement…

La dona va mirar-lo, amb la boca oberta.

—Conec el costum! —va cridar ell—. Emporteu-vos aquests rentamans a la porta del davant. Mentre nosaltres mengem i fins que acabem, cada captaire que truqui rebrà un got d’aigua sencer. Entesos?

La seva cara de cuir va revelar tot un ventall d’emocions: consternació, fúria…

Leto va comprendre de sobte que ella devia haver planejat vendre l’aigua de les tovalloles espremudes, arrencant algunes monedes als miserables que venien a la porta. Potser també això era el costum.

La seva cara es va ennuvolar i va grunyir:

—Hi haurà un guàrdia perquè les meves ordres siguin complides al peu de la lletra.

Va girar-se, va tornar pel passadís que donava al Gran Saló. Les memòries li corrien pel cervell com murmuris esdentegats de velles. Recordava aigües obertes i onades —dies d’herba en comptes de sorra, estius resplendents que havien passat per ell com fulles per tempestats.

Tot havia desaparegut.

M’estic envellint, va pensar. He sentit la mà freda de la meva mortalitat. I en què? La cobdícia d’una vella.

Al saló, la Dama Jessica era el centre d’un grup mixt dret davant de la llar de foc. Un foc crepitava, llançava guspires color de taronja cap a les joies, puntes i teixits cars. Va reconèixer en un grup un fabricant de vestits destil·ladors de Carthag, un importador d’equipament electrònic, un transportista d’aigua la mansió d’estiu del qual era prop de la seva fàbrica polar, un representant del Banc de la Guilda (prim i llunyà), un comerciant de peces de recanvi per a l’equipament d’extracció d’espècia, una dona prima amb una expressió dura, de qui es deia que la seva escorta de servei per a visitants d’altres planetes operava com a tapadora en diverses operacions de contraban, espionatge i xantatge.

La majoria de les dones semblaven fetes amb un motlle específic —decoratives, fetes amb precisió, una estranya barreja de sensualitat intocable.

Fins i tot sense la seva posició com a amfitriona, Jessica hauria dominat el grup, va pensar. No portava joies i havia triat colors calents —un vestit llarg gairebé color de foc, i una cinta marró al voltant dels seus cabells bronzejats.

Leto va comprendre que ella havia fet això per burlar-se d’ell subtilment, un rebuig contra el seu recent posat de fredor. Ella era conscient que ell la preferia amb aquests tons —que la veia com un ventall de colors calents.

A prop, més com un observador que un membre del grup, es trobava Duncan Idaho amb un uniforme lluent, la seva cara impassible il·legible, els seus cabells negres i ondulats ben pentinats. L’havia cridat del sietch fremen i havia rebut ordres de Hawat: Amb el pretext de guardar-la, té la Dama Jessica sota constant vigilància.

El Duc va mirar al voltant de la sala.

Hi havia Paul al racó voltat d’un grup adulador de joves riques d’Arrakeen i, mantenint-se apartats entre ells, tres oficials de les Tropes de la Casa. El Duc va prendre particular nota de les dones joves. Quin partit seria un hereu ducal! Però Paul les tractava a totes igualment amb un aire de noblesa reservada.

Portarà bé el títol, va pensar el Duc, i va comprendre, amb un calfred sobtat, que era un altre pensament de mort.

Paul va veure el pare a la porta i va evitar els seus ulls. Va mirar els grups d’invitats al voltant, les mans plenes de joies agafant begudes (i les discretes inspeccions amb minúsculs escànners de control remot). Veient totes aquelles cares garladores, Paul va sentir-se sobtadament trist. Eren màscares barates tancades amb pensaments infectes i veus que intentaven en va dominar el profund silenci que hi havia a cada pit.

Estic de mal humor, va pensar, i es va preguntar què diria Gurney d’això.

Coneixia l’origen del seu humor. No havia volgut assistir a aquesta festa, però el seu pare havia estat ferm.

—Tens un lloc, una posició a mantenir. Ets prou gran per fer-ho. Ets gairebé un home.

Paul va veure el seu pare sortir de la porta, inspeccionar la sala, després travessar fins al grup al voltant de la Dama Jessica.

Quan Leto es va acostar al grup de Jessica, el transportista d’aigua va preguntar:

—És cert que el Duc muntarà un control del temps?

Des de darrere seu, el Duc va dir:

—No hem arribat tan lluny en les nostres idees, senyor.

L’home es va girar. Tenia la cara rodona i tova, bronzejada.

—Ah-h, el Duc —va dir—. Hem sentit la seva absència.

Leto va mirar Jessica.

—Una cosa necessària. —Va tornar la seva atenció al transportista d’aigua, va explicar el que havia ordenat en relació a les palanganes d’aigua, i va afegir—: Per a mi, el vell costum s’acaba ara.

—És una ordre ducal, senyor? —va preguntar l’home.

—Deixo això a la vostra pròpia… ah… consciència —va dir el Duc. Va girar-se, va notar que Kynes venia cap al grup.

Una de les dones va dir:

—Jo penso que és un gest molt generós, donar aigua als… —Algú la va fer callar.

El Duc va mirar Kynes, i va observar que el planetologista portava un uniforme castany fosc del vell estil amb xarreteres del Funcionariat Imperial i una minúscula llàgrima d’or al coll.

El transportista d’aigua va preguntar amb una veu enfadada:

—El Duc insinua una crítica als nostres costums?

—Aquest costum ha estat canviat —va dir Leto. Va abaixar el cap a Kynes, va adonar-se del front arronsat de Jessica, i va pensar: No li escau, això, però augmentaran els rumors de tibantor entre nosaltres.

—Amb el permís del Duc —va dir el transportista d’aigua—‚ m’agradaria fer més preguntes sobre els costums.

Leto va sentir el sobtat to llepaire a la veu de l’home, va adonar-se del silenci d’aquest grup, la manera com els caps començaven a girar-se al seu voltant a la sala.

—No és gairebé l’hora del sopar? —va preguntar Jessica.

—Però el nostre invitat té algunes preguntes —va dir Leto. I, mirant el transportista d’aigua, van veure un home de cara rodona i llavis grossos i va recordar el comentari de Hawat: «… i s’ha de vigilar aquest transportista d’aigua —Lingar Bewt, recordeu el nom. Els harkonnenians el feien servir però mai no el van controlar del tot».

—Els costums de l’aigua són tan interessants —va dir Bewt i hi havia un somriure a la seva cara—. Tinc curiositat de saber el que penseu fer amb l’hivernacle adjunt a aquesta casa. Penseu llançar-lo a la cara de les persones… senyor?

Leto va controlar la fúria mirant l’home. Molts pensaments li corrien per la ment. Li havia calgut coratge per desafiar-lo en el seu propi castell ducal, especialment ara que tenia la firma de Bewt en un contracte de fidelitat. L’acció havia estat també un reconeixement de poder personal. Aquí l’aigua era realment poder. Si les instal·lacions d’aigua fossin minades, per exemple, a punt de ser destruïdes amb un senyal… L’home semblava capaç d’una cosa d’aquestes. La destrucció de les instal·lacions d’aigua podrien molt bé destruir Arrakis. Això podria perfectament haver estat l’amenaça que aquest Bewt deixava penjar sobre els harkonnenians.

—El meu senyor, el Duc, i jo tenim altres plans per al nostre hivernacle —va dir Jessica. Va somriure a Leto—. Volem conservar-lo, certament, però només tenir-lo en custòdia per al poble d’Arrakis. El nostre somni és que un dia el clima d’Arrakis podrà haver canviat tant que serà possible cultivar aquestes plantes en qualsevol lloc.

Déu la beneeixi!, va pensar Leto. Que el nostre transportista d’aigua s’empassi això.

—El vostre interès per l’aigua i el control del temps és obvi —va dir el Duc—. Us aconsello que diversifiqueu els vostres interessos. Un dia, l’aigua deixarà de ser un bé preciós a Arrakis.

I va pensar: Hawat ha d’intensificar els seus esforços d’infiltrar aquesta organització de Bewt. I hem de començar a vigilar les instal·lacions d’aigua immediatament. Ningú em farà xantatge!

Bewt va balancejar el cap, encara somrient.

—Un somni digne d’elogis, senyor.

Va retirar-se un pas.

L’atenció de Leto va ser copsada per l’expressió a la cara de Kynes. Mirava Jessica. Semblava transfigurat —com un home enamorat… o en un trànsit religiós.

Els pensaments de Kynes estaven dominats finalment per les paraules de la profecia: «I compartiran el nostre somni més preciós».

Va parlar directament a Jessica:

—Porteu l’escurçament del camí?

—Ah, doctor Kynes —va dir el transportista d’aigua—. Heu vingut també? Heu abandonat les vostres multituds de frémens. Molt amable.

Kynes va projectar una mirada il·legible per Bewt i va dir:

—En el desert es diu que la possessió d’aigua en gran quantitat pot causar a un home una negligència fatal.

—Al desert tenen molts adagis estranys —va dir Bewt, però en la seva veu es notava inquietud.

Jessica va anar fins a Leto, va ficar la mà sota el seu braç per guanyar un moment per calmar-se. Kynes havia dit: «… l’escurçament del camí». En el vell idioma, la frase es traduïa per «Kwisatz Haderach».

L’estranya pregunta del planetologista semblava haver passat desapercebuda pels altres, i ara Kynes es corbava sobre una de les dones, escoltant qualsevol coqueteria en veu baixa.

Kwisatz Haderach, va pensar Jessica. La nostra Missionaria Protectiva va plantar també aquí aquesta llegenda? El pensament va revifar la seva secreta esperança per Paul. Podria ser el Kwisatz Haderach. Ho podria ser.

El representant del Banc de la Guilda s’havia embolicat en conversa amb el transportista d’aigua, i la veu de Bewt s’aixecava per damunt del renovat brunzit de les converses:

—Molta gent ha intentat canviar Arrakis.

El Duc va veure com aquestes paraules semblaven afectar Kynes, que va posar-se de seguida molt dret i es va apartar de la dona.

En el sobtat silenci, un membre de les tropes de la casa amb uniforme de lacai va aclarir la gola darrere Leto i va dir:

—El sopar està servit, senyor.

El Duc va dirigir una mirada interrogativa a Jessica.

—El costum aquí és que l’amfitrió i l’amfitriona segueixin els seus invitats fins a la taula —va dir ella, i va somriure—. Canviarem també això, senyor meu?

Ell va parlar fredament:

—Això sembla un bon costum. Deixem-lo estar de moment.

La il·lusió que la sospito per traïdoria ha de ser mantinguda, va pensar. Va mirar els invitats passant al seu davant. Qui entre vosaltres es creu aquesta mentida?

Jessica, sentint el seu allunyament, s’interrogava com havia fet tan sovint en el passat. Actua com un home lluitant amb ell mateix, va pensar. És perquè vaig organitzar aquest sopar tan de pressa? Tanmateix, ell sap com és important que comencem a barrejar la nostra gent amb els locals en el pla social. Som com pare i mare per a tots ells. Res no impressiona més que aquesta mena de participació social.

Mirant els invitats que passaven, Leto va recordar el que Thufir Hawat havia dit quan va ser informat del cas: «Senyor! Ho prohibeixo!».

Un somriure trist va tocar la boca del Duc. Quina escena havia estat! I quan el Duc havia romàs inexorable sobre assistir al sopar, Hawat havia brandat el cap.

—Tinc mals averanys sobre això, senyor —va dir—. Les coses van massa de pressa a Arrakis. Això no és com els harkonnenians. No és com ells.

Paul va passar prop del pare acompanyant una jove mig cap més alta que ell mateix. Va mirar fredament el pare, va abaixar el cap a alguna cosa que la jove deia.

—El pare d’ella fabrica vestits destil·ladors —va dir Jessica—. M’han dit que només un ximple aniria al desert amb un dels seus vestits.

—Qui és l’home amb una cicatriu a la cara al davant de Paul? —va preguntar el Duc—. No l’identifico.

—Un afegit tardà a la llista —va murmurar ella—. Gurney va arranjar la invitació. Contrabandista.

—Gurney la va arranjar?

—Per demanda meva. Va ser investigat per Hawat, encara que jo penso que Hawat no hi estava gaire entusiasmat. Es diu Tuek, Esmar Tuek. És un poderós entre els seus. Tothom el coneix aquí. Ha sopat en moltes de les cases.

—Per què és aquí?

—Tothom es farà aquesta pregunta —va dir ella—. Tuek sembra el dubte i la sospita per la seva sola presència. També indica que estàs preparat per donar suport a les teves ordres contra la corrupció… reforçant també els interessos dels contrabandistes. Aquest és el punt que va semblar que agradava a Hawat.

—No estic segur que m’agradi. —Va abaixar el cap a una parella que passava, va veure que només quedaven uns quants invitats—. Per què no has invitat alguns frémens?

—Hi ha Kynes —va dir ella.

—Sí, hi ha Kynes —va dir ell—. Has organitzat algunes sorpreses per a mi?

Va conduir-la al darrera de la processó.

—Tota la resta és molt convencional —va dir ella.

I ella va pensar: Amor meu, no veus que aquest contrabandista té naus ràpides, que pot ser subornat? Hem de tenir una sortida, una porta per escapar-nos d’Arrakis si tota la resta ens falla aquí.

Quan van entrar al menjador, ella va alliberar-se del seu braç, i va permetre que Leto l’assegués. Ell va dirigir-se a la seva punta de la taula. Un lacai li agafava la cadira. Els altres es van instal·lar amb una fressa de teixits, un arrossegament de cadires, però el duc va romandre dret. Va fer un senyal amb la mà i els soldats amb uniforme de lacais al voltant de la taula van fer un pas enrere i van quedar en ferms.

Un silenci incòmode va caure sobre la sala.

Mirant tota la llargària de la taula, Jessica va veure un lleu tremolor als costats de la boca de Leto, va adonar-se de la fúria a les seves galtes. Què l’ha enfurit?, es va preguntar. Certament no la meva invitació del contrabandista.

—Hi ha qui discuteix el fet que jo hagi canviat el costum del rentamans —va dir Leto—. Aquesta és la meva manera de dir-vos que moltes coses canviaran.

Un silenci desconcertat va caure sobre la taula.

Es creuen que està embriac, va pensar Jessica.

Leto va aixecar el seu flascó d’aigua, el va aixecar fins a on els llums de suspensor disparaven rajos de reflexos.

—Com a Cavaller de l’Imperium, doncs —va dir—‚ faré un brindis.

Els altres van agafar els seus flascons, tots els ulls centrats en el Duc. En el silenci sobtat, un llum de suspensor va moure’s lleugerament amb una brisa que venia de la cuina. Les ombres joguinejaven a les faccions de falcó del Duc.

—Sóc aquí i aquí seré! —va exclamar. Va haver-hi un moviment frustrat de flascons cap a les boques, que va parar perquè el Duc continuava amb el braç aixecat—. El meu brindis és una d’aquelles màximes tan agradables als nostres cors: «El comerç fa progressos! La fortuna passa arreu!».

Va beure la seva aigua.

Els altres el van imitar. Entre ells es van passar mirades interrogants.

—Gurney —va cridar el Duc.

Des d’una alcova a l’extremitat on es trobava Leto va venir la veu d’Halleck.

—Aquí, senyor meu.

—Dóna’ns una tonada, Gurney.

Un acord menor del baliset va sortir de l’alcova. A un gest del Duc els criats van començar a posar plats de menjar a la taula —llebre del desert rostida amb salsa de cepeda, aplomage de Sirius, chukka, cafè amb melange (una rica olor de canyella de l’espècia va flotar sobre la taula), un autèntic pôt-a-oie servit amb vi escumós de Caladan.

Però el Duc romania dret.

Mentre els invitats esperaven, amb la seva atenció dividida entre els plats col·locats al seu davant i el Duc dret, Leto va dir:

—En els vells temps, era el deure de l’amfitrió entretenir els seus invitats amb el seu propi talent. —Els seus artells van esdevenir blancs, per la força amb què agafava el flascó d’aigua—. Jo no sé cantar, però us dono les paraules de la cançó de Gurney. Considereu-la un altre brindis… un brindis a tots els que han mort portant-nos aquí.

Va haver-hi un bellugueig inconfortable al voltant de la taula.

Jessica va abaixar els ulls, va mirar les persones assegudes més a prop seu: hi havia la cara rodona del transportista d’aigua i la seva dona, el pàl·lid i auster representant del Banc de la Guilda (semblava un espantaocells amb els ulls fixos en Leto), la cara arrugada de Tuek amb la seva cicatriu, amb els seus ulls blau-en-blau cots.

—Compteu, amics… tropes fa molt comptades —va declamar el Duc—. Tots amb un destí de dolors i dòlars. Els seus esperits porten els nostres collarets d’argent, compteu, amics… tropes fa molt comptades. A cadascú el seu temps sense il·lusions. I passa també el miratge de la fortuna. Compteu, amics… tropes fa molt comptades. Quan el nostre temps acabi en el seu rictus, haurem passat el miratge de la fortuna.

El Duc va deixar que la seva veu s’arrossegués en l’última ratlla, va fer una llarga glopada del seu flascó d’aigua, va tornar a posar-lo sobre la taula. L’aigua va regalimar sobre la vora cap a les estovalles.

Els altres van beure en un silenci embarassat.

De nou el duc va aixecar el seu flascó d’aigua i aquesta vegada va vessar al terra la meitat que quedava, sabent que els altres al voltant de la taula haurien de fer el mateix.

Jessica va ser la primera a seguir el seu exemple.

Va haver-hi un silenci gelat abans que els altres comencessin a buidar els seus flascons. Jessica va veure que Paul, assegut prop del pare, estudiava les reaccions al seu voltant. Va trobar-se també fascinada pel que les accions dels invitats revelaven, especialment les dones. Es tractava d’aigua potable, neta, no d’una tovallola xopa. La resistència a llençar-la es revelava en les mans trèmules, les reaccions demorades, les rialles nervioses… i l’obediència violenta a la necessitat. Una dona va deixar caure el seu flascó i va mirar l’altra banda quan el seu company el va recuperar.

Va ser Kynes, però, qui va cridar més la seva atenció. El planetologista va dubtar, després va buidar el seu flascó en un contenidor a sota la jaqueta. Va somriure a Jessica quan va veure que el mirava, li va aixecar el flascó buit en un brindis silenciós. Va semblar del tot despreocupat amb la seva acció.

La música de Halleck encara flotava a la sala, però havia abandonat el seu to menor i ara havia passat a una melodia viva com si intentés aixecar els ànims.

—Que el sopar comenci —va dir el Duc, i es va enfonsar a la seva cadira.

Està furiós i insegur, va pensar Jessica. La pèrdua d’aquella fàbrica-segadora l’ha afectat més del compte. Deu ser alguna cosa més que una pèrdua. Actua com un home desesperat. Va aixecar la forquilla, esperant que el moviment amagués la seva pròpia amargura sobtada. Per què no? Està desesperat.

Lentament al començament, després amb creixent animació, el sopar va tirar endavant. El fabricant de destil·ladors va complimentar Jessica pel seu xef i pel vi.

—Els vam portar tots dos de Caladan —va dir ella.

—Soberg! —va dir ell, tastant el chukka—. Simplement soberg! I sense ni una polzada de melange. Ja estic cansat d’espècia en tot.

El representant del Banc de la Guilda va mirar Kynes.

—Sembla, doctor Kynes, que una altra fàbrica-segadora s’ha perdut amb un verm.

—Les notícies viatgen de pressa —va dir el Duc.

—És cert, doncs? —va preguntar el banquer, dirigint la seva atenció a Leto.

—És clar que és cert! —va exclamar el Duc—. El maleït portador va desaparèixer. No hauria de ser possible que una cosa tan gran desaparegués.

—Quan el verm va arribar, no teníem res per recuperar la màquina —va dir Kynes.

—No hauria de ser possible! —va repetir el Duc.

—Ningú va veure marxar el portador? —va preguntar el banquer.

—Els guaites normalment miren la sorra —va dir Kynes—. Estan sobretot interessats en els senyals de verm. L’equip d’un portador és normalment de quatre homes, dos pilots i dos ajudants. Si un… o fins i tot dos membres de la tripulació estiguessin al servei dels enemics del Duc…

—Ah-h-h, ja ho veig —va dir el banquer—. I vós, com a Jutge de Canvi, què feu?

—Hauré de considerar la meva posició curosament —va dir Kynes— i certament no ho discutiré a taula. —I va pensar; El pàl·lid esquelet d’un home! Ell sap que això és precisament la mena d’infracció que vaig rebre instruccions d’ignorar.

El banquer va somriure, va tornar la seva atenció al menjar.

Jessica seia recordant una classe dels seus dies a Bene Gesserit. El tema havia estat l’espionatge i el contraespionatge. Una Reverenda Mare rodanxona, amb una cara feliç, havia donat la classe i la seva veu alegre contrastava estranyament amb el tema.

«Una cosa que s’ha d’observar sobre qualsevol escola d’espionatge i/o contraespionatge és el patró de reacció bàsic semblant de tots els seus graduats. Qualsevol disciplina tancada deixa el seu segell, el seu patró en els seus estudiants. Aquest patró és susceptible d’anàlisi i previsió.

»Ara, els patrons motivacionals seran similars entre tots els agents d’espionatge. Això és: hi haurà certs tipus de motivació que són semblants a despit de la diferència d’escoles o dels objectius diferents. Aprendreu primer a separar aquest element per a la vostra anàlisi: al començament, a través de patrons d’interrogatori que traeixen l’orientació interior dels interrogadors; després, per l’observació atenta de l’orientació llenguatge-pensament dels que s’analitzen. Trobareu molt simple determinar les arrels dels llenguatges dels vostres subjectes, és clar, tant per la inflexió de la veu com pels patrons de llenguatge».

Ara, asseguda a taula amb el seu fill, el seu Duc i els seus invitats, escoltant el representant del Banc de la Guilda, Jessica va sentir un calfred: aquest home era un agent harkonnenià. Tenia el patró de llenguatge Giedi Prime, subtilment dissimulat però revelat a la seva consciència entrenada com si ell mateix ho hagués anunciat.

Significa això que la mateixa Guilda ha pres partit contra la Casa Atreides? Aquesta idea la va sacsejar. Va dissimular la seva emoció demanant un nou plat, tot el temps escoltant l’home que traïa el seu objectiu: Ara fugirà d’estudi cap a una cosa del tot innocent però amb implicacions sinistres, va dir-se. És el seu patró.

El banquer va empassar-se saliva, va beure un glop de vi, va somriure a alguna cosa que li havia dit la dona de la seva dreta. Va semblar escoltar un moment un home al final de la taula que explicava al Duc que les plantes natives d’Arrakeen no tenien espines.

—M’agrada molt observar el vol dels ocells d’Arrakis —va dir el banquer, dirigint les seves paraules a Jessica—. Tots els nostres ocells, és clar, són menjadors de carronya, i molts existeixen sense aigua, han esdevingut bevedors de sang.

La filla del fabricant de vestits destil·ladors, asseguda entre Paul i el seu pare a l’altra banda de la taula, va torçar la seva bella cara i va dir:

—Oh, Su-Su, dieu unes coses tan horribles.

El banquer va somriure.

—Em diuen Su-Su perquè soc conseller financer del Sindicat dels Venedors d’Aigua. —I, com que Jessica continuava mirant-lo sense comentaris, va afegir—: A causa del crit dels venedors d’aigua: «Su-Su-Suk!». —I va imitar el crit amb tanta semblança que molts a la taula van riure.

Jessica va escoltar el seu to de veu fanfarró, però va notar sobretot que la noia havia parlat com a rèplica. Ella havia produït l’excusa perquè el banquer digués el que havia dit. Va mirar Lingar Bewt. El magnat de l’aigua feia una ganyota concentrant-se en el seu sopar. A Jessica se li va ocórrer que el banquer havia dit: «Jo també controlo aquesta font definitiva de poder a Arrakis: l’aigua».

Paul s’havia adonat de la falsedat en la veu de la seva companya al sopar, va veure que la seva mare seguia la conversa amb intensitat Bene Gesserit. Amb un impuls, va decidir contraatacar. Va dirigir-se al banquer.

—Vol dir, senyor, que aquests ocells són caníbals?

—És una pregunta estranya, jove senyor —va dir el banquer—. Jo només he dit que els ocells beuen sang. No cal que sigui sang de la seva mateixa espècie, oi?

—No era una pregunta estranya —va dir Paul, i Jessica va notar la qualitat de rèplica fràgil de l’entrenament d’ella a la veu d’ell—. La majoria de la gent educada sap que la pitjor competició potencial per a qualsevol organisme jove pot venir de la seva mateixa espècie. —Deliberadament va treure amb la forquilla un tros de menjar del plat de la seva acompanyant i se’l va menjar—. Mengen del mateix bol. Tenen les mateixes exigències bàsiques.

El banquer es va tibar, va girar-se vers el Duc.

—No cometeu l’error de considerar el meu fill una criatura —va dir el Duc—. I va somriure.

Jessica va mirar al voltant de la taula, va veure que Bewt s’havia animat, que tant Kynes com el contrabandista, Tuek, somreien.

—Es una llei de l’ecologia —va dir Kynes—‚ que el jove senyor sembla que comprèn prou bé. La lluita entre els elements de la vida és la lluita per l’energia lliure d’un sistema. La sang és una font d’energia eficient.

El banquer va abaixar la forquilla, va parlar en una veu enfadada:

—Diuen que l’escòria fremen beu la sang dels seus morts.

Kynes va brandar el cap i va parlar en un to professoral:

—No la sang, senyor. Sinó tota l’aigua d’un home, fonamentalment, pertany al seu poble, a la seva tribu. És una necessitat quan vius prop de la Gran Plana. Tota l’aigua és preciosa allà, i el cos humà és compost d’un setanta per cent del seu pes en aigua.

El banquer va posar totes dues mans sobre la taula al costat del plat, i Jessica va pensar que l’empenyeria lluny i sortiria enrabiat.

Kynes va mirar Jessica.

—Perdoneu-me, senyora, per dissertar sobre un tema tan lleig a taula, però li havien dit mentides i calia aclarir-les.

—Heu estat lligat fa tant de temps amb els frémens que heu perdut tota la sensibilitat —va dir el banquer amb veu aspra.

Kynes va mirar-lo calmament, va estudiar la seva cara pàl·lida, trèmula.

—Em desafieu, senyor?

El banquer va quedar de pedra. Va empassar-se la saliva i va parlar fredament:

—És clar que no. No insulto els nostres amfitrions.

Jessica va sentir la por a la seva veu, la va veure a la seva cara, a la seva respiració, en el batec d’una vena a la seva templa.

Aquest home estava aterrit de Kynes!

—Els nostres amfitrions són perfectament capaços de decidir ells mateixos quan han estat insultats —va dir Kynes—. Són persones valentes que comprenen la defensa de l’honor. Tots nosaltres som testimonis del seu coratge pel fet que són aquí… ara… a Arrakis.

Jessica va veure que Leto s’ho estava passant bé. La major part dels altres no. Al voltant de la taula tothom seia preparat per fugir, amb les mans amagades sota la taula. Dues notables excepcions eren Bewt, que somreia obertament davant el desconcert del banquer, i el contrabandista, Tuek, que semblava esperar alguna cosa de Kynes.

Jessica va veure que Paul mirava Kynes amb admiració.

—Bé? —va dir Kynes.

—No tenia intenció d’ofendre —va murmurar el banquer—. Si hi ha hagut una ofensa, accepteu les meves excuses.

—Lliurement donades, lliurement acceptades —va dir Kynes. Va somriure a Jessica i va recomençar a menjar com si no hagués passat res.

Jessica va veure que el contrabandista estava també relaxat. Va observar això: havia donat tot l’aire d’un ajudant a punt de saltar en ajut de Kynes. Hi havia algun acord entre Kynes i Tuek.

Leto jugava amb una forquilla i va mirar Kynes especulativament. Les maneres de l’ecologista revelaven un canvi d’actitud vers la Casa d’Atreides. Kynes havia semblat més fred durant el viatge pel desert.

Jessica va fer un gest perquè portessin una altra passada de menjar i vi. Els criats van aparèixer amb langues de lapins de garenne, acompanyades de vi negre i una salsa de bolets.

Lentament, la conversa del dinar va recomençar, però Jessica va sentir l’agitació, l’aspresa, va veure que el banquer menjava en silenci. Kynes l’hauria matat sense vacil·lar, va pensar. I va comprendre que hi havia en les maneres de Kynes una predisposició a matar. Podria matar fàcilment i Jessica va pensar que era una qualitat fremen.

Va girar-se cap al fabricant de destil·ladors, a la seva esquerra, i va dir:

—No paro d’admirar-me davant la importància de l’aigua a Arrakis.

—Molt important —va concordar—. Quin plat és aquest? És deliciós.

—Llengües de conill de bosc amb una salsa especial —va dir—. Una recepta molt antiga.

—M’agradaria tenir aquesta recepta —va dir ell.

Ella va balancejar el cap:

—No oblidaré de fer-la-hi arribar.

Kynes va mirar Jessica i va dir:

—Un nouvingut a Arrakis sovint menysté la importància de l’aigua aquí. Afronteu, sabeu, la Llei del Mínim.

—El creixement és limitat per aquella necessitat que és present en la mínima quantitat. I, naturalment, la condició menys favorable controla el ritme de creixement.

—És rar trobar membres de les Grans Cases conscients dels problemes planetaris —va dir Kynes—. L’aigua és la condició menys favorable per a la vida a Arrakis. I recordeu que el mateix creixement pot produir condicions desfavorables excepte si és tractat amb extrema cura.

Jessica va percebre un missatge ocult en les paraules de Kynes, però se li escapava.

—El creixement —va dir ella—. Vol dir que Arrakis pot tenir un cicle d’aigua organitzat que sostingui la vida humana en condicions més favorables?

—Impossible! —va exclamar el magnat de l’aigua.

Jessica va girar la seva atenció cap a Bewt.

—Impossible?

—Impossible a Arrakis —va dir ell—. No escolti aquest somiador. Totes les proves de laboratori són en contra d’ell.

Kynes va mirar Bewt, i Jessica va adonar-se que les altres converses al voltant de la taula havien parat.

—Les proves de laboratori tendeixen a amagar-nos una cosa molt senzilla —va dir Kynes—. Aquesta cosa és: tractem aquí afers que existeixen a l’exterior, on hi ha plantes i animals que tenen una existència normal.

—Normal! —va ruflar Bewt—. Res a Arrakis és normal!

—Tot al contrari —va dir Kynes—. Certes harmonies podrien ser desenvolupades d’una manera autosuficient. Cal només comprendre les limitacions del planeta i les pressions que el subjecten.

—Mai —va dir Bewt.

El Duc va comprendre de sobte de quina manera l’actitud de Kynes havia canviat —havia estat quan Jessica havia parlat de conservar l’hivernacle de plantes en custòdia per a Arrakis.

—Què caldria per muntar un sistema autosuficient, doctor Kynes? —va preguntar Leto.

—Si podem obtenir un tres per cent de plantes verdes a Arrakis en el procés de formar composts de carboni nutritius, hem començat el sistema cíclic —va dir Kynes.

—L’aigua és l’únic problema? —va preguntar el duc. Va contagiar-se de l’excitació de Kynes, es va sentir ja com participant-hi.

—L’aigua domina els altres problemes —va dir Kynes—. Aquest planeta té molt d’oxigen sense els seus concomitants habituals… vida vegetal molt escampada i grans fonts de diòxid de carboni lliure com ara els volcans. Hi ha enormes territoris on es produeixen intercanvis químics poc corrents.

—Teniu projectes pilot? —va preguntar el Duc.

—Hem dedicat molt de temps a l’Efecte Tansley… experiments de petites unitats en una base amateur, dels quals la meva ciència ara pot treure aplicacions pràctiques —va dir Kynes.

—No hi ha prou aigua —va dir Bewt—. Simplement no hi ha prou aigua.

—Mestre Bewt és un especialista en aigua —va dir Kynes. Va somriure, va girar-se cap al seu sopar.

El Duc va fer un gest imperatiu amb la mà dreta i va exclamar:

—No, jo vull una resposta! Que hi ha prou aigua, doctor Kynes?

Kynes va mirar el plat.

Jessica va observar el joc d’emocions a la seva cara. Dissimula molt bé, va pensar, però ja l’havia enregistrat i llegit que li sabien greu les seves paraules.

—Hi ha prou aigua? —va exigir el Duc.

—Pot… ser —va dir Kynes.

Fingeix incertesa!, va pensar Jessica.

Amb el seu profund sentit de la veritat, Paul va comprendre el motiu subjacent, va haver de fer servir tot el seu entrenament per disfressar la seva excitació. Hi ha prou aigua! Però Kynes no desitja que se sàpiga.

—El nostre planetologista té molts somnis interessants —va dir Bewt—. Somia com els frémens… profecies i messies.

Van sonar rialles de llocs estranys al voltant de la taula. Jessica va enregistrar-los: el contrabandista, la filla del fabricant de destil·ladors, Duncan Idaho, la dona amb el servei d’escorta misteriós.

Aquesta nit les tensions estan distribuïdes de manera estranya, va pensar Jessica. Hi ha molta agitació de la qual no m’adono. Hauré de desenvolupar noves fonts d’informació.

El Duc va passar la mirada de Bewt a Jessica. Es va sentir estranyament abandonat, com si alguna cosa vital se li hagués escapat.

—Pot ser —va murmurar.

Kynes va parlar ràpidament;

—Potser podrem discutir això en un altre moment, senyor. Hi ha tants…

El planetologista va parar quan un soldat atreidesià va travessar corrent la porta de servei, la guàrdia el va deixar passar i va córrer fins al Duc. L’home es va corbar, i va murmurar qualsevol cosa a l’orella de Leto.

Jessica va reconèixer la insígnia del cos de Hawat, va dominar la inquietud. Va dirigir-se a la companya del fabricant de destil·ladors, una dona molt petita, amb els cabells foscos i una cara de nina, amb un toc de plec epicàntic als ulls.

—A penes heu tocat el vostre sopar —va dir Jessica—. Puc demanar alguna cosa més?

La dona va mirar el fabricant de destil·ladors abans de contestar i després va dir:

—No tinc gaire gana.

Abruptament, el Duc es va posar dret al costat del soldat i va parlar en un to sever de comandament:

—Continueu, tothom. M’haureu de perdonar, però ha sorgit un afer que exigeix la meva atenció personal. —Va fer un pas de costat—. Paul, ocupa el lloc d’amfitrió en el meu lloc, si us plau.

Paul es va posar dret i era a punt de preguntar al pare per què havia de sortir sabent que li calia fer-ho com calia. Va passar a la cadira del pare i es va asseure.

El Duc va girar-se cap a l’alcova on seia Halleck i va dir:

—Gurney, si us plau, pren el lloc de Paul a la taula. No hem de tenir aquí un nombre imparell. Quan el sopar s’acabi, potser voldré que portis Paul al C.P. de camp. Espera que et cridi.

Halleck va sortir de l’alcova amb uniforme de gala. La seva lletjor semblava desplaçada en tot aquell refinament. Va recolzar el baliset contra la paret, va travessar fins a la cadira que Paul havia ocupat abans i es va asseure.

—No hi ha necessitat per alarmar-vos —va dir el Duc—‚ però us he de demanar que ningú surti fins que la guàrdia de la casa digui que és segur. Estareu perfectament segurs mentre sigueu aquí i jo resoldré aquest petit problema ràpidament.

Paul va captar les paraules codi del missatge del seu pare: guàrdia-segurs-ràpidament. El problema era seguretat, no violència. Va veure que la seva mare havia llegit el mateix missatge. Tots dos es van relaxar.

El Duc va inclinar el cap, va girar-se i va sortir per la porta de servei seguit pel soldat.

Paul va dir:

—Si us plau, continueu el vostre sopar. Crec que el doctor Kynes discutia sobre l’aigua.

—Podem discutir-ho en qualsevol altre moment? —va preguntar Kynes.

—Naturalment —va dir Paul.

I Jessica va adonar-se amb orgull de la dignitat del seu fill, el sentit de seguretat madura.

El banquer va agafar el seu flascó d’aigua i va fer un gest amb ell cap a Bewt.

—Ningú aquí pot superar Mestre Lingar Bewt en frases florides. Gairebé podríem assumir que aspirava a estatus de Gran Casa. Vinga, Mestre Bewt, faci un brindis. Potser té una reserva de saviesa per al noi que ha de ser tractat com a un home.

Jessica va serrar la mà dreta en un puny sota la taula. Va veure un senyal de mà passat de Halleck a Idaho, va veure els soldats al llarg de les parets posant-se en posicions de màxima alerta.

Bewt va llançar una mirada verinosa al banquer.

Paul va mirar Halleck, va observar les posicions defensives dels guàrdies, va mirar el banquer fins que l’home va abaixar el flascó d’aigua. Va dir:

—Una vegada, a Caladan, vaig veure el cos d’un pescador ofegat que havien recuperat…

—Ofegat?

Era la filla del fabricant de vestits destil·ladors.

Paul va dubtar.

—Sí. Immergit en aigua fins que es va morir. Ofegat.

—Quina manera interessant de morir —va murmurar.

El somriure de Paul va tornar-se dur. Va tornar la seva atenció al banquer.

—El més interessant en aquest home eren les ferides dels seus muscles… fetes pels claus de les botes d’un altre pescador. Aquest pescador era un de diversos en una barca… una nau per navegar a l’aigua… que s’havia enfonsat… es va enfonsar sota l’aigua. Un altre pescador que va ajudar a recuperar el cos va dir que havia vist marques com les d’aquest home diverses vegades. Volia dir que altres pescadors que s’ofegaven havien intentat posar-se a sobre dels muscles d’aquest pobre home en una temptativa per arribar a la superfície… per arribar a l’aire.

—Per què és això interessant? —va preguntar el banquer.

—A causa d’una observació feta aleshores pel meu pare. Va dir que l’ofegat que puja als teus muscles per salvar-se és comprensible… excepte quan això passa en un saló. —Paul va vacil-lar prou perquè el banquer veiés arribar la conclusió, i després—: I, jo afegiria, excepte quan ho veus a la taula de sopar.

Un silenci sobtat va envolupar la sala.

Ha estat temerari, va pensar Jessica. Aquest banquer pot tenir prou dignitat per desafiar el meu fill. Va veure que Idaho estava preparat per entrar en acció. Els soldats estaven alerta. Gurney Halleck tenia els ulls en els homes davant seu.

—Ho-ho-ho-o-o-o!

Era el contrabandista, Tuek, amb el cap llançat enrere, rient amb un abandó complet.

Al voltant de la taula van aparèixer somriures nerviosos. Bewt somreia.

El banquer havia enretirat la cadira i mirava Paul.

Kynes va dir:

—S’afronta un Atreides sota la pròpia responsabilitat.

—És un costum dels Atreides insultar els invitats? —va preguntar el banquer.

Abans que Paul pogués contestar, Jessica va inclinar-se endavant i va dir:

—Senyor!

I va pensar: Hem d’aprendre el joc d’aquest ésser harkonnenià. És aquí per posar Paul a prova? Té algun ajudant?

—El meu fill evoca una imatge i vostè declara que s’escau a la seva mesura? —va preguntar Jessica—. Quina revelació tan fascinant.

Va lliscar una mà per la cama fins al crys que havia ficat en una funda al panxell.

El banquer va girar la mirada cap a Jessica. Els seus ulls es van desviar de Paul i ella va veure que el fill s’apartava una mica i es preparava per a l’acció. S’havia concentrat en la paraula codi: imatge. «Preparar-se per a violència».

Kynes va dirigir una mirada especulativa a Jessica, va fer un senyal subtil amb la mà a Tuek.

El contrabandista va posar-se dret, va aixecar el flascó.

—Faré un brindis —va dir—. Al jove Paul Atreides, un noi encara per l’aparença, però un home per les seves accions.

Per què s’hi fiquen?, es va preguntar Jessica.

El banquer mirava ara Kynes i Jessica va veure que el terror tornava a la cara de l’agent.

Les persones començaven a reaccionar al voltant de la taula.

On Kynes condueix, la gent segueix, va pensar Jessica. Ens ha dit que està amb Paul. Quin és el secret del seu poder? No pot ser perquè és Jutge de Canvi. Això és temporal. I certament no perquè és un funcionari.

Va treure la mà del puny del crys, va aixecar el seu flascó a Kynes, que va contestar de la mateixa manera.

Només Paul i el banquer —Su-Su! Quin malnom tan idiota!, va pensar Jessica.— continuaven amb les mans buides. L’atenció del banquer continuava fixada en Kynes. Paul mirava el plat.

Ho condueixo correctament, va pensar Paul. Per què interfereixen? Va mirar dissimuladament els invitats masculins més a prop seu. Preparar-se per a violència? De qui? Certament no d’aquell banquer.

Halleck es va moure, va parlar a ningú en particular, dirigint les seves paraules sobre els caps dels invitats al seu davant:

—En la nostra societat, les persones no haurien d’ofendre’s fàcilment. Moltes vegades és un suïcidi. —Va mirar la filla del fabricant de destil·ladors al seu costat—. No hi està d’acord, senyoreta?

—Oh, sí. Sí. És clar que sí —va dir ella—. Hi ha massa violència. Em mareja. I molt sovint ningú pretén ofendre, però de totes maneres, les persones moren. No té sentit.

—És clar que no —va dir Halleck.

Jessica va veure la quasi perfecció de l’acte de la noia i va pensar; Aquesta noieta capbuida no és una noieta capbuida. Aleshores va veure el patró de l’amenaça i va comprendre que també Halleck l’havia detectat. Havien planejat atreure Paul amb sexe. Jessica es va relaxar. El fill havia estat probablement el primer a veure-ho; el seu entrenament no havia passat per alt aquella tàctica tan òbvia.

Kynes va parlar al banquer:

—No és el moment d’una altra excusa?

El banquer va girar un somriure malaltís cap a Jessica i va dir:

—Senyora, em temo que m’he excedit en els seus vins. Serviu un vi molt fort a taula i jo no hi estic acostumat.

Jessica va sentir el verí sota el seu to i va parlar dolçament:

—Quan uns estranys es troben, s’han de fer grans concessions a causa de les diferències de costums i entrenament.

—Gràcies, senyora —va dir ell.

La companya de cabells foscos del fabricant de destil·ladors es va inclinar vers Jessica i va dir:

—El Duc ha dit que estem segurs aquí. Espero que no es refereixi a més lluites.

Ha rebut instruccions per conduir la conversa per aquest camí, va pensar Jessica.

—Probablement no té cap importància —va dir Jessica—. Però hi ha tants detalls que exigeixen l’atenció personal del Duc en aquests moments. Mentre continuï l’enemistat entre Atreides i Harkonnen no ens podem distreure. El Duc ha sembrat kanly. No deixarà viu un sol agent harkonnenià a Arrakis, és clar. —Va mirar l’agent del Banc de la Guilda—. I les Convencions, naturalment, li donen suport. —Va dirigir la seva atenció a Kynes—. Oi que sí, doctor Kynes?

—Naturalment que sí —va dir Kynes.

El fabricant de destil·ladors va estirar la companya. Ella el va mirar i va dir:

—Crec que ara menjaré alguna cosa. M’agradaria una mica d’aquell plat d’ocell que s’ha servit abans.

Jessica va fer un senyal a un criat i es va girar cap al banquer:

—I vostè, senyor, parlava abans d’ocells i dels seus costums. Jo trobo tantes coses interessants a Arrakis. Conti’m, on es troba l’espècia? Els buscadors han d’endinsar-se molt en el desert?

—Oh, no, senyora —va dir ell—. Hom sap molt poc de les profunditats del desert. I gairebé res de les regions del sud.

—Hi ha una història que un gran filó d’espècia es troba al sud —va dir Kynes—‚ però jo sospito que és una invenció imaginativa creada només per a una cançó. Alguns buscadors d’espècia agosarats han penetrat algunes vegades al cinturó central, però això és extremament perillós. La navegació és incerta, les tempestes són freqüents. Les baixes augmenten dramàticament com més lluny s’opera de les bases del Mur Escut. No ha donat beneficis aventurar-se massa cap al sud. Potser si tinguéssim un satèl·lit meteorològic…

Bewt va mirar i va parlar a través d’una queixalada de menjar:

—Es diu que els frémens van allà, que ells van a tot arreu i que hi ha remulls i pous-xuclats fins i tot en latituds del sud.

—Remulls i pous xuclats? —va preguntar Jessica.

Kynes va contestar ràpidament:

—Rumors, senyora. Són coneguts en altres planetes, no a Arrakis. Un remull és un lloc on l’aigua surt a la superfície o prou a prop de la superfície perquè es puguin trobar excavant d’acord amb certs signes. Un pou-xuclat és una forma de remull on una persona treu l’aigua per una palla… així es diu.

Hi ha engany en les seves paraules, va pensar Jessica.

Per què menteix?, es va preguntar Paul.

—Molt interessant —va dir Jessica. I va pensar: «Es diu…».

Quina manera de parlar tan curiosa tenen aquí. Si almenys sabessin el que revela la seva dependència de les supersticions.

—Li he sentit dir —va dir Paul—‚ que el refinament ve de les ciutats, la saviesa del desert.

—Hi ha molts refranys a Arrakis —va dir Kynes.

Abans que Jessica pogués emmarcar una nova pregunta, un criat va corbar-se sobre ella amb una nota. La va obrir, va veure la lletra del Duc i signes de codi.

—Tots estaran encantats de saber —va dir ella—‚ que el nostre Duc ens tranquil·litza. El portador desaparegut ha esta trobat. Un agent harkonnenià entre la tripulació va dominar els altres i va conduir la màquina a una base de contrabandistes, esperant de vendre-la allà. Els homes i la màquina han estat lliurats a les nostres forces.

Va abaixar el cap a Tuek.

EI contrabandista va contestar-li de la mateixa forma.

Jessica va doblegar la nota i se la va ficar a la màniga.

—Estic content que no hagi arribat a una lluita oberta —va dir el banquer—. El poble té tantes esperances que els Atreides portin pau i prosperitat.

—Especialment prosperitat —va dir Bewt.

—Prendrem ara les nostres postres? —va preguntar Jessica—. El nostre xef ha preparat un dolç de Caladan: arròs pundi en salsa dolça.

—Sona meravellós —va dir el fabricant de destil·ladors—. Seria possible tenir la recepta?

—Qualsevol recepta que vulgui —va dir Jessica enregistrant l’home per mencionar-lo després a Hawat. El fabricant de destil·ladors era un terrible arribista i podria ser comprat.

La conversa va recomençar al seu voltant:

—Un teixit tan maco…

—He encarregat un conjunt que s’escaigui a la joia…

—Podrem intentar fer pujar la producció el pròxim trimestre…

Jessica va mirar el plat pensant en la part en codi del missatge de Leto: «Els harkonnenians han intentat aconseguir una remesa de làsers. Els hem capturat. Això vol dir que poden haver tingut èxit amb altres remeses. Vol dir que no donen molta importància als escuts. Pren les precaucions adequades».

Jessica va concentrar-se en els làsers. Els rajos de llum blancs i calents podien tallar qualsevol substància coneguda, si no estava protegida amb un escut. El fet que el contacte amb un escut fes explotar tant el làser com l’escut no molestava els harkonnenians. Per què? Una explosió de làser-escut era una variable perillosa, podia ser més perillosa que l’energia atòmica o no matar més que el tirador i el seu objectiu amb escut.

Les incògnites aquí la van omplir d’inquietud.

Paul va dir:

—Mai no he dubtat que trobaríem el portador. Quan el meu pare vol resoldre un problema, el resol. Això és un fet que els harkonnenians comencen ara a descobrir.

Fanfarroneja, va pensar Jessica. No hauria de fanfarronejar. Una persona que dormirà aquesta nit molt per sota del nivell del sòl com a precaució contra els làsers no té el dret de fanfarronejar.





17


No hi ha cap altra sortida —paguem per la violència dels nostres avantpassats.

—De «Recull de Frases de Muad’Dib»,

per la Princesa Irulan.

Jessica va sentir el disturbi al gran saló i va encendre el llum al costat del llit. El rellotge no havia estat ajustat encara al temps local i va haver de restar vint-i-un minuts per determinar que eren les dues de la matinada.

El disturbi era alt i incoherent.

Es l’atac harkonnenià?‚ es va preguntar.

Va lliscar del llit i va verificar els monitors verds per veure on era la seva família. La pantalla va mostrar Paul dormint a l’habitació del celler que havien transformat apressadament en dormitori per a ell. El soroll òbviament no hi arribava. No hi havia ningú a l’habitació del Duc, el llit estava llis. Potser era encara al C.P. de camp?

Encara no hi havia pantalles del front de la casa.

Jessica es va quedar al centre de la seva habitació, escoltant.

Algú cridava, una veu incoherent. Va sentir que algú cridava el doctor Yueh. Jessica va trobar una bata, se la va posar sobre les espatlles, va lliscar els peus en les babutxes, va lligar-se el crys a la cama.

De nou una veu cridava Yueh.

Jessica va posar-se un cinturó i va sortir al vestíbul. Aleshores li va venir la idea: I si Leto és ferit?

El vestíbul semblava que s’estirava eternament sota els seus peus que corrien. Va girar sota l’arc al final, va passar el menjador i va anar fins al corredor cap al Gran Saló, que va trobar molt il·luminat, amb tots els suspensors de paret brillant al màxim.

A la seva dreta, prop de l’entrada del davant, va veure dos guàrdies agafant Duncan Idaho. El seu cap queia endavant i hi havia un silenci abrupte, bleixant, en l’escena.

Un dels guàrdies va parlar severament a Idaho:

—Veus el que has fet? Has desvetllat la Dama Jessica.

Les grans draperies onejaven darrere els homes, i deixaven veure que la porta del davant romania oberta. No hi havia cap senyal del Duc o de Yueh. Mapes era dreta a un costat mirant Idaho fredament. Portava una túnica llarga color castany amb un dibuix serpentí a la vora. Tenia els peus ficats en botes del desert sense cordons.

—Doncs, he desvetllat la Dama Jessica —va murmurar Idaho. Va aixecar la cara cap al sostre, i va cridar—: La meva espasa s’ha clavat primer en Grumman!

Gran Mare! Està borratxo!, va pensar Jessica.

La cara rodona, morena, d’Idaho es va arrugar. Els seus cabells, arrissats com el pèl d’una cabra negra, eren pastats de brutícia. Un esquinçall a la seva túnica exposava un tros de la camisa que havia portat abans al sopar.

Jessica va acostar-se.

Un dels guàrdies li va abaixar el cap sense deixar anar Idaho.

—No sabíem què fer amb ell, senyora. Feia enrenou a fora i es refusava a entrar. Teníem por que els locals poguessin aparèixer i veure’l. No seria gens bo. Ens donaria mala fama.

—On ha estat? —va preguntar Jessica.

—Va escortar una de les noies a casa després del sopar, senyora. Ordres de Hawat.

—Quina?

—Una de les dones de l’escorta. Comprèn, senyora? —Va mirar Mapes i va abaixar la veu—. Sempre criden Idaho per a la vigilància especial de les senyores.

I Jessica va pensar; És cert. Però per què està borratxo? Va arronsar el front i es va girar cap a Mapes.

—Mapes, porta un estimulant. Suggereixo cafeïna. Potser hi hagi encara una mica de cafè d’espècia.

Mapes va arronsar les espatlles, es va dirigir a la cuina. Les seves botes del desert sense cordons colpejaven contra el terra de pedra.

Idaho va girar el seu cap inestable al voltant per mirar Jessica.

—He matat més de tres-cents homes per al Duc —va murmurar—. Per què vol saber per què hi era? No puc viure aquí sota el terra. No puc viure aquí al terra. Quina mena de lloc és aquest, eh?

Un so vingut de l’entrada lateral va cridar l’atenció de Jessica. Va girar-se i va veure Yueh venint amb la seva farmaciola a la mà esquerra. Estava vestit, semblava pàl·lid, exhaust. El tatuatge de diamant sobresortia al seu front.

—El bon metge! —va cridar Idaho—. On era, doctor? L’home de les pastilles? —Va girar-se lleganyosament cap a Jessica—. Fent el ridícul, oi?

Jessica va arronsar el front, va quedar silenciosa, i es preguntava; Per què es deu haver emborratxat, Idaho? Ha estat drogat?

—Massa cervesa d’espècia —va dir Idaho intentant posar-se dret.

Mapes va tornar amb una tassa fumejant a la mà, va parar dubtosa darrere Yueh. Va mirar Jessica, que va brandar el cap.

Yueh va posar la farmaciola a terra, va abaixar el cap en salutació a Jessica i va dir:

—Cervesa d’espècia, eh?

—La més bona que mai he begut —va dir Idaho. Després va intentar posar-se ferm—. La meva espasa ha vessat primer la sang de Grumman! He matat un harkon… harkon… l’he matat per al Duc.

Yueh va girar-se, va mirar la tassa a les mans de Mapes.

—Què és això?

—Cafeïna —va dir Jessica.

Yueh va agafar la tassa, la va allargar a Idaho.

—Beu això, noi.

—No vull beure més.

—Beu, t’ho dic!

El cap d’Idaho va balancejar-se cap a Yueh i va fer un pas trontollant endavant, arrossegant els guàrdies.

—Estic cansat d’agradar a l’Univers Imperial, doctor. Almenys una vegada, ho farem com jo vull.

—Després de beure això —va dir Yueh—. És simplement cafeïna.

—Tan podrit com la resta d’aquest lloc! El sol massa brillant. Res no té el color que hauria de tenir. Tot està malament o…

—Bé, ara és la nit —va dir Yueh. Va parlar amb tacte—. Beu això com un bon noi. Et farà sentir bé.

—No vull sentir-me bé.

—No podem discutir amb ell tota la nit —va dir Jessica. I va pensar: Això demana un tractament de xoc.

—No hi ha cap necessitat que us quedeu, senyora —va dir Yueh—. Jo puc encarregar-me d’això.

Jessica va sacsejar el cap. Va fer un pas endavant, va pegar Idaho violentament a la cara.

Ell va trontollar enrere amb els guàrdies, mirant-la.

—Això no és manera d’actuar a la casa del teu Duc —va dir. Va arrencar la tassa de les mans de Yueh, del gest va vessar-ne una part, i la va allargar a Idaho.

—Ara, beu això! Es una ordre!

Idaho es va posar dret fent-li una ganyota. Va parlar lentament, amb una articulació curosa i precisa:

—No rebo ordres d’una maleïda espia harkonneniana.

Amb un aire encarcarat, Yueh es va girar per afrontar Jessica.

Ella havia empal·lidit, però brandava el cap. Tot va fer-se clar per a ella: els fragments trencats de sentit que havia vist en les paraules i accions al seu voltant els últims dies ara podien ser traduïts. Es va sentir dominada per una gran fúria, gairebé massa gran per poder contenir. Va exhibir el més profund del seu entrenament Bene Gesserit per calmar el pols i la respiració. Fins i tot així podia sentir-se vibrar.

Sempre criden Idaho per vigilar les senyores!

Va llançar una mirada a Yueh. El doctor va abaixar els ulls.

—Sabies això? —va preguntar ella.

—He sentit… rumors, senyora. Però no vaig voler augmentar les vostres preocupacions.

—Hawat! —va exclamar ella—. Vull que Thufir Hawat sigui portat davant meu immediatament!…

—Però, senyora…

—Immediatament!

Ha de ser Hawat, va pensar. Una sospita com aquesta no podria venir de ningú més sense ser posada immediatament de banda.

Idaho va sacsejar el cap i va murmurar:

—Ha calgut que jo contés tota aquesta maleïda història.

Jessica va mirar la tassa a la seva mà, va llançar sobtadament el seu contingut a la cara d’Idaho.

—Tanqueu-lo en una de les habitacions dels invitats a l’ala est —va ordenar—. Que la dormi.

Els dos guàrdies la van mirar amb un aire infeliç. Un d’ells es va arriscar:

—Potser el podríem portar a qualsevol altre lloc, senyora. Podríem…

—Se suposa que ha de ser aquí! —va contestar Jessica—. Té una feina a fer aquí. —La seva veu vessava amargura—. És molt bo vigilant les senyores.

El guàrdia va empassar-se la saliva.

—Sabeu on és el Duc? —va preguntar.

—Al post de comandament, senyora.

—Hawat és amb ell?

—Hawat és a ciutat, senyora.

—Em portareu Hawat immediatament —va dir Jessica—. Seré a la meva sala quan arribi.

—Però, senyora…

—Si cal, cridaré el Duc —va dir ella—. Espero que no sigui necessari. No m’agradaria molestar-lo amb això.

—Sí, senyora.

Jessica va ficar la tassa buida a les mans de Mapes i va afrontar la mirada interrogant d’aquells ulls blau-en-blau.

—Pots tornar al llit. Mapes.

—Segur que no em necessitareu?

Jessica va somriure tristament:

—N’estic segura.

—Potser això podria esperar fins demà —va dir Yueh—. Jo podria donar-li un sedant i…

—Vós tornareu a les vostres habitacions i em deixareu resoldre això a la meva manera —va dir ella. Va tustar-li el braç per treure la fiblada de la seva ordre—. És l’única manera.

Abruptament, amb el cap alçat, va girar-se i va travessar la sala fins a les seves habitacions. Parets fredes… passatges… una porta familiar… Va obrir la porta, va entrar i la va tancar d’un cop darrere seu. Jessica va quedar allà mirant les finestres de la seva sala d’estar protegides per l’escut. Hawat! Podria ser el que els harkonnenians havien comprat! Ho veurem.

Jessica va dirigir-se a la cadira de braços fonda, antiquada, amb una coberta brodada de pell de schlag, i va moure la cadira a una posició d’on pogués dominar la porta. De sobte va sentir la presència del crys en la beina a la seva cama. Es va treure la beina i la va lligar al braç, va provar-ne la caiguda. Una vegada més va mirar l’habitació al voltant, per col·locar totes les coses precisament a la seva ment contra qualsevol emergència: la cadira prop del racó, les cadires dretes contra de la paret, les dues taules baixes, la cítara al costat de la porta del dormitori.

Una llum rosa pàl·lida sortia dels llums de suspensors. Els va abaixar, es va asseure a la cadira de braços i va passar la mà per l’entapissat, per apreciar la feixuguesa reial de la cadira per a aquesta ocasió.

Que vingui ara, va pensar. Veurem el que veurem. I es va preparar a la manera Bene Gesserit per a l’espera, acumulant paciència, estalviant les energies.

Més aviat del que esperava, un truc va sonar a la porta i Hawat va entrar a la seva ordre.

Ella el va mirar sense moure’s de la cadira, veient el sentit cruixent d’energia produït per drogues en els seus moviments, veient la fatiga a sota. Els ulls vells i lleganyosos de Hawat lluïen. La seva pell arrugada semblava lleument groga a la llum de l’habitació, i hi havia una gran taca humida a la màniga del braç de la seva arma.

Ella va sentir que era sang.

Jessica va fer un gest a una de les cadires d’espatller dret i va dir:

—Porta aquesta cadira i seu davant meu.

Hawat va inclinar-se i va obeir. Aquell cretí borratxo d’Idaho!, va pensar. Va estudiar la cara de Jessica i es va preguntar com podria salvar la situació.

—És hora d’aclarir les coses entre nosaltres —va dir Jessica.

—Què preocupa la meva senyora? —Es va asseure i va posar les mans sobre els genolls.

—No facis aquest joc amb mi! —va contestar ella—. Si Yueh no t’ha dit per què t’he cridat, ho ha fet un dels teus espies a la meva casa. Serem almenys honestos l’un vers l’altre?

—Com vulgueu, senyora.

—Primer, contestaràs una pregunta —va dir ella—: ets ara un agent harkonnenià?

Hawat es va mig aixecar de la seva cadira, amb la cara fosca de fúria, preguntant:

—Us atreviu a insultar-me?

—Asseu-te —va dir ella—. Tu m’has insultat.

Lentament, ell es va enfonsar de nou a la cadira.

I Jessica, llegint els signes a la seva cara que ella coneixia tan bé, va anhelar profundament. No és Hawat.

—Ara sé que continues fidel al meu duc —va dir—. Estic preparada per perdonar el teu insult.

—Hi ha alguna cosa a perdonar?

Jessica va arronsar el front, preguntant-se: He de jugar el meu trumfo? He de parlar-li de la filla del Duc que porto dins meu les darreres setmanes? No… El mateix Leto no ho sap. Això només complicaria la seva vida, el distrauria en un moment que s’ha de concentrar en la nostra supervivència. Hi haurà un altre moment per utilitzar això.

—Una Deïdora de la Veritat resoldria això —va dir ella—‚ però no tenim cap Deïdora de la Veritat qualificada pel Consell Suprem.

—Com dieu, no tenim cap Deïdora de la Veritat.

—Hi ha un traïdor entre nosaltres? —va preguntar—. He estudiat la nostra gent amb molta cura. Qui podria ser? Gurney no. Certament Duncan no. Els seus lloctinents no estan prou estratègicament col·locats per considerar. No ets tu, Thufir. No pot ser Paul. Jo sé que no sóc jo. El doctor Yueh, doncs? El crido i el poso a prova?

—Sabeu que és un gest buit —va dir Hawat—. Ell està condicionat per l’Alt Col·legi. Això, jo ho sé amb certesa.

—Silenciant que la seva dona era una Bene Gesserit assassinada pels harkonnenians —va dir Jessica.

—És això doncs el que li va passar —va dir Hawat.

—No has sentit l’odi a la seva veu quan parla del nom Harkonnen?

—Sabeu que jo no tinc oïda —va dir Hawat.

—Què va fer néixer aquesta sospita sobre mi? —va preguntar ella.

Hawat va arronsar el front.

—La meva senyora posa el seu serf en una posició impossible. La meva primera lleialtat és vers el Duc.

—Estic disposada a perdonar molt a causa d’aquesta lleialtat —va dir ella.

—I de nou, he de preguntar: Hi ha alguna cosa a perdonar?

—Taules? —va preguntar ella.

Ell va arronsar les espatlles.

—Podem discutir una altra cosa durant un minut, doncs —va dir ella—. Duncan Idaho, l’admirable lluitador les capacitats del qual de guardar i vigilar senyores són tan estimades. Aquesta nit ha begut en excés una cosa que es diu cervesa d’espècia. Tinc notícia que altres dels nostres han estat esbalaïts per això. És cert?

—Teniu els nostres informes, senyora.

—Sí. No consideres aquest fet un símptoma, Thufir?

—La meva senyora parla amb enigmes.

—Aplica les teves capacitats de Mentat a això! —va replicar ella—. Què passa amb Duncan i els altres? T’ho puc dir en tres paraules: no tenen llar.

Ell va assenyalar el terra amb el dit.

—Arrakis és la seva llar.

—Arrakis és un desconegut! Caladan era la seva llar, però els vam desarrelar. No tenen llar. I temen que el Duc els abandoni.

Ell es va tibar

—Una cosa d’aquestes d’un home seria una raó per a…

—Oh, atura això, Thufir. És derrotisme o traïció que un metge faci la diagnosi correcta d’una malaltia? La meva única intenció és curar la malaltia.

—El Duc m’ha encarregat d’aquests afers.

—Però has de comprendre que és natural que jo em preocupi pel progrés d’aquesta malaltia —va dir ella—. I potser reconeixes que tinc una certa capacitat en això.

Hauré de sacsejar-lo violentament?, va pensar. Li cal un sacseig, alguna cosa per fer-lo sortir de la rutina.

—Pot haver-hi moltes interpretacions d’aquesta preocupació —va dir Hawat. I va arronsar les espatlles.

—En aquest cas ja m’has condemnat?

—És clar que no, senyora. Però, tal com està la situació, no puc arriscar-me.

—Una amenaça al meu fill va ser trobada aquí mateix, en aquesta casa —va dir ella—. Qui va arriscar-se?

La seva cara es va enfosquir.

—Vaig oferir la meva dimissió al Duc.

—Vas oferir la teva dimissió a mi… o a Paul?

Ara ell estava obertament enfadat, com es podia sentir per la respiració apressada, la dilatació dels narius, la mirada fixa. Va veure el pols batent a la seva templa.

—Sóc un home del Duc —va dir ell, amb un to aspre.

—No hi ha cap traïdor —va dir ella—. L’amenaça és una altra cosa. Potser té a veure amb els làsers. Potser s’arriscaran a instal·lar alguns làsers amb mecanismes de rellotgeria apuntats a escuts de cases. Potser…

—I qui podria saber després de l’explosió si no era atòmica? —va preguntar—. No, senyora. No s’arriscaran a res que sigui tan il·legal. La radiació roman. Les proves són difícils d’esborrar. No. Observaran la majoria de les formes. Hi ha un traïdor.

—Tu ets un home del Duc —va somriure ella—. El destruiries en un esforç de salvar-lo?

Ell va inspirar profundament i després:

—Si sou innocent, tindreu les meves més humils excuses.

—Mira’t ara, Thufir —va dir ella—. Els humans viuen millor quan cadascú té el seu lloc, quan tots saben on pertanyen en l’esquema de les coses. Destrueix el lloc i destrueix la persona. Tu i jo, Thufir, de tots els que estimem el Duc, som els més ben situats per destruir el lloc l’un de l’altre. No podria jo murmurar sospites sobre tu a l’orella del Duc cada nit? Quan seria ell més susceptible a aquests murmuris, Thufir? Cal que t’ho representi més clarament?

—M’amenaceu? —va rondinar ell.

—No. Només t’assenyalo que algú ens ataca a través de l’arranjament bàsic de les nostres vides. És llest, diabòlic. Proposo invalidar aquest atac organitzant les nostres vides d’una manera que no hi hagi cap punt feble per on ens puguin atacar.

—M’acuseu de murmurar acusacions sense base?

—Sense base, sí.

—Enfrontaríeu això amb les vostres mateixes murmuracions?

—La teva vida és composta de rumors, no la meva, Thufir.

—En aquest cas, poseu en dubte les meves capacitats?

Ella va sospirar.

—Thufir, vull que examinis la teva implicació emocional en això. L’humà natural és un animal sense lògica. La teva projecció de la lògica en tots els afers no és natural, però ha hagut de continuar per la seva utilitat. Ets la personificació de la lògica: un Mentat. Però les teves solucions són conceptes que, en un sentit autènticament real, són projectats a fora, per ser estudiats i girats, examinats de tots els costats.

—Penseu ara que m’ensenyeu el meu ofici? —va preguntar ell, i no va intentar dissimular el desdeny a la veu.

—En qualsevol cosa de fora, això ho pots veure i aplicar-hi la teva lògica —va dir ella—. Però és una característica humana que quan tenim problemes personals, aquestes coses més profundament personals són les més difícils per al nostre home lògic. Tenim la tendència a blasmar tot, llevat de la cosa real i profunda que realment ens rosega.

—Intenteu deliberadament soscavar la meva fe en les meves capacitats com a Mentat —va dir ell amb veu aspra—. Si jo trobés un dels nostres intentant sabotejar així qualsevol altra arma del nostre arsenal, no dubtaria a denunciar-lo i destruir-lo.

—Els millors Mentats tenen un respecte sa pel factor d’error en els seus càlculs —va dir ella.

—Mai no he dit que no!

—En aquest cas aplica’ls a aquests símptomes que tots dos hem vist: embriaguesa entre els homes, baralles… xafardegen i passen rumors estranys sobre Arrakis, ignoren els més simples…

—S’ha acabat l’ociositat —va dir ell—. No intenteu desviar la meva atenció intentant tornar un afer simple més misteriós.

Ella el va mirar pensant en els homes del Duc parlant dels seus mals a les barraques fins que l’atmosfera en quedava carregada, com una insolació. Estan esdevenint com els homes de la llegenda pre-Guilda, va pensar. Com els homes del buscador d’estrelles perdut, Ampoliros. Estan malalts de tant agafar les armes, buscant, sempre preparats i mai a punt.

—Per què no has fet servir mai les meves capacitats al servei del Duc? —va preguntar ella—. Tems un rival a la teva posició?

Ell la va mirar, amb els ulls indignats.

—Sé alguna cosa de l’entrenament que donen a les… —es va interrompre, corrugant el front.

—Endavant, digue-ho —va exclamar ella—. Les bruixes Bene Gesserit.

—Sé alguna cosa de l’autèntic entrenament que us donen —va dir ell—. L’he vist aparèixer en Paul. No em deixo enganyar pel que les vostres escoles diuen al públic: existiu només per servir.

El xoc ha de ser fort i ell hi està gairebé preparat, va pensar ella.

—M’escoltes respectuosament en Consell —va dir ella—‚ però poques vegades acceptes els meus consells. Per què?

—No confio en els vostres motius Bene Gesserit —va dir ell—. Podeu pensar que compreneu un home; podeu pensar que podeu obligar un home a fer exactament el que vosaltres…

—Tu, Thufir, pobre ximple!

Ell va arronsar les celles, enretirant la cadira.

—Siguin quins siguin els rumors que has sentit sobre les nostres escoles —va dir ella—‚ la veritat és molt més gran. Si jo volgués destruir el Duc… o a tu, o qualsevol altra persona al meu abast, no em podries detenir.

I va pensar: Per què deixo que l’orgull em faci dir coses d’aquestes? No va ser així que em van entrenar. No és així que l’he de xocar.

Hawat va lliscar una mà sota la túnica on guardava un petit projector de dards enverinats. Ella no porta escut, va pensar. És només una fanfarronada. Hauria de matar-la ara… però, ah-h-h-h, quines conseqüències, si estic equivocat.

Jessica va veure el gest cap a la butxaca i va dir:

—Preguem perquè mai no sigui necessària la violència entre nosaltres.

—Preguem —va dir ell.

—Mentrestant, la malaltia s’escampa entre nosaltres —va dir ella—. He de preguntar-te de nou: no és més raonable que els harkonnenians hagin plantat aquesta sospita per posar-nos l’un en contra de l’altre?

—Sembla que hem tornat a fer taules —va dir ell.

Ella va sospirar, pensant: És gairebé a punt.

—El Duc i jo som el pare i la mare substituts de la nostra gent —va dir ella—. La posició…

—No s’ha casat amb vós —va dir Hawat.

Ella va obligar-se a romandre calma pensant: Una bona rèplica, aquesta.

—Però no es casarà amb ningú més —va dir—. No ho farà mentre jo visqui. I som substituts, com he dit. Rompre aquest ordre natural en els nostres afers, pertorbar, desorganitzar i confondre’ns… quin objectiu més seductor pot haver-hi per als harkonnenians?

Ell va sentir la direcció que ella prenia i les seves celles es van abaixar.

—El duc? —va preguntar ella—. Un fitó atractiu, sí, però ningú amb la possible excepció de Paul està més ben guardat. Jo? Els tempto, és clar, però deuen saber que les Bene Gesserit són fitons difícils. I hi ha un objectiu millor, en els deures del qual crea necessàriament un punt cec monstruós. Algú per a qui la sospita és tan natural com respirar. Algú que construeix tota la seva vida amb insinuacions i misteri. —Va allargar la mà dreta cap a ell—. Tu!

Hawat va començar per saltar de la seva cadira.

—No he dit que et podies retirar, Thufir! —va exclamar ella.

El vell Mentat gairebé va tornar a caure a la cadira tan ràpidament com els seus músculs el van abandonar.

Ella va somriure sense alegria.

—Ara coneixes una mica l’autèntic entrenament que ens donen —va dir ella.

Hawat va intentar empassar-se saliva amb la gorja seca. La seva ordre havia estat reial, peremptòria, dita amb un to i una manera que ell havia trobat absolutament irresistible. El seu cos li havia obeït abans que hi pogués pensar. Res podria haver impedit la seva resposta, lògica, la fúria apassionada… res. Fer el que ella havia fet revelava un coneixement sensible, íntim de la persona així manada, un profund control que ell no havia somniat que fos possible.

—T’he dit abans que ens hauríem d’entendre —va dir ella—. Volia dir que tu m’hauries d’entendre. Jo ja t’entenc. I et dic ara que la teva lleialtat al Duc és l’única cosa que garanteix la teva seguretat amb mi.

Ell la mirava i va humectar els llavis amb la llengua.

—Si jo volgués un titella, el Duc es casaria amb mi —va dir ella—. I fins i tot es pensaria que ho havia fet lliurement.

Hawat va abaixar el cap, va mirar amunt a través de les seves pestanyes escasses. Només el control més rígid li va impedir de cridar la guàrdia. Control… i la sospita ara que la dona podria no permetre-ho. Va sentir un calfred amb el record de com ella l’havia controlat. En el moment de dubte ella podria treure una arma i matar-lo.

Tots els humans tenen aquest punt cec?, es va preguntar. Pot tothom ser obligat a actuar abans que pugui resistir? Aquesta idea el va fer vacil·lar. Qui podria fer parar algú amb tal poder?

—Has entrellucat el puny dins el guant Bene Gesserit —va dir ella—. Pocs el veuen i continuen vius. I el que he fet és una cosa relativament simple per a nosaltres. No has vist tot el meu arsenal. No pensis en això.

—Per què no sou a fora destruint els enemics del Duc? —va preguntar ell.

—Què volies que destruís? —va preguntar ella—. T’agradaria que el nostre Duc esdevingués un home feble, que depengués per sempre de mi?

—Però amb aquest poder…

—El poder és una espasa de dos talls, Thufir —va dir ella—. Tu penses: «Que fàcil és per a ella fer una eina humana per clavar al ventre d’un enemic». Es cert, Thufir; fins i tot en el teu ventre. Però què aconseguiria jo? Si moltes de nosaltres. Bene Gesserit, féssim això, no esdevindrien totes les Bene Gesserit sospitoses? Nosaltres no volem això, Thufir. No volem destruir-nos. —Va balancejar el cap—. Realment existim només per servir.

—No puc contestar-vos —va dir ell—. Sabeu que no puc contestar-vos.

—Sé que no diràs res del que ha passat aquí a ningú —va dir ella—. Et conec, Thufir.

—Senyora… —Va intentar de nou empassar-se saliva amb la gorja seca.

I ell va pensar: Ella té grans poders, sí. Però aquests poders no la farien una eina encara més formidable per als harkonnenians?

—El Duc podria ser destruït tan de pressa pels seus amics com pels seus enemics —va dir ella—. Ara confio que aniràs fins al fons d’aquesta sospita i l’anul·laràs.

—Si resulta sense fonament —va dir ell.

—Si —va somriure ella.

—Si —va dir ell.

—Ets persistent —va contestar ella.

—Prudent i conscient del factor error.

—Després et posaré una altra qüestió: Què vol dir per a tu estar davant d’un altre ésser humà, sentir-se lligat i impotent i l’altre ésser humà tenint un coltell a la teva gola… i tanmateix l’altre ésser humà no et mata, t’allibera dels teus llaços i et dóna el coltell perquè el facis servir com vulguis?

Ella es va aixecar de la cadira i li va girar l’esquena.

—Pots marxar ara, Thufir.

El vell Mentat es va posar dret, va vacil·lar, amb la mà avançant de mica en mica cap a l’arma mortal a sota la seva túnica. Va recordar el bou i el pare del Duc (que havia estat valent, malgrat els seus defectes) i un dia de la corrida feia molt: La terrible bèstia negra havia quedat allà, amb el cap baix, immòbil i confusa. El Vell Duc havia girat l’esquena a les banyes, la capa llançada extravagantment sobre un braç mentre els víctors venien dels espectadors.

Jo sóc el brau i ella el matador, va pensar Hawat. Va retirar la mà de l’arma, va mirar la brillantor de la suor al seu palmell buit.

I va sentir que fossin com fossin els fets al final, no oblidaria mai aquest moment ni perdria aquesta sensació de suprema admiració per la Dama Jessica.

Silenciosament, es va girar i va abandonar la sala.

Jessica va abaixar la mirada del reflex a les finestres, va girar-se i va mirar la porta tancada.

—Ara veurem alguna acció com cal —va murmurar.





18


Lluites amb els somnis?

Lluites amb les ombres?

Et mous en una mena de son?

El temps ha fugit.

La teva vida és robada.

Tu t’entretenies amb foteses,

Víctima de la teva follia.

—Plany per a Jamis a la Plana Funerària,

de «Cançons de Muad’Dib», per la Princesa Irulan.

Leto era dret al vestíbul de la seva casa, estudiant una nota a la claror d’un sol llum de suspensor. Encara faltaven algunes hores per a l’alba i sentia el seu cansament. Un missatger fremen havia portat la nota a la guàrdia exterior precisament ara, quan el Duc tornava del seu post de comandament.

La nota deia:

«Una columna de fum de dia, un pilar de foc de nit».

No hi havia firma.

Què vol dir?, es va preguntar.

El missatger havia marxat sense esperar una resposta i abans que el poguessin interrogar. Havia lliscat endins la nit com una ombra de fum.

Leto va ficar el paper en una butxaca de la túnica pensant mostrar-lo més tard a Hawat. Va enretirar-se un rínxol del front i va sospirar. Les pastilles contra la fatiga començaven a perdre l’efecte. Havia passat més de dos llargs dies sense dormir, des d’aquell sopar.

A més dels problemes militars, hi havia hagut la inquietant sessió amb Hawat, l’informe del seu encontre amb Jessica.

He de despertar Jessica?, es va preguntar. Ja no hi ha cap motiu per continuar jugant amb ella al joc del secret. O sí?

Maleït Duncan Idaho!

Va sacsejar el cap. No. No Duncan. He fet malament de no confiar en Jessica des del començament. Ho he de fer ara, abans que hi hagi més mals.

Aquesta decisió el va fer sentir-se més bé, i va córrer des del vestíbul a través del Gran Saló, per travessar les galeries cap a l’ala de la família.

En el revolt on els corredors es dirigien a l’àrea de servei, va parar. Un estrany ploriqueig venia d’algun lloc més endavant. Leto va posar la mà a l’interruptor del seu cinturó-escut, va deixar caure el kindjal a la mà dreta. La làmina va donar-li una sensació de seguretat. Aquell so estrany li havia causat un calfred.

Suaument, el Duc va baixar el corredor de servei maleint la inadequada il·luminació. Els més petits dels suspensors havien estat col·locats a distàncies de vuit metres i posats al nivell més baix. Les parets fosques de pedra s’empassaven la llum.

Una taca fosca a terra apareixia fora de la foscor al davant.

Leto va vacil·lar, gairebé va activar l’escut, però es va contenir perquè això li limitaria els moviments… i perquè la càrrega de làsers capturada l’havia deixat ple de dubtes.

Silenciosament, va dirigir-se a la taca gris, va veure que hi havia una figura humana, un home de cara a la pedra. Leto el va girar amb un peu, agafant el punyal, va corbar-se sobre la llum grisa per veure la seva cara. Era el contrabandista, Tuek, amb una taca humida al pit. Els ulls morts miraven amb una foscor buida. Leto va tocar la taca. Era calenta.

Com pot ser que aquest home sigui aquí mort?, es va preguntar Leto. Qui l’ha mort?

El somiqueig era més alt aquí. Venia de més endavant i a sota del passatge lateral cap a la sala central on havien instal·lat el principal generador d’escut de la casa.

Amb la mà a l’interruptor del cinturó i el kindjal a punt, el Duc va fer la volta al cos, va lliscar pel passatge i va espiar el racó cap a la sala del generador de l’escut.

Una altra taca gris jeia a terra alguns passos més endavant i va veure tot seguit que era l’origen del soroll. Aquella forma va arrossegar-se cap a ell amb una lentitud dolorosa, bleixant, murmurant.

Leto va fer callar la seva sobtada constricció de por, va precipitar-se pel corredor, va ajupir-se al costat de la figura que s’arrossegava. Era Mapes, la majordoma fremen, amb els cabells caiguts al voltant de la cara, la túnica en desordre. La brillantor somorta d’una taca fosca s’escampava de l’esquena fins al costat. Ell va tocar el seu muscle i ella es va aixecar sobre els colzes, amb el cap alçat per mirar-lo, els ulls amb l’ombra negra del buit.

—Vós… —va panteixar—. Matar… guàrdia… enviar… Tuek… escapar… Senyora… vós… vós… aquí… no… —Va caure endavant i el seu cap va caure contra la pedra.

Leto va palpar el pols a les seves temples. No n’hi havia. Va mirar la taca: havia estat apunyalada per l’esquena. Qui? El seu cervell va córrer. Volia dir que algú havia matat un guàrdia? I Tuek… Jessica l’havia cridat! Per què?

Va començar a aixecar-se. Un sisè sentit el va avisar. Va llançar la mà cap a l’interruptor de l’escut… massa tard. Una topada insensibilitzadora va llançar el braç de banda. Va sentir un dolor, va veure un dard sortint de la màniga, va sentir la paràlisi escampar-se d’allà i pujar pel braç. Va fer un esforç agonitzant per aixecar el cap i mirar pel passatge.

Yueh era dret a la porta oberta de la sala del generador. La seva cara reflectia el groc de la llum d’un sol suspensor més brillant a sobre de la porta.

En la sala darrere seu hi havia silenci, no hi havia el soroll dels generadors.

Yueh!, va pensar Leto. Ha sabotejat els generadors! Ara som oberts!

Yueh va començar a caminar cap a ell mentre guardava a la butxaca un llançadards.

Leto va descobrir que encara podia parlar, va bleixar:

—Yueh! Com?

Després la paràlisi li va arribar a les cames i va lliscar cap al terra amb l’esquena contra la paret de pedra.

La cara de Yueh tenia un aire de tristesa quan es va inclinar i va tocar el front de Leto. El Duc va descobrir que podia sentir el toc, però era remot… balb…

—La droga al dard és selectiva —va dir Yueh—. Podeu parlar, però no ho aconsello. —Va mirar el vestíbul i de nou es va abocar sobre Leto, va treure el dard, el va posar de banda. El so del dard caient sobre les pedres va sonar lleu i llunyà a l’oïda del Duc.

No pot ser Yueh, va pensar Leto. Està condicionat.

—Com? —va murmurar Leto.

—Em sap greu, mon Duc estimat, però hi ha coses que faran demandes més grans que aquesta. —Va tocar el tatuatge de diamant al front—. Jo mateix ho trobo molt estrany… una manifestació de la meva consciència pirètica, però vull matar un home. Sí, ho desitjo. Res no em detindrà.

Va mirar el Duc.

—Oh, no vós, mon estimat Duc. El Baró Harkonnen. Vull matar el Baró.

—Bar… ó Har…

—Calleu, si us plau, mon pobre Duc. No teniu molt de temps. Aquella dent que vaig posar a la vostra boca després de la caiguda a Narcal… ha de ser reemplaçada. En un moment, us tornaré inconscient i reemplaçaré aquesta dent. —Va obrir la boca i va mirar alguna cosa que era allà—. Un duplicat exacte. El nervi, al centre, sembla autèntic. Escaparà als detectors normals, fins i tot a un escànner ràpid. Però si mossegueu amb força, la coberta s’esclafarà. Després, quan expel·lireu l’alè amb força, omplireu l’aire al vostre voltant d’un gas verinós… terriblement mortal.

Leto va mirar Yueh, veia bogeria als seus ulls i la transpiració al front i al mentó.

—Sereu mort de totes maneres, mon pobre Duc —va dir Yueh—. Però arribareu prop del Baró abans de morir. Ell es creurà que esteu narcotitzat més enllà de cap esforç per atacar-lo. I estareu realment drogat… i lligat. Però l’atac pot prendre estranyes formes. I vós recordareu la dent. La dent, Duc Leto Atreides. Recordareu la dent.

El vell metge va acostar-se més fins que la seva cara i els bigotis caiguts van dominar la visió de Leto, que s’anava reduint.

—La dent —va murmurar Yueh.

—Per què? —va murmurar Leto.

Yueh va posar-se sobre un genoll al costat del Duc.

—Vaig fer una combinació shaitan amb el Baró. I he d’assegurar-me que ell ha acomplert la seva meitat. Quan el vegi, ho sabré. Però mai no aniré a la seva presència sense el preu. Vós sou el preu, mon pobre Duc. I quan el vegi, ho sabré. La meva pobre Wanna em va ensenyar moltes coses, i una d’elles és veure la certesa de la veritat quan la tensió és gran. No sempre ho puc fer, però quan vegi el Baró, ho sabré.

Leto intentava mirar el dit a la mà de Yueh. Va sentir que allò passava en un malson, que no podia ser veritat.

Els llavis porpra de Yueh van arronsar-se en una ganyota.

—No arribaré molt a prop del Baró, sinó ho faria jo mateix. No, em deixaran a una certa distància. Però vós… ah, ara! Vós, la meva volguda arma! Ell voldrà tenir-vos a prop… per riure de vós, per fanfarronejar una mica.

Leto va trobar-se gairebé hipnotitzat per un múscul al costat esquerre de la barra de Yueh. El múscul es torçava quan l’home parlava.

Yueh va acostar-se més.

—I vós, el meu bon Duc, el meu preciós Duc, heu de recordar aquesta dent. —La va aixecar entre el polze i l’índex—. És l’única cosa que recordareu.

La boca de Leto es va moure sense un so, i després:

—Refuso.

—Ah-h, no! No heu de refusar. Perquè en canvi d’aquest petit servei, faré una cosa per vós. Salvaré el vostre fill i la vostra dona. Ningú més ho pot fer. Seran duts a un indret on cap harkonnenià no els podrà trobar.

—Com… salvar-los? —va murmurar Leto.

—Fent semblar que són morts, portant-los a viure entre gent que agafen les armes només de sentir el nom d’Harkonnen, que odien tant els harkonnenians que són capaços de cremar una cadira en què un d’ells s’hagi assegut i de posar sal a la terra on un harkonnenià hagi caminat. —Va tocar la barra de Leto—. Podeu sentir alguna cosa?

El Duc va descobrir que no podia contestar. Va sentir un moviment llunyà, va veure la mà de Yueh acostar-se amb l’anell ducal…

—Per a Paul —va dir Yueh—. Ara estareu inconscient. Adéu, mon pobre Duc. Quan ens tornarem a trobar no tindrem temps per conversar.

Una fredor llunyana es va escampar a partir de la barra de Leto, per les seves galtes. El vestíbul ombrívol es va estrènyer fins a un punt amb els llavis porpra de Yueh al centre.

—Recordeu la dent! —va xiuxiuejar Yueh—. La dent!





19


Hi hauria d’haver una ciència del descontentament. Les persones necessiten temps difícils i opressió per desenvolupar músculs psíquics.

—De «Recull de Frases de Muad’Dib»,

per la Princesa Irulan.

Jessica va despertar-se en la foscor, sentint premonició en el silenci al seu voltant. No podia comprendre per què la seva ment i el seu cos se sentien tan indolents. Calfreds de por li recorrien els nervis. Va pensar asseure’s i encendre la llum, però alguna cosa va ajornar la decisió. La seva boca se sentia… estranya.

Lump-lump-lump-lump!

Era un so sord, sense direcció, en la foscor. En algun lloc.

Aquell moment d’espera estava ple de temps, moviments, remors.

Va començar a palpar-se el cos, va fer-se conscient dels llaços als punys i als turmells, de la mordassa a la boca. Estava de costat, amb les mans lligades al darrere. Va provar els llaços, va comprendre que eren fibra de krimskell, si els estirés es tibarien més.

I ara, va recordar.

Hi havia hagut un moviment en la foscor de la seva habitació, alguna cosa humida i punyent li va caure sobre la cara i li va omplir la boca, mans que l’agafaven. Va bleixar —una inspiració— sentint el narcòtic en la humitat. La consciència havia tirat enrere, fent-la enfonsar-se en una caixa negra de terror.

Ha vingut, va pensar. Que fàcil era dominar una Bene Gesserit! Només ha calgut traïció. Hawat tenia raó.

Es va obligar a no estirar els llaços.

No sóc a la meva habitació, va pensar. M’han portat a un altre lloc.

Lentament, va ordenar la calma interior.

Va tenir consciència de la seva suor resclosida amb la seva infusió química de por.

On és Paul?, es va preguntar. El meu fill… què han fet amb ell?

Calma. Es va forçar a la calma fent servir rutines antigues.

Però el terror romania tan a prop.

Leto? On ets, Leto?

Va sentir una disminució en la foscor. Va començar amb les ombres. Dimensions separades, van esdevenir noves espines de consciència. Blanc. Una línia sota una porta.

Sóc a terra.

Persones caminant. Ho va sentir a través del terra.

Jessica va fer recular la memòria del terror. He d’estar calmada, alerta i preparada. Puc tenir només una oportunitat. De nou va forçar la calma interior.

El batec precipitat del seu cor va alentir, va marcar el temps. Va comptar enrere. He estat inconscient prop d’una hora. Va tancar els ulls, va centrar la seva consciència en els passos que s’acostaven.

Quatre persones.

Va comptar les diferències dels seus passos.

He de fingir que encara estic inconscient. Va relaxar-se contra el terra fred, provant la promptitud del seu cos, va sentir que s’obria una porta, a través de les parpelles va percebre que augmentava la llum.

Uns peus es van apropar: algú era dret al seu costat.

—Estàs desperta —va renouejar una veu de baix—. No fingeixis.

Va obrir els ulls.

El Baró Vladimir Harkonnen era a dalt. Al seu voltant, va reconèixer el celler on Paul havia dormit, va veure el seu llit a una banda, buit. Els guàrdies van portar llums de suspensors i els van distribuir prop de la porta oberta. Hi havia un esclat de llum al vestíbul més enllà que li va fer mal als ulls.

Ella va mirar el Baró. Portava una capa groga que feia panxa sobre els seus suspensors portables. Les seves galtes grasses eren dues pilotes querúbiques a sota d’uns ulls negres d’aranya.

—La droga estava calculada —va retrunyir ell—. Sabíem precisament quan et despertaries.

Com pot ser això?, es va preguntar. Els caldria saber el meu pes exacte, el meu metabolisme, el meu… Yueh!

—Llàstima que hagis de continuar emmordassada —va dir el Baró—. Podríem tenir una conversa molt interessant.

Yueh és l’únic que podria fer això, va pensar. Com?

El Baró va mirar la porta al seu darrere.

—Entra, Piter.

Mai abans no havia vist l’home que va entrar i es va quedar al costat del Baró, però la cara li era coneguda, i l’home: Piter de Vries, el Mentat-Assassí. El va estudiar: faccions de falcó, ulls blaus que suggerien que era un nadiu d’Arrakis, però algunes subtileses de moviment i postura li van dir que no. La seva carn era massa ferma de l’excés d’aigua. Era alt, encara que prim, i alguna cosa en ell suggeria efeminament.

—Llàstima que no podrem tenir la nostra conversa, volguda Dama Jessica —va dir el Baró—. Tanmateix, sé de les teves capacitats. —Va mirar el Mentat—. No és així, Piter?

—Tal com dieu. Baró —va contestar ell.

La veu era tenor. Li va fer passar un calfred per l’espina. Mai no havia sentit una veu tan austera. A algú amb l’entrenament Bene Gesserit, la veu li deia que es tractava d’un Assassí.

—Tinc una sorpresa per a Piter —va dir el Baró—. Ell es creu que ha vingut aquí per rebre la seva recompensa: tu. Dama Jessica. Però jo vull demostrar una cosa: que ell realment no et vol.

—Jugueu amb mi, Baró? —va preguntar Piter, i va somriure.

Veient aquell somriure, Jessica es va preguntar per què el Baró no havia saltat a defensar-se d’aquest Piter. Després es va corregir. El Baró no podia llegir aquell somriure. No tenia l’Entrenament.

—De moltes maneres, Piter és molt ingenu —va dir el Baró—. No es creu que tu ets un ésser mortífer. Dama Jessica. Jo li ho mostraria, però seria un risc ximple. —El Baró va somriure a Piter, la cara del qual va esdevenir una màscara d’expectativa—. Jo sé el que Piter realment vol. Piter vol poder.

—Heu promès que jo la podria tenir —va dir Piter. La veu de tenor havia perdut quelcom de la seva freda reserva.

Jessica va escoltar les tonalitats clau a la veu de l’home i es va permetre una esgarrifança interior. Com podria el Baró fer d’un Mentat un animal d’aquests?

—Et proposo una tria, Piter —va dir el Baró.

—Quina tria?

El Baró va fer esclafir els dits grassos.

—Aquesta dona i l’exili de l’Imperium, o el Ducat d’Atreides a Arrakis perquè el governis en nom meu com et sembli escaient.

Jessica va veure com els ulls d’aranya del Baró estudiaven Piter.

—Podràs ser el Duc aquí en tot llevat del nom —va dir el Baró.

El meu Leto és mort, doncs?, es va preguntar Jessica. Va sentir un lament silenciós començant en algun lloc a la seva ment.

El Baró va conservar la seva atenció concentrada en el Mentat.

—Et comprenc, Piter. La vols perquè era la dona d’un Duc, un símbol del seu poder: bella, útil, exquisidament entrenada per al seu paper. Però tot un ducat, Piter! Això és més que un símbol, és la realitat. Amb ell podràs tenir moltes dones… i més.

—No jugueu amb Piter?

El Baró es va girar amb aquella lleugeresa ballarina que els suspensors li donaven.

—Jugar? Jo? Recorda que jo desisteixo del noi. Has sentit el que el traïdor ha dit sobre l’entrenament del noi. Són iguals, mare i fill… mortífers! —El Baró va somriure—. Ara he de marxar. Enviaré el guàrdia que he reservat per a aquest moment. És totalment sord. Les seves ordres seran acompanyar-te en la primera part del teu viatge cap a l’exili. Ell dominarà aquesta dona si veu que ella et domina. No et permetrà que li treguis la mordassa fins que hàgiu sortit d’Arrakis. Si tries no marxar… ell té altres ordres.

—No marxaré —va dir Piter—. He triat.

—Ah, ah! —va riure el Baró—. Una decisió tan ràpida pot voler dir només una cosa.

—Prendré el ducat —va dir Piter.

I Jessica va pensar: Piter no sap que el Baró li menteix? Però, com ho podria saber? És un Mentat degenerat.

El Baró va mirar Jessica.

—No és meravellós conèixer Piter tan bé? Vaig apostar amb el meu Mestre d’Armes que aquesta seria la tria de Piter. Ah! Bé, ara marxo. Així és molt millor. Ah-h, molt millor. Que ho entens, Dama Jessica? No et tinc cap rancor. És una necessitat. És molt millor així. Sí, de fet he donat ordres perquè siguis destruïda. Quan em preguntin el que et va passar, podré arronsar les espatlles amb tota la veritat.

—M’ho deixeu a mi, doncs? —va preguntar Piter.

—El guàrdia que t’enviaré rebrà les teves ordres —va dir el Baró—. Ets l’únic jutge. —Va mirar Piter—. Sí. Aquí no hi haurà sang a les meves mans. Espera fins que jo marxi abans que hagis de fer el que has de fer. Sí. Bé… ah, sí. Sí. Bé.

Tem l’interrogatori d’una Deïdora de la Veritat, va pensar Jessica. Qui? Ah-h-h, la Reverenda Mare Gaius Helen, és clar! Si sap que ha de contestar les seves preguntes, en aquest cas l’Emperador està ficat en això per cert. Ah-h-h, el meu pobre Leto.

Amb una darrera mirada a Jessica, el Baró es va girar i va sortir. Ella el va seguir amb els ulls, pensant: És com la Reverenda Mare m’havia advertit. Un adversari massa poderós.

Dos soldats harkonnenians van entrar. Un altre, amb la cara que era una màscara de cicatrius, els va seguir i va quedar a la porta amb un làser a la mà.

El sord, va pensar Jessica estudiant la cara amb cicatrius. El Baró sap que jo podria fer servir la Veu sobre qualsevol altre ésser humà.

L’home de la cicatriu va mirar Piter.

—Tenim el noi en una llitera a fora. Quines són les teves ordres?

Piter va parlar a Jessica

—Havia pensat lligar-te amb una amenaça al teu fill, però començo a veure que no hauria donat resultat. Jo deixo que l’emoció enteli la raó. Mala política per a un Mentat. —Va mirar la primera parella de soldats, girant-se perquè el sord pogués llegir-li els llavis—: Porta’ls al desert com el traïdor va suggerir per al noi. El seu pla és un bon pla. Els verms destruiran totes les proves. Els seus cossos mai no seran trobats.

—No voleu despatxar-los vós mateix? —va preguntar l’home de les cicatrius.

Llegeix els llavis, va pensar Jessica.

—Jo segueixo l’exemple del Baró —va dir Piter—. Porta’ls com ha dit el traïdor.

Jessica va sentir el control sever de Mentat a la veu de Piter i va pensar: També ell tem la Deïdora de la Veritat.

Piter va arronsar les espatlles, es va girar, i va anar fins a la porta. Allà va vacil·lar i Jessica va pensar que podria tornar enrere per fer-li una darrera ullada, però va sortir sense girar-se.

—No m’agradaria la idea d’afrontar la Deïdora de la Veritat després d’aquesta nit —va dir l’home de les cicatrius.

—No és probable que trobis aquella bruixa vella —va dir un dels altres soldats. Va fer la volta al cap de Jessica i es va corbar sobre ella—. No farem la nostra feina quedant-nos aquí xerrant, Agafa-li els peus i…

—Per què no els matem aquí? —va preguntar l’home de les cicatrius.

—Massa brut —va dir el primer—. Excepte si vols escanyar-los. A mi, m’agrada una tasca ben feta. Deixa’ls al desert, com ha dit el traïdor, fes-los dos o tres talls, deixa les proves als verms. Res per netejar després.

—Sí… bé, crec que tens raó —va dir l’home de les cicatrius.

Jessica els escoltava, observava, enregistrava. Però la mordassa bloquejava la seva Veu, i hi havia el sord a considerar.

L’home de la cicatriu va ficar el làser a la funda i la va agafar pels peus. La van aixecar com un sac de cereals, van dur-la per la porta i la van deixar en una llitera amb suspensors amb una altra figura lligada. Quan la van girar, per col·locar-la a la llitera, va veure la cara del seu company: Paul! Estava lligat, però no emmordassat. La seva cara no era a més de deu centímetres de la seva, amb els ulls tancats, la respiració uniforme.

Està drogat?, es va preguntar.

Els soldats van aixecar la llitera i els ulls de Paul es van obrir molt ràpidament —esquerdes fosques que la miraven.

Que no intenti la Veu!, va pregar. El guàrdia sord!

Els ulls de Paul es van tancar.

Havia estat fent pràctiques de consciència-respiració, calmant la seva ment, escoltant els seus capturadors. El sord presentava un problema, però Paul va contenir el seu desesper. El règim Bene Gesserit calmador de la ment, que la mare li havia ensenyat el mantenia calm, a punt per aprofitar qualsevol oportunitat.

Paul es va permetre una altra inspecció de la cara de la seva mare amb les esquerdes dels ulls. Semblava il·lesa. Però emmordassada.

Es va preguntar qui la podria haver capturat. La seva pròpia captura era prou simple: al llit amb una càpsula receptada per Yueh, i havia despertat per trobar-se lligat en aquesta llitera. Potser una cosa semblant li havia passat a ella. La lògica deia que el traïdor era Yueh, però va deixar la decisió final en suspensió. Era difícil de comprendre un metge suk traïdor.

La llitera es va inclinar una mica quan els soldats harkonnenians van maniobrar per sortir per la porta cap a la nit il·luminada per les estrelles. Un suspensor-boia va fregar contra la porta. Després eren a la sorra, amb els peus cruixint. L’ala d’un tòpter es va veure a dalt, tapant les estrelles. La llitera va quedar al sòl.

Els ulls de Paul es van adaptar a la llum fluixa. Va reconèixer el soldat sord com l’home que va obrir la porta del tòpter, va espiar dins la foscor verda il·luminada pel panel dels instruments.

—És aquest el tòpter que farem servir? —va preguntar, i es va girar per mirar els llavis dels companys.

—És el que el traïdor ha dit que estava preparat per al desert —va dir l’altre.

L’home de les cicatrius va abaixar el cap.

—Però és un dels petits. No té més espai que per a ells i dos de nosaltres.

—N’hi ha prou —va dir el que portava la llitera, acostant-se i mostrant els llavis perquè els llegís—. D’aquí endavant ens en podrem encarregar, Kinet.

—El Baró m’ha dit que hi vagi per assegurar-me del que els passava —va dir l’home de les cicatrius.

—Per què estàs preocupat? —va preguntar un altre soldat darrere el portalliteres.

—Ella és Bene Gesserit —va dir el sord—. Les Bene Gesserit tenen poders.

—Ah-h-h… —El portalliteres va fer el senyal del puny contra la seva orella—. Una d’elles, eh? Ja sé el que vols dir.

El soldat darrere seu va rondinar.

—Serà carn de verm d’aquí a poca estona. No crec que ni una bruixa Bene Gesserit tingui poders sobre un dels grans verms. Eh, Czigo?

Va donar un cop de colze al portalliteres.

—Clar —va dir l’altre. Va tornar a la llitera, va agafar els muscles de Jessica—. Vine, Kinet. Pots venir si vols per assegurar-te del que passarà.

—Ets molt amable d’invitar-me, Czigo —va dir el de les cicatrius.

Jessica es va sentir aixecada. Va veure l’ombra de l’ala giravoltant, i estrelles. La van empènyer al darrere del tòpter, els seus llaços de fibra krimskell van ser examinats i li van posar corretges. Paul va caure al seu costat, lligat amb seguretat, i ella va adonar-se que els seus llaços eren de simple corda.

L’home de les cicatrius, el sord que deien Kinet, va prendre lloc al davant. El portalliteres, el que es deia Czigo, va fer la volta i va prendre l’altre seient del davant.

Kinet va tancar la porta, va corbar-se sobre els controls. El tòpter va envolar-se i va dirigir-se cap al sud per sobre el Mur Escut. Czigo va tustar el muscle del company i va dir:

—Per què no et gires i els vigiles?

—Estàs segur que coneixes el camí? —Kinet va observar els llavis de Czigo.

—He sentit el traïdor, tal com tu.

Kinet es va girar al seu seient. Jessica va veure la llum de les estrelles reflectint-se en un làser a la seva mà. L’interior del tòpter semblava que recollia il·luminació a mesura que els seus ulls s’ajustaven, però la cara del guàrdia romania en la foscor. Jessica va provar el cinturó del seu seient i el va trobar fluix. Va sentir l’aspror de la corretja contra el seu braç esquerre, va adonar-se que la corretja havia estat gairebé tallada, es trencaria amb una estrebada sobtada.

Algú ha estat en aquest tòpter, preparant-lo per a nosaltres?, es va preguntar. Qui? Lentament, va torçar els seus peus lligats lluny dels de Paul.

—És una llàstima desaprofitar una dona maca com aquesta —va dir l’home de les cicatrius—. Has tingut mai alguna paia de les classes altes?

Es va girar per mirar el pilot.

—No totes les Bene Gesserit són de les classes altes —va dir el pilot.

—Però totes tenen un aire altiu.

Ell pot veure’m clarament, va pensar Jessica. Va moure les cames lligades al seient, corbant-se en una pilota sinuosa, mirant l’home de les cicatrius.

—És realment molt maca —va dir Kinet. Es va mullar els llavis amb la llengua—. És realment una llàstima.

Va mirar Czigo.

—Penses el que jo penso que tu penses? —va preguntar el pilot.

—Qui ho sabria? —va preguntar el guàrdia—. A més… —Va arronsar les espatlles—. Mai no n’he tingut una de les classes altes. Potser mai més no tingui una oportunitat com aquesta.

—Posa una mà a la meva mare… —va dir Paul amb veu aspra. Va fer una mala mirada a l’home de les cicatrius.

—Eh! —va riure el pilot—. El cadell ha lladrat. Però no mossegarà.

I Jessica va pensar: Paul està pujant massa la veu. Però potser doni resultat.

Van continuar volant en silenci.

Aquests pobres ximples, va pensar Jessica estudiant els guàrdies i recordant les paraules del Baró. Seran morts quan comuniquin l’èxit de la missió. El Baró no vol testimonis.

El tòpter va dirigir-se al caire sud del Mur Escut, i Jessica va veure a sota una gran àrea de sorra il·luminada per la lluna.

—Això ha de ser prou lluny —va dir el pilot—. El traïdor va dir que els poséssim a la sorra en qualsevol indret prop del Mur Escut. —Va fer cabussar la nau cap a les dunes en una baixada llarga, caient, i la va portar a la superfície del desert.

Jessica va veure que Paul començava a fer les inspiracions rítmiques de l’exercici de calmar-se. Va tancar els ulls, els va obrir. Jessica va mirar; incapaç d’ajudar-lo. Ell encara no domina la Veu, va pensar, si falla…

El tòpter va tocar la sorra amb una guinyada suau, i Jessica, mirant al nord darrere el Mur Escut, va veure una ombra d’ales que baixaven fora de vista.

Algú ens segueix!, va pensar. Qui? Després: Gent del Baró enviada per vigilar aquests dos. I hi haurà vigilants dels vigilants també.

Czigo va parar els motors de les ales. El silenci va caure sobre ells.

Jessica va girar el cap. Podia veure fora de la finestra més enllà de la cara amb cicatrius la brillantor somorta d’una lluna que s’alçava, un caire gelat de roca sorgint del desert, amb arestes fetes pel vent i la sorra.

Paul es va aclarir la veu.

El pilot va dir:

—Ara, Kinet?

—No ho sé, Czigo.

Czigo va girar-se i va dir:

—Ah-h-h, mira.

Va allargar el braç a la faldilla de Jessica.

—Treu-li la mordassa —va ordenar Paul.

Jessica va sentir les paraules rodolant en l’aire. El to, el timbre excel·lent… imperatiu, molt marcat. Un to una mica més baix hauria estat millor, però encara podria caure dins de l’espectre de l’home.

Czigo va portar la mà fins a la bena al voltant de la boca de Jessica, va fer lliscar el nus de la mordassa.

—Para això! —va ordenar Kinet.

—Ah, tanca la boca —va dir Czigo—. Té les mans lligades.

Va afluixar el nus i la bena va caure. Els ulls li van brillar mentre estudiava Jessica.

Kinet va posar una mà al braç del pilot.

—Mira, Czigo, no cal…

Jessica va torçar el coll, va escopir la mordassa. Va fer sonar la seva veu en tons baixos, íntims.

—Senyor! No cal lluitar per mi.

Al mateix temps serpejava sinuosament per cridar l’atenció de Kinet.

Els va veure quedar-se tensos, sabent que en aquest instant eren convençuts de la necessitat de lluitar per ella. El seu desacord no exigia cap altra raó. En les seves ments lluitaven ja per ella.

Va posar la cara alta a la lluentor dels instruments per assegurar-se que Kinet podria llegir els seus llavis i va dir:

—No has de dissentir. —Ells es van separar i es van mirar cautelosament—. Val la pena lluitar per alguna dona? —va preguntar ella.

Pel fet de dir aquelles paraules, pel fet d’estar allà, ella va sentir-se infinitament digna que lluitessin per ella.

Paul va tancar els llavis amb força, es va forçar a romandre callat. Hi havia només una probabilitat que ell tingués èxit amb la Veu. Ara tot depenia de la seva mare, l’experiència de la qual era molt superior a la seva.

—Sí —va dir el de les cicatrius—. No val la pena lluitar per…

La seva mà va dirigir-se al coll del pilot. El cop va ser enfrontat per un llampec de metall que li va tocar el brac i en el mateix moviment va colpejar el pit de Kinet.

L’home de les cicatrius va gemegar i va enfonsar-se enrere contra la porta.

—Et creies que jo era un ximple que no coneixia aquest truc? —va dir Czigo. Va aixecar la mà mostrant un coltell que va lluir a la llum reflectida de la lluna.

—Ara el cadell —va dir ell i es es va inclinar sobre Paul.

—No cal —va murmurar Jessica.

Czigo va dubtar.

—No prefereixes que jo cooperi? —va preguntar Jessica—. Dóna-li una oportunitat. —Els seus llavis es van corbar en un somriure—. Poques probabilitats tindria allà fora a la sorra. Dóna-li això i… —Va somriure—. Seràs ben recompensat.

Czigo va mirar a l’esquerra, a la dreta, va tornar la seva atenció a Jessica.

—Sé el que pot passar a un home en el desert —va dir—. El noi pot considerar el coltell una bondat.

—Demano massa? —va preguntar Jessica.

—Intentes enganyar-me —va murmurar Czigo.

—No vull veure morir el meu fill —va dir Jessica—. Això és enganyar?

Czigo va fer un pas enrere, va recolzar-se a la balda de la porta. Va agafar Paul i el va arrossegar sobre el seient, el va fer mig sortir de la porta i va tenir el coltell preparat.

—Què faràs, cadell, si et tallo els llaços?

—Sortiràs immediatament d’aquí i et dirigiràs cap a aquelles roques —va dir Jessica.

—És això el que faràs, cadell? —va preguntar Czigo.

La veu de Paul estava adequadament sorruda:

—Sí.

El coltell es va abaixar, va tallar els nusos de les seves cames. Paul va sentir la mà al seu darrere que l’anava a empènyer a la sorra, va fingir que trontollava. Va girar-se com per agafar-se, va atacar amb el peu dret.

El dit gros del peu va ser apuntat amb una precisió que feia crèdit als seus llargs anys d’entrenament, com si tot aquell entrenament es concentrés en aquell instant. Gairebé tots els músculs del seu cos van cooperar en la seva col·locació. La punta va atènyer la part tova de l’abdomen de Czigo precisament a sota de l’estèrnum, va caure amb una força terrible sobre el fetge i el diafragma per aixafar-li el ventricle dret del cor.

Amb un crit ofegat, el guàrdia va caure enrere sobre els seients. Paul, incapaç de fer servir les mans, va continuar rodolant a la sorra, va caure amb una força que el va posar dret amb un sol moviment. Quan va tornar la seva mare es tallava els llaços sobre el coltell caigut. Després ella va agafar la làmina i va alliberar les seves mans.

—Jo podia ocupar-me d’ell —va dir ella—. Hauria d’haver-me tallat els nusos. Ha estat un risc desassenyat.

—He vist l’oportunitat i l’he aprofitada —va dir ell.

Ella va sentir el control sever a la seva veu i va dir:

—El senyal de la casa de Yueh és al sostre d’aquesta cabina.

Ell va mirar i va veure el símbol d’espiral.

—Surt i anem a estudiar la nau —va dir ella—. Hi ha una motxilla sota el seient del pilot. L’he sentida quan hem entrat.

—Una bomba?

—Ho dubto. Hi ha alguna cosa peculiar aquí.

Paul va saltar a la sorra i Jessica el va seguir. Ella es va girar i va buscar l’estranya motxilla. Mentre mirava els peus de Czigo prop de la seva cara va sentir humitat quan l’agafava i va adonar-se que aquella humitat era la sang del pilot.

Quin desaprofitament d’humitat, va pensar, sabent que era com pensaven a Arrakis.

Paul va mirar al voltant, va veure l’escarpa de roca aixecant-se del desert com una platja de la mar, estacades tallades pel vent més enllà. Es va girar de nou mentre la mare treia la motxilla del tòpter, la va veure mirant a través de les dunes cap al Mur Escut. Va mirar per veure el que havia despertat la seva atenció, va veure un altre tòpter baixant cap a ells, va veure que no tenien temps de treure els cossos del seu tòpter i escapar-se.

—Corre, Paul! —va cridar Jessica—. Són els harkonnenians.





20


Arrakis ensenya l’actitud del coltell; talla el que és incomplet i diu: «Ara és complet perquè s’acaba aquí».

—De «Recull de Frases de Muad’Dib»,

per la Princesa Irulan.

Un home amb uniforme harkonnenià va parar al final de la sala i va mirar Yueh, amb una simple mirada al cos de Mapes i la forma estesa del Duc. Tenia un làser a la mà dreta i un aire despreocupat de brutalitat, una sensació de duresa que va esgarrifar Yueh.

Sardaukar, va pensar Yueh. Per l’aspecte, un bashar. Probablement un dels sardaukars de l’Emperador enviats aquí per vigilar les coses. Sigui quin sigui l’uniforme, no es poden dissimular.

—Tu ets Yueh —va dir l’home. Va mirar especulativament l’anell de l’escola Suk als cabells del metge, va mirar el tatuatge de diamant i després va topar amb els ulls de Yueh.

—Sóc Yueh —va dir el metge.

—Pots relaxar-te, Yueh —va dir l’home—. Quan has parat els escuts de la casa hem pogut entrar. Tot està controlat aquí. Aquest és el Duc?

—Aquest és el Duc.

—Mort?

—Només inconscient. Suggereixo que el lliguis.

—Has liquidat aquests altres?

Va mirar el vestíbul on hi havia el cos de Mapes.

—Llàstima —va murmurar Yueh.

—Llàstima! —va somriure el sardaukar. Va avançar i va mirar Leto—. Aquest és, doncs, el gran Duc Vermell.

Si jo tenia dubtes de qui era aquest home, això els acaba, va pensar Yueh. Només l’Emperador diu Duc Vermell a l’Atreides.

El sardaukar va corbar-se i va tallar el blasó del falcó vermell de l’uniforme de Leto.

—Un petit record —va dir—. On és l’anell ducal?

—No el porta —va dir Yueh.

—Ja ho veig! —va contestar el sardaukar.

Yueh es va tibar i va empassar-se saliva. Si sospiten i porten una Deïdora de la Veritat, descobriran l’anell, el tòpter que he preparat —i hauré fallat.

—A vegades el Duc enviava l’anell amb un missatger com a garantia que l’ordre venia directament d’ell —va dir Yueh.

—Deuen ser uns missatgers de molta confiança —va murmurar el Sardaukar.

—No el lliga? —es va arriscar Yueh.

—Quant de temps estarà inconscient?

—Unes dues hores. No he estat tan precís en la dosi com amb la dona i el noi.

El sardaukar va tocar el Duc amb el peu.

—Aquest, no hi havia motiu per témer-lo fins i tot quan era viu. Quan es despertaran, la dona i el noi?

—D’aquí a deu minuts.

—Tan aviat?

—Em van dir que el Baró arribaria darrere els seus homes.

—És cert. Tu, espera’t a fora, Yueh. —Li va llançar una mirada dura—. Ara!

Yueh va mirar Leto.

—I sobre…

—Serà lliurat degudament lligat com un rostit a punt per al forn. —El sardaukar va mirar de nou el tatuatge de diamant al front de Yueh—. Ets conegut; estaràs segur als salons. No tenim més temps per a xerrameca, traïdor. Sento els altres que arriben.

Traïdor, va pensar Yueh. Va abaixar la mirada, va passar al costat del sardaukar anticipant com la història el recordaria: Yueh, el traïdor.

Van passar més cossos en el seu camí cap a l’entrada del davant i els va mirar, temerós que un d’ells pogués ser Paul o Jessica. Tots eren soldats de la casa o portaven l’uniforme harkonnenià.

Els guàrdies harkonnenians es van posar alerta i el van mirar quan va sortir de l’entrada principal cap a la nit il·luminada per les flames. Les palmeres al llarg de la carretera havien estat cremades per il·luminar la casa. Un fum negre —del líquid inflamable usat per cremar els arbres— pujava a través de les flames taronja.

—És el traïdor —va dir algú.

—El Baró voldrà veure’t aviat —va dir un altre.

He d’arribar al tòpter, va pensar Yueh. He de posar l’anell ducal on Paul el trobi. I va tenir por: Si Idaho sospita de mi o s’impacienta —si no espera o no va exactament on li vaig dir— Jessica i Paul no es salvaran de la carnisseria. No tindré ni el més petit alleujament del meu acte.

El guàrdia harkonnenià li va deixar el braç i va dir:

—Espera allà, fora del camí.

Abruptament, Yueh es va veure com un marginat en aquell lloc de destrucció, sense que li estalviessin res, sense la més mínima pietat. Idaho no ha de fallar!

Un altre guàrdia va topar amb ell i va cridar:

—Fora del camí, tu!

Fins i tot quan s’aprofiten de mi, em menyspreen, va pensar Yueh. Es va posar molt dret quan va ser empès de costat, va recuperar una part de la seva dignitat.

—Espera el Baró! —li va grunyir un oficial de la guàrdia.

Yueh va brandar el cap, va caminar amb una despreocupació controlada al llarg del front de la casa, va girar la cantonada cap a les ombres fora de la llum de les palmeres que cremaven. Ràpidament, cada pas delatant la seva ansietat, Yueh va dirigir-se al pati del darrere sota l’hivernacle on el tòpter esperava —la nau que havien col·locat allà per emportar-se Paul i la seva mare.

Un guàrdia era a la porta oberta del darrere de la casa, amb l’atenció concentrada en el vestíbul il·luminat i en els homes que corrien per allà escorcollant sala rere sala.

Que confiats eren!

Yueh va aferrar-se a les ombres, va dirigir-se al tòpter, va obrir la porta del costat apartat del guàrdia. Va palpar, sota els seients del davant, el fremkit que havia amagat allà, va aixecar una solapa i va posar-hi l’anell ducal. Va sentir el cruixit del paper d’espècia, la nota que havia escrit, va prémer l’anell contra el paper.

Va retirar la mà, va tornar a segellar la motxilla.

Lentament, Yueh va tancar la porta del tòpter, va tornar a la cantonada de la casa i al voltant dels arbres que cremaven.

Ara, ja està fet, va pensar.

Una vegada més va sorgir a la llum de les palmeres cremant. Va posar la capa al seu voltant, va mirar les flames. Aviat ho sabré. Aviat veuré el Baró i ho sabré. I el Baró: trobarà una petita dent.





21


Hi ha una llegenda que diu que en l’instant que el Duc Leto Atreides va morir, un meteor va travessar els cels sobre el seu palau ancestral a Caladan.

—«Introducció a una Història de la Infantesa de Muad’Dib»,

per la Princesa Irulan.

El Baró Vladimir Harkonnen era dret prop d’un portell de la nau mercant que feia servir com a post de comandament. Pel portell va veure la nit d’Arrakeen il·luminada per les flames. La seva atenció es va concentrar en el distant Mur Escut on la seva arma secreta feia el seu treball.

Artilleria explosiva.

Els canons bombardejaven les cavernes on els soldats del Duc s’havien retirat per a una última resistència. Lentament, trossos mesurats de claror taronja, pluges de roca i polseguera en la breu il·luminació —i els homes del Duc eren emparedats per morir de fam, agafats com animals a les seves lludrigueres.

El Baró podia sentir el martellejament llunyà; un tamborineig portat fins a ell pel metall de la nau: buuuum… buuuum. Després; buuum-buuum!

Qui devia pensar a ressuscitar l’artilleria en aquella època d’escuts? Aquest pensament va causar un somriure sorneguer a la seva ment. Però era previsible que els homes del Duc correrien cap a aquelles cavernes. I l’Emperador apreciarà la meva intel·ligència de preservar les vides de la nostra força mútua.

Va ajustar un dels petits suspensors que protegien el seu cos gras contra la força de la gravetat. Un somriure li va arrugar la boca, va estirar les ratlles de la barra.

Una llàstima malbaratar soldats com els del Duc, va pensar. Va fer un somriure més ample rient per si mateix. Llàstima ser cruel! Va brandar el cap. El fracàs era, per definició, prescindible. Tot l’univers era obert a un home capaç de prendre les decisions correctes. Calia obligar els conills a refugiar-se en lludrigueres. Contràriament, com els podies controlar i criar? Va imaginar els seus soldats com abelles fent fugir els conills. I va pensar: El dia brunzeix agradablement quan tens moltes abelles treballant per a tu.

La porta es va obrir darrere seu. Abans de girar-se el Baró va estudiar el reflex en el portell enfosquit per la nit.

Piter de Vries va avançar en la sala seguit per Umman Kudu, el capità de la guàrdia personal del Baró. Hi havia un renou d’homes fora de la porta. Tots tenien cares de moltó en la seva presència, expressions curosament com moltons.

El Baró es va girar.

Piter va tocar amb el dit el tupè en la seva salutació burlanera.

—Bones notícies, senyor. El Sardaukar ha portat el Duc.

—Es clar que sí —va rondinar el Baró.

Va estudiar la màscara ombrívola de vilesa a la cara efeminada de Piter. I els ulls: aquelles esquerdes del més blau-en-blau.

Aviat hauré de treure-me’l de sobre, va pensar el Baró. Ja gairebé ha fet el seu servei, gairebé ha arribat al punt de ser un perill positiu per a la meva persona. Primer, però, ha de fer que el poble d’Arrakis l’odiï. Després… rebran bé el meu volgut Feyd-Rautha com a salvador. El Baró va desviar la seva atenció al capità de la guàrdia, Umman Kudu; una línia de tisores de músculs a les barres, el mentó com la punta d’una bota —un home en qui es podia confiar perquè els seus vicis eren coneguts.

—Primer, on és el traïdor que m’ha donat el Duc? —va preguntar el Baró—. He de donar la seva recompensa al traïdor.

Piter es va girar sobre la punta d’un dels peus i va fer un senyal al guàrdia de fora.

Algun moviment i Yueh va entrar. Els seus moviments eren encarcarats i tensos. El bigoti li queia al costat dels llavis porpra. Només els seus ulls vells semblaven vius. Va caminar tres passos dins de la sala, obeint un gest de Piter, i va deturar-se mirant davant per davant el Baró.

—Ah-h-h, doctor Yueh.

—Senyor meu Harkonnen.

—Ens has donat el Duc, m’han dit.

—La meva meitat del tracte, senyor.

El Baró va mirar Piter.

Piter va abaixar el cap.

El Baró va mirar de nou Yueh.

—La lletra del pacte, eh? I jo… —Va escopir les paraules—. Què havia jo de fer en canvi?

—Ho recordeu prou bé, mon senyor Harkonnen.

I Yueh es va permetre ara pensar, escoltant l’enorme silenci dels rellotges a la seva ment. Havia llegit l’expressió del Baró. Wanna estava realment morta, enllà del seu abast. Altrament encara el continuarien explotant. L’expressió del Baró va mostrar que no hi havia cap domini; estava acabat.

—Jo? —va preguntar el Baró.

—Vau prometre alliberar la meva Wanna de la seva agonia.

El Baró va balancejar el cap.

—Ah, sí. Ara ho recordo. Això mateix. Aquesta va ser la meva promesa. Va ser així que vam vèncer el Condicionament Imperial. No podies suportar veure la teva bruixa Bene Gesserit torçar-se en els amplificadors de dolor de Piter. Bé, el Baró Vladimir Harkonnen sempre compleix les seves promeses. Et vaig prometre que l’alliberaria de l’agonia i et permetria estar amb ella. Que sigui així.

Va fer un gest a Piter.

Els ulls blaus de Piter van assumir una mirada envidriada. En la seva sobtada fluïdesa, els seus moviments eren com els d’un gat. El ganivet a la seva mà va brillar com una urpa quan va penetrar l’esquena de Yueh.

El vell es va tibar sense apartar mai els ulls del Baró.

—Estaràs amb ella! —va escopir el Baró.

Yueh va quedar dret, trontollant. Els seus llavis es van moure amb una precisió curosa i la seva veu va sortir amb una cadència estranyament mesurada:

—Tu… creus… que… m’has… vençut. Creus… que… jo… no… sabia… el… que comprava… per… la… meva… Wanna.

Va caure. No es va corbar ni va afluixar. Va ser com un arbre caient.

—Estaràs amb ella —va repetir el Baró. Però les seves paraules eren com un eco fluix.

Yueh el va omplir amb una sensació d’averany. Va dirigir la seva atenció a Piter, va veure com ell es netejava el ganivet en un tros de drap, va veure l’expressió cremosa de satisfacció als seus ulls blaus.

És així, doncs, que ell mata, per la seva pròpia mà, va pensar el Baró. És bo saber-ho.

—Ens ha donat el Duc? —va preguntar el Baró.

—Certament, senyor —va dir Piter.

—Porta’l aquí!

Piter va fer una mirada al capità de la guàrdia, que es va girar per obeir.

El Baró va mirar Yueh a terra. Per la manera com havia caigut, es podia creure que era de roure i no d’ossos.

—Mai no he aconseguit confiar en un traïdor —va dir—. Ni fins i tot un traïdor que he creat jo.

Va mirar el portell embolicat per la nit. El sac negre de silenci allà fora era seu, el Baró ho sabia. S’havien acabat les canonades de l’artilleria contra les cavernes del Mur Escut; les trampes de les lludrigueres eren tancades. De sobte el cervell del Baró no va poder concebre res més bell que el buit absolut del negre, excepte si era blanc en el negre. Blanc plaquejat en el negre. Blanc porcellana.

Però hi havia encara un dubte en ell.

Què havia volgut dir el vell metge boig? És clar, probablement sabia el que li passaria en el final. Però aquella cosa de pensar que havia estat vençut: «Et creus que m’has vençut».

Què havia volgut dir?

El Duc Leto Atreides va travessar la porta. Tenia els braços encadenats, la seva cara d’àguila bruta de fang. El seu uniforme estava estripat on algú li havia arrencat el blasó. Hi havia parracs a la cintura on el cinturó-escut havia estat tret sense primer haver-lo descordat. Els ulls del Duc tenien una mirada boja.

—Bé-é-é —va dir el Baró. Va vacil·lar, va inspirar profundament. Sabia que havia parlat massa alt. Aquest moment tant esperat havia perdut part del seu encant.

Maleït sia el doctor per tota l’eternitat!

—Crec que el bon Duc està drogat —va dir Piter—. Ha estat així que Yueh l’ha agafat. —Piter va girar-se cap al Duc—. Oi que estàs drogat, estimat Duc?

Aquella veu venia de molt lluny. Leto podia sentir les cadenes, el dolor als músculs, els seus llavis esquerdats, les seves galtes ardents, el regust sec de la set que murmurava a la seva boca. Però els sons eren sords, amagats per un llençol de cotó.

—I la dona i el noi, Piter? —va preguntar el Baró—. Ja se sap alguna cosa?

La llengua de Piter va recórrer els seus llavis.

—Tu saps alguna cosa! —va exclamar el Baró—. Què?

Piter va mirar el capità de la guàrdia, de nou el Baró.

—Els homes que van ser enviats a fer el treball, senyor… han estat… ah… trobats.

—Bé, tot ha anat com era planejat?

—Eren morts, senyor.

—És clar que sí! El que vull saber és…

—Estaven morts quan els han trobat, senyor.

La cara del Baró va fer-se lívida.

—I la dona i el noi?

—Ni rastre, senyor, però hi havia un verm. Ha vingut quan l’escena s’investigava. Potser ha estat com ho desitjàvem… un accident. Probablement…

—Jo no vull probabilitats, Piter. I el tòpter desaparegut? Això suggereix alguna cosa al meu Mentat?

—És obvi que un dels homes del Duc s’ha escapat amb ell, senyor. Ha matat el nostre pilot i s’ha escapat.

—Qui dels homes del Duc?

—Ha estat un assassinat net, silenciós, senyor. Potser Hawat o Halleck. Potser Idaho. O qualsevol lloctinent important.

—Possibilitats —va murmurar el Baró. Va mirar la figura del Duc drogada, balancejant-se.

—La situació està sota control, senyor —va dir Piter.

—No, no ho està! On és aquell estúpid planetologista? On és Kynes?

—Sabem on trobar-lo i l’hem enviat a buscar, senyor.

—No m’agrada la manera com el funcionari de l’Emperador ens ajuda —va murmurar el Baró.

Hi havia paraules a través del llençol de cotó, però algunes d’elles cremaven el cervell de Leto. Dona i noi —ni rastre. Paul i Jessica havien escapat. I el destí de Hawat, Halleck i Idaho continuava desconegut. Encara hi havia esperança.

—On és l’anell ducal? —va demanar el Baró—. No té res al dit.

—El sardaukar diu que no el tenia quan ha estat pres, senyor —va dir el capità de la guàrdia.

—Has matat el doctor massa aviat —va dir el Baró—. Ha estat un equívoc. Hauries d’haver-me avisat, Piter. Has actuat massa precipitadament per al bé de la nostra empresa. —Va arronsar el front—. Possibilitats!

Aquella idea flotava al cervell de Leto; Paul i Jessica s’han escapat! I hi havia alguna cosa més a la seva memòria: un pacte. Gairebé ho podia recordar.

La dent!

Ara va recordar-ho: una pila de gas verinós en una dent postissa.

Algú li havia dit que recordés la dent. La dent era a la seva boca. Podia sentir la seva forma amb la llengua. Tot el que li calia fer era mossegar-la amb força.

No encara!

Algú li havia dit que esperés fins que estigués a prop del Baró.

Qui li ho havia dit? No ho recordava.

—Quant de temps estarà així drogat? —va preguntar el Baró.

—Potser una altra hora, senyor.

—Potser —va murmurar el Baró. Es va girar de nou cap a la finestra enfosquida per la nit—. Tinc gana.

És el Baró, aquella forma grisa, va pensar Leto. La forma ballava d’una banda a l’altra, balancejant-se amb el moviment de la sala. I la sala s’expandia i es contreia. Es feia més brillant i més fosca. Es doblegava en la negror i desapareixia.

Per al Duc el temps va esdevenir una seqüència de nivells. I ell flotava entremig. He d’esperar.

Hi havia una taula. Leto va veure la taula clarament. I un home gros i gras a l’altra banda de la taula, les restes d’un àpat al seu davant. Leto va sentir-se assegut en una cadira al davant de l’home gras, va sentir les cadenes, les corretges que aguantaven el seu cos a la cadira. Era conscient que havia transcorregut un cert temps, però quanta estona?

Una veu sedosa, aquesta. Era Piter.

—Ja m’ho crec, Piter.

Un retruny baix: el Baró.

Leto va sentir la creixent definició dels seus entorns. La cadira sota seu va tornar-se ferma, els llaços més durs.

I ara va veure el Baró clarament. Leto va mirar els moviments de les mans de l’home: tocs compulsius; la vora d’un plat, el mànec d’una cullera, un dit que seguia la línia del mentó.

Leto va mirar la mà que es movia, fascinat.

—Pots sentir-me, Duc Leto —va dir el Baró—. Sé que em pots sentir. Vull saber on puc trobar la teva concubina i la criatura que li vas fer.

Cap senyal li va passar per alt, però aquelles paraules li van enviar una onada de calma. És cert, doncs: no tenen Paul i Jessica.

—El nostre joc no és un joc de criatures —va grunyir el Baró—. Has de saber-ho. —Va inclinar-se sobre Leto, estudiant la seva cara. Al Baró no li agradava que això no pogués ser resolt privadament, només entre tots dos. Que altres assistissin a la reialesa en aquestes penúries creava un mal precedent.

Leto podia sentir com les forces li tornaven. I ara, el record de la dent falsa va destacar-se al seu cervell com una torre en un paisatge pla. La càpsula amb forma de nervi dins aquella dent —el gas verinós— va recordar qui havia posat aquella arma mortal a la seva boca.

Yueh.

La memòria emboirada per la droga d’un cadàver arrossegat en aquesta sala penjava com una exhalació al cap de Leto. Sabia que havia estat Yueh.

—Sents aquest soroll. Duc Leto? —va preguntar el Baró.

Leto va adonar-se d’un so com el ronc d’una granota, els gemecs ofegats d’algú en agonia.

—Hem agafat un dels teus homes disfressat de fremen —va dir el Baró—. L’hem descobert fàcilment: els ulls, saps? Insisteix que va ser enviat prop dels frémens per espiar-los. Jo he viscut algun temps en aquest planeta, estimat cosí. Ningú no espia aquesta escòria espellifada del desert. Digue’m, has comprat el seu ajut? Has enviat la teva dona i el fill amb ells?

Leto va sentir com la por li tibava el pit. Si Yueh els ha enviat a la gent del desert… la cerca no pararà fins que siguin trobats.

—Vinga, vinga —va dir el Baró—. No tenim gaire temps i el dolor és ràpid. Si us plau, no hem d’arribar tan lluny, mon estimat Duc. —El Baró va mirar Piter, dret al costat de Leto—. Piter no té tots els seus instruments aquí, però estic segur que en podria improvisar.

—La improvisació a vegades és el millor, Baró.

Aquella veu sedosa, insinuant! Leto la tenia a l’orella.

—Tu tenies un pla d’emergència —va dir el Baró—. On han estat enviats la teva dona i el teu noi? —Va mirar la mà de Leto—. No tens el teu anell. Que el té el noi?

El Baró va mirar, va fixar els ulls de Leto.

—No contestes —va dir—. M’obligaràs a fer una cosa que no desitjo fer? Piter usarà mètodes simples i directes. Concordo que a vegades són els millors, però no és bo que tu siguis subjectat a coses d’aquestes.

—Un ferro roent a l’esquena, potser, o a les parpelles —va dir Piter—. Potser en altres llocs del cos. És especialment efectiu quan la persona no sap on caurà el ferro. És un bon mètode i hi ha una mena de bellesa en el patró de les cicatrius blanques a la pell nua, eh, Baró?

—Exquisit —va dir el Baró i la seva veu tenia un so amarg.

Tocant aquells dits! Leto va observar aquelles mans grasses, les joies brillants en aquelles mans grasses com les d’un nadó… i la seva necessitat de tocar.

Els sons d’agonia venint per la porta mossegaven els nervis del Duc. Qui han agafat?, es va preguntar. Podria ser Idaho?

—Creieu-me, estimat cosí —va dir el Baró—. No vull arribar a això.

—Penses en missatgers corrent pels nervis, corrent per demanar un ajut que no pot venir —va dir Piter—. Hi ha art en això, saps?

—Ets un artista superb —va grunyir el Baró—. Ara, tingues la decència de callar.

De sobte, Leto va recordar una cosa que Gurney Halleck havia dit una vegada mirant una foto del Baró: «I em vaig aixecar sobre la sorra de la mar i vaig veure una bèstia que sortia de la mar… i a les seves mans el nom de blasfèmia».

—Malbaratem el temps —va dir Piter.

—Potser. —El Baró va brandar el cap—. Saps, estimat Leto, ens diràs on són. Hi ha un nivell de dolor que ho aconseguirà.

Potser té raó, va pensar Leto. Si no fos per la dent… i el fet és que realment no sé on són.

El Baró va agafar un tros de carn, se’l va ficar a la boca, va mastegar lentament, se’l va empassar. Hem d’intentar una altra línia, va pensar.

—Observa aquest gran personatge que nega que es pot vendre —va dir el Baró—. Observa’l, Piter.

I el Baró va pensar:

Sí! Mira’l, aquest home que no pot ser comprat. Mira’l, detingut per un milió de parts d’ell mateix venudes a cada segon de la seva vida! Si l’agafessis i el sacsegessis, faria xerric-xerric. Buit! Venut! Tant se val com mori!

Els sons roncs al fons van parar.

El Baró va veure Umman Kudu, el capità de la guàrdia, aparèixer a la porta i sacsejar el cap. El captiu no havia proveït la informació que volien. Un altre fracàs. Temps per deixar de jugar amb aquest Duc ximple, aquest estúpid beneit que no s’adonava de l’infern que es trobava tan a prop seu —només el gruix d’un nervi.

Aquest pensament va calmar el Baró, que va dominar la seva aversió a tenir una persona reial subjectada al dolor. Es va veure de sobte com un cirurgià executant innombrables disseccions amb unes tisores —tallant les màscares de ximples, exposant l’infern a sota.

Conills, tots ells!

I com s’encongien quan veien el carnívor!

Leto va mirar l’altra banda de la taula i es va preguntar per què esperava. La dent podria acabar amb això ràpidament. Però, havia estat bona, la major part d’aquesta vida. Es va trobar recordant un estel volant al cel blau de Caladan, i Paul rient amb alegria veient-lo. I va recordar el sol ixent aquí a Arrakis: estries acolorides al Mur Escut, suavitzades per la boirina de polseguera.

—Llàstima —va murmurar el Baró. Va enretirar-se de la taula, es va posar dret amb l’ajut dels suspensors i va vacil·lar veient un canvi en el Duc. Va veure que l’home feia una inspiració profunda, amb les barres tibades, l’ona d’un muscle quan el Duc va tancar la boca amb força.

Té por!, va pensar el Baró.

Aterrit per la por que el Baró es pogués escapar, Leto va mossegar amb força la dent-càpsula, va sentir com es trencava. Va obrir la boca, va expel·lir el vapor amarg que podia tastar quan es formava a la seva llengua. El Baró va tornar-se més petit, una figura vista en un túnel que s’estrenyia. Leto va sentir un bleix al costat de la seva orella, el de la veu suau: Piter.

L’he agafat també!

—Piter! Què hi ha?

La veu retrunyint era lluny.

Leto va sentir que al seu cervell rodolaven memòries —els vells murmuris esdentegats de bruixes. La sala, la taula, el Baró, un parell d’ulls aterrits —blau en blau, els ulls— tot comprimit al seu voltant en una simetria arruïnada.

Hi havia un home amb un mentó com la punta d’una bota, un home joguina caient. L’home-joguina tenia el nas trencat esbiaixat cap a l’esquerra; un metrònom parat per sempre. Leto va sentir el soroll dels coberts —tan llunyà— un fragor a les seves orelles. El seu cervell era un túnel sense fi que ho agafava tot. Tot i que no hi havia estat mai: cada crit, cada murmuri, cada… silenci.

Li va romandre un pensament. Leto el va veure en la llum sense forma amb rajos negres: El dia dóna forma a la carn i la carn dóna forma al dia. Li va semblar que la idea tenia una intensitat que ell sabia que no podria mai explicar.

Silenci.

El Baró romania amb l’esquena contra la seva porta privada.

L’havia tancada sobre la sala plena de morts. Els guàrdies ja el voltaven. Ho havia respirat?, es va preguntar. Sigui el que sigui, m’ha sorprès també?

Els sons li van tornar… i la raó. Va escoltar algú cridant ordres —màscares de gas… les portes tancades… feu funcionar els ventiladors.

Els altres han caigut ràpidament, va pensar. Jo encara sóc dret. Encara respiro. Òndia! Ha estat de poc!

Ara ho podia analitzar. El seu escut havia estat activat, poc però encara prou per retardar l’intercanvi molecular a través de la barrera de camps. I s’havia apartat de la taula… allò i el bleix de Piter que havia portat el capità de la guàrdia corrent cap a la seva sala.

La sort i el bleix d’un moribund l’havien salvat.

El Baró no va sentir gratitud per Piter. El ximple s’havia deixat matar. I aquell estúpid capità de la guàrdia! Havia dit que sondejava tothom abans de portar-los a la presència del Baró! Com hauria estat possible que el Duc…? Cap avís. Ni tan sols de l’escànner de verins sobre la taula, fins que ja era massa tard. Com?

Bé, ara és igual, va pensar el Baró, més calmat. El pròxim capità de la guàrdia començarà a trobar respostes a aquestes preguntes.

Es va adonar de més activitat al fons de la sala, a la cantonada de l’altra porta d’aquella sala de la mort. El Baró es va apartar de la porta, va estudiar els lacais al seu voltant. Eren allà mirant, callats, esperant la reacció del Baró.

El Baró hauria d’estar furiós?

I el Baró va comprendre que només havien passat uns segons des de la seva fuita d’aquella sala terrible.

Alguns dels guàrdies tenien les armes apuntades al terra. Alguns dirigien la seva ferocitat a la sala buida que s’estenia cap als sorolls a la cantonada a la seva dreta.

Un home va venir a grans camades per aquell cantó, amb una màscara de gas penjada del coll, amb els ulls als escànners de verins al sostre del corredor. Tenia els cabells grocs, la cara camussa amb ulls verds. Línies rígides radiaven de la seva boca de llavis gruixuts. Semblava un ésser de l’aigua entre els que caminaven sobre la terra.

El Baró va mirar l’home que s’acostava i va recordar el seu nom: Nefud. Iakin Nefud. Caporal de la guàrdia. Nefud era addicte a la semuta, la combinació música-droga que afectava la més profunda consciència. Una informació útil, aquesta.

L’home va parar davant el Baró i va saludar.

—El corredor està net, senyor. Jo era a fora observant i he vist que ha d’haver estat un gas verinós. Els ventiladors de la sala han extret l’aire dels corredors. —Va mirar l’escànner a sobre del cap del Baró—. Res no s’ha escapat. Quines són les vostres ordres?

El Baró va reconèixer la veu de l’home: era la que havia estat cridant ordres. Eficient, aquest caporal, va pensar.

—Són tots morts allà? —va preguntar el Baró.

—Sí, senyor.

Bé, hem d’adaptar-nos, va pensar el Baró.

—Primer —va dir—‚ deixa que et feliciti, Nefud. Ets el nou capità de la meva guàrdia. I espero que aprenguis la lliçó que s’ha d’aprendre del destí del teu antecessor.

El Baró va veure com la consciència creixia en el seu guàrdia acabat de promoure. Nefud sabia que mai més estaria sense la seva semuta. Va brandar el cap.

—El meu senyor sap que em dedicaré completament a la seva seguretat.

—Sí. Bé, a propòsit, sospito que el Duc tenia alguna cosa a la boca. Descobrirem què, com ha estat usat, qui l’ha ajudat a posar-s’ho allà. Prendràs totes les precaucions…

Va deturar-se. La seva cadena de pensament va ser trencada per un disturbi al corredor darrere seu: els guàrdies de la porta de l’ascensor de les plantes més baixes de la fragata intentaven fer parar un coronel bashar alt que acabava de sortir de l’ascensor.

El baró no aconseguia situar la cara del coronel bashar: prim amb la boca com un fuet de cuir, taques de tinta bessones com a ulls.

—Traieu les mans de mi, canilla de carronyaires! —va bramar l’home i va empènyer els guàrdies de banda.

Ah-h-h, un del Sardaukar, va pensar el baró.

El coronel bashar va anar cap al Baró, els ulls del qual eren dues esquerdes d’aprensió. Els oficials sardaukars l’omplien d’inquietud. Tots semblaven com parents del Duc… el difunt Duc. I les seves maneres amb el Baró!

El coronel Bashar es va col·locar mig pas al davant del Baró, amb les mans als malucs. El guàrdia era immòbil darrere seu en una incertesa crispada.

El Baró va adonar-se de l’absència de salutació, del desdeny a les maneres del sardaukar, i la seva inquietud va créixer. Hi havia només una legió de sardaukars localment —deu brigades— reforçant les legions harkonnenianes, però el Baró no es feia il·lusions. Aquella legió era perfectament capaç de girar-se contra els harkonnenians i dominar-los.

—Digueu als vostres homes que no m’han d’impedir de veure-us. Baró —va grunyir el sardaukar—. Els meus homes us han portat el Duc Atreides abans que jo pogués discutir el seu destí amb vós. Ho discutirem ara.

No he de perdre dignitat davant dels meus homes, va pensar el Baró.

—I això? —Era una paraula fredament controlada i el Baró se’n va sentir orgullós.

—El meu emperador em va encarregar que garantís que el seu reial cosí es moriria d’una manera neta i sense agonia —va dir el coronel bashar.

—Aquestes van ser les ordres imperials per a mi —va mentir el Baró—. Us creieu que he desobeït?

—He d’informar el meu Emperador del que veig amb els meus ulls —va dir el sardaukar.

—El Duc ja és mort —va exclamar el Baró, i va fer un gest per fer-lo sortir.

El coronel bashar va continuar plantat al davant seu. Ni per un tremolor d’un ull o d’un múscul va reconèixer que havia rebut senyal de marxar.

—Com? —va grunyir.

Cert!, va pensar el Baró. Això és massa.

—Per la seva pròpia mà, si ho vol saber —va dir el Baró—. S’ha enverinat.

—Veuré el cos ara —va dir el coronel bashar.

El Baró va aixecar la seva mirada al sostre en una exasperació fingida mentre els seus pensaments corrien. Maleït sia! Aquest sardaukar de vista fina veurà la sala abans que res hagi estat canviat!

—Ara —va grunyir el sardaukar—. El veuré amb els meus propis ulls.

El Baró va comprendre que no hi havia manera d’impedir-ho. El sardaukar ho veuria tot. Sabria que el Duc havia matat harkonnenians… que el Baró havia escapat de molt poc. Hi havia la prova de les restes del sopar a la taula i el duc mort a l’altra banda de la taula amb la destrucció al seu voltant. No hi havia manera d’impedir-ho.

—No m’ho impediran —va grunyir el coronel bashar.

—Ningú li ho vol impedir —va dir el Baró, i va mirar els ulls d’obsidiana del sardaukar—. No amago res al meu Emperador. —Va fer un gest amb el cap a Nefud—. El coronel bashar ha de veure-ho tot immediatament. Condueix-lo per la porta on eres, Nefud.

—Per aquí, senyor —va dir Nefud.

Lentament, amb insolència, el sardaukar va fer la volta al Baró i es va obrir camí a través dels guàrdies.

Inaguantable, va pensar el Baró. Ara l’Emperador sabrà que he fet una relliscada. La considerarà un senyal de feblesa.

I era angoixant comprendre que l’Emperador i els seus sardaukars eren iguals en el seu desdeny per la feblesa. El Baró es va mossegar el llavi inferior consolant-se que l’Emperador, almenys, no havia sabut l’atac dels atreidesians a Giedi Prime, la destrucció dels dipòsits harkonnenians d’espècia que hi havia.

Maleït Duc, pèrfid!

El Baró va mirar les esquenes que es retiraven, l’arrogant sardaukar i Nefud, rabassut, eficient.

He d’adaptar-me, va pensar el Baró. Hauré de posar Rabban en aquest maleït planeta una vegada més. Sense reserves. He de gastar la meva pròpia sang harkonneniana per posar Arrakis en estat d’acceptar Feyd-Rautha. Maleït Piter! S’ha fet matar abans que jo acabés amb ell.

El Baró va sospirar.

I he de demanar tot seguit un nou Mentat a la Tleielax. Certament ja tenen el nou a punt per a mi.

Un dels guàrdies al seu costat va estossegar.

El Baró es va girar.

—Tinc gana.

—Sí, senyor meu.

—I vull que em diverteixin mentre endreceu la sala i estudieu els seus secrets —va retronar el Baró.

El guàrdia va abaixar els ulls.

—Quina diversió vol el meu senyor?

—Seré al meu dormitori —va dir el Baró—. Porta’m aquest xicot que vam comprar a Gamont, aquell que té els ulls tan macos. Droga’l bé. No tinc ganes de lluitar.

—Sí, senyor.

El Baró es va girar, va començar a moure’s amb el seu pas balancejant, amb les boies-suspensors, cap a les seves cambres. Sí, va pensar. El dels ulls macos, el que s’assembla tant al jove Paul Atreides.





22


Oh mars de Caladan,

Oh poble del Duc Leto

La ciutadella de Leto va caure.

Va caure per sempre…

—De «Cançons de Muad’Dib»,

per la Princesa Irulan.

Paul va sentir que tot el seu passat, tota la seva experiència abans d’aquesta nit, s’havia tornat sorra regalimant en un rellotge de sorra. Seia prop de sa mare dins una petita tenda de teixit i plàstic —una tenda destil·ladora— que havia trobat, com els vestits frémens que portaven ara, a la motxilla deixada al tòpter.

No hi havia dubte, en la ment de Paul, sobre qui havia posat allà el fremkit, qui havia dirigit el curs del tòpter que els portava captius.

Yueh.

El metge traïdor els havia enviat directament a les mans de Duncan Idaho.

Paul va mirar a fora de la punta transparent de la tenda destil·ladora cap a les roques il·luminades per la lluna que encerclaven l’indret on Idaho els havia amagat.

Així amagat, quan ara sóc el Duc, va pensar Paul. Va sentir que aquest pensament el mortificava, però no podia negar el seny del que havien fet.

Alguna cosa havia passat a la seva consciència aquesta nit: va veure amb una claredat aguditzada cada circumstància i ocurrència al seu voltant. Es va sentir incapaç de parar l’afluència d’informacions o la precisió freda amb què cada nou detall era afegit a aquest coneixement i la computació es centrava en la seva consciència. Era poder Mentat i més.

Paul va pensar en el moment de ràbia impotent quan l’estrany tòpter va cabussar des de la nit sobre ells i es va deturar com un falcó gegantí sobre el desert amb el vent xiulant a través de les ales.

Aquella cosa al cervell de Paul va ocórrer aleshores. El tòpter havia lliscat sobre la sorra cap a les figures que corrien: la seva mare i ell mateix. Paul va recordar com l’olor de sofre cremat de l’abrasió dels patins del tòpter contra la sorra els havia aconseguit.

La mare, ho sabia, s’havia girat, esperava trobar un làser a les mans de mercenaris harkonnenians i havia reconegut Duncan Idaho abocant-se a la porta oberta del tòpter i cridant:

—De pressa! Hi ha senyal de verm al sud!

Però Paul havia sabut, quan es girava, qui pilotava el tòpter. Una acumulació de detalls insignificants de la manera com volava, l’embranzida de l’aterratge —pistes tan petites que ni tan sols la seva mare no havia detectat— havien dit a Paul precisament qui seia als controls.

A l’altra banda de la tenda destil·ladora, Jessica es va bellugar i va dir:

—Només pot haver-hi una explicació. Els harkonnenians tenien la dona de Yueh. Ell odiava els harkonnenians! No estic equivocada sobre això. Has llegit la seva nota. Però per què ens ha salvat de la carnisseria?

Només ara ho veu i tan pobrament, va pensar Paul. Aquesta idea va ser una sorpresa. Va saber això naturalment mentre llegia la nota que acompanyava l’anell ducal que hi havia a la motxilla.

«No intentis perdonar-me», havia escrit Yueh. «No vull el teu perdó. Ja tinc prou càrregues. El que he fet ha estat fet sense malvolença o esperança de comprensió dels altres. És el meu propi tahaddi al-burhan, la meva prova definitiva. Et dono l’anell ducal dels Atreides com a prova que escric la veritat. Quan llegeixis això, el Duc Leto serà mort. Consola’t amb la meva garantia que no ha mort sol, que aquell que odiem per damunt de tots ha mort amb ell». No havia estat adreçat ni firmat, però no hi havia dubtes sobre la lletra: era de Yueh.

Recordant la lletra, Paul va tornar a experimentar l’angoixa d’aquell moment: una cosa penetrant i estranya que semblava ocórrer fora de la seva nova vivacitat mental. Havia llegit que el pare era mort i sabia que aquelles paraules deien la veritat, però les havia sentit com res més que una altra dada a ser registrada en el seu cervell i a fer servir.

Jo estimava el meu pare, va pensar Paul i sabia que això era veritat. Hauria de plorar-lo, hauria de sentir alguna cosa.

Però no sentia res excepte: Vet aquí un fet important.

Al costat de tots els altres fets.

El seu cervell continuava afegint impressions sensorials, extrapolant, computant.

Les paraules de Halleck van tornar a Paul: «Humor és una cosa pròpia del bestiar i per fer l’amor. Hom combat quan cal i no quan hi té el cor!».

Potser és això, va pensar Paul. Ploraré el meu pare més tard… quan hi hagi temps.

Però no va sentir cap respir en la precisió freda del seu ésser.

Sentia que la seva nova consciència era només un començament, que creixia. La sensació de terrible objectiu que havia sentit per primera vegada en la seva prova amb la Reverenda Mare Gaius Helen Mohiam el va penetrar. La seva mà dreta —la mà de dolor recordat— s’estremia i bategava.

És això, doncs, ser el Kwisatz Haderach?, va preguntar-se.

—Durant un moment he pensat que Hawat ens havia fallat de nou —va dir Jessica—. He pensat que potser Yueh no era un metge Suk.

—Ell era tot el que pensàvem d’ell… i més —va dir Paul. I va pensar: Per què és tan lenta a veure aquestes coses? I va dir—: Si Idaho no aconsegueix arribar a Kynes, serem…

—Ell no és la nostra única esperança —va dir.

—No era aquesta la meva suggestió —va dir ell.

Ella va sentir l’acer a la seva veu, la sensació de comandament, i va mirar-lo a través de la foscor grisa de la tenda destil·ladora.

Paul era una silueta contra les roques il·luminades per la lluna, vistes a través de la punta transparent de la tenda.

—Altres homes del teu pare hauran escapat —va dir ella—. Hem de reunir-los, trobar…

—Dependrem de nosaltres mateixos —va dir ell—. La nostra preocupació immediata són les armes atòmiques de la nostra família. Hem de recuperar-les abans que els harkonnenians les trobin.

—No és probable que les trobin —va dir ella—‚ de la manera que van ser amagades.

—No pot ser deixat a l’atzar.

I va pensar: El que ell té al cap és Xantatge amb les armes atòmiques de la família com una amenaça al planeta i a la seva espècia. Però aleshores tot el que pot esperar és refugiar-se en l’anonimat dels renegats.

Les paraules de la seva mare havien provocat un altre flux de pensament en Paul: la preocupació d’un duc per tota la gent que havien perdut aquella nit. La gent és l’autèntica força d’una Gran Casa, va pensar Paul. I va recordar les paraules de Hawat: «Separar-se de les persones és una tristesa; un lloc és només un lloc».

—Fan servir el Sardaukar —va dir Jessica—. Hem d’esperar fins que el Sardaukar sigui retirat.

—Es creuen que hem estat agafats entre el desert i el Sardaukar —va dir Paul—. Volen que no hi hagi atreidesians supervivents. Extermini total. No comptis que cap dels nostres sobrevisqui.

—No poden continuar indefinidament arriscant-se a revelar el paper de l’emperador en tot això.

—No poden?

—Alguns dels nostres podrien haver escapat.

—Sí?

Jessica es va girar, aterrida per la força amarga de la veu del fill, escoltant l’avaluació precisa de les possibilitats. Va sentir que la ment d’ell havia saltat al davant de la seva, que ara veia més en alguns aspectes que ella. Ella l’havia ajudat a entrenar la intel·ligència que havia fet això, però ara havia tingut por. Els seus pensaments van girar buscant el santuari perdut del seu Duc i va sentir les llàgrimes cremades pels seus ulls.

És com havia de ser, Leto, va pensar ella. «Un temps d’amor i un temps de dolor». Va reposar la mà a l’abdomen, la seva consciència es va centrar a l’embrió que hi duia. Tinc la filla dels Atreides que em van manar que produís, però la Reverenda Mare estava equivocada: una filla no hauria salvat el meu Leto. Aquesta criatura és només vida abastant el futur enmig de la mort. He concebut per instint i no per obediència.

—Intenta de nou el comunicador —va dir Paul.

El cervell continua treballant independentment de si intentem detenir-lo, va pensar.

Jessica va trobar el petit receptor que Idaho els havia deixat i va pitjar l’interruptor. Una llum verda va brillar a l’instrument. Un minúscul xerroteig va venir de l’altaveu. Va reduir el volum, va buscar per les bandes. Una veu parlant el llenguatge de guerra dels Atreides va entrar a la tenda.

«… enrere i reagrupar a la cresta. Fedor informa que no hi ha supervivents a Carthag i que el Banc de la Guilda ha estat saquejat».

Carthag!, va pensar Jessica. Era un planter harkonnenià.

—Són sardaukars —va dir la veu—. Atenció als sardaukars en uniformes atreidesians. Han…

Un petarrelleig va omplir l’altaveu, després el silenci.

—Prova les altres bandes —va dir Paul.

—Comprens el que això vol dir? —va preguntar Jessica.

—Ho esperava. Volen que la Guilda ens blasmi per la destrucció del seu banc. Amb la Guilda contra nosaltres, serem atrapats a Arrakis. Prova les altres bandes.

Ella va mesurar les seves paraules: «Ho esperava». Què li havia passat? Lentament, Jessica va tornar a l’instrument. Mentre movia la banda de freqüències, van captar fragments de violència a les poques veus parlant el llenguatge de guerra atreidesià: «… feu enrere…» «intenteu reagrupar-vos a…» «atrapats en una caverna a…». I no hi havia dubtes sobre l’exultació victoriosa de la taral·la harkonneniana que sortia de les altres bandes. Ordres breus, informes de guerra. No n’hi havia prou perquè Jessica enregistrés i interpretés el llenguatge, però el to era obvi.

Victòria harkonneniana.

Paul va sacsejar la motxilla al seu costat i va sentir els dos litrejons d’aigua. Va fer una inspiració profunda. Va mirar per la punta transparent de la tenda l’escarpa de roca destacada contra les estrelles. La seva mà esquerra va palpar el segell-esfínter de l’entrada de la tenda.

—Serà l’alba aviat —va dir ell—. Podrem esperar Idaho tot el dia, però no una altra nit. Al desert, s’ha de viatjar durant la nit i descansar a l’ombra durant el dia.

Un saber popular recordat es va insinuar en la ment de Jessica:

Sense un vestit destil·lador. Al desert, un home a l’ombra necessita cinc litres d’aigua al dia per mantenir el pes del cos. Va palpar la pell suau del vestit destil·lador contra el cos, pensant com les seves vides depenien d’aquests vestits.

—Si sortim d’aquí, Idaho no podrà trobar-nos —va dir ella.

—Hi ha moltes maneres de fer parlar qualsevol home —va dir ell—. Si Idaho no ha tornat a l’alba, hem de considerar la possibilitat que hagi estat capturat. Quant de temps et creus que podrà aguantar?

La pregunta no exigia resposta.

Paul va aixecar el segell de la motxilla, va treure un petit micromanual amb il·luminador i magnificador. Lletres verdes o taronja van saltar des de les pàgines: «litrejons, tenda destil·ladora, barrets d’energia, mapa de fondals, tampó-filtres, paracompàs, ganxos de faedor, batzacadors, fremkits, pilars de foc…».

Tantes coses per sobreviure al desert.

Va posar el manual de banda al terra de la tenda.

—On podrem anar? —va preguntar Jessica.

—El meu pare va parlar del poder del desert —va dir Paul—. Els harkonnenians no poden dominar aquest planeta sense això. Mai no han dominat aquest planeta, ni ho faran. Ni amb deu mil legions de sardaukars.

—Paul, tu no pots pensar que…

—Tindrem les proves a les nostres mans —va dir ell—. Aquí mateix, en aquesta tenda… la mateixa tenda, aquesta motxilla i el seu contingut, aquests vestits destil·ladors. Sabem que la Guilda demana un preu prohibitiu pels satèl·lits meteorològics. Sabem que…

—Què tenen a veure els satèl·lits meteorològics amb això? —va preguntar ella—. No podrien… —Es va interrompre.

Paul va sentir la hipervivacitat de la seva ment llegint les seves reaccions, computant detalls insignificants.

—Ara ho veus —va dir ell—. Els satèl·lits observen el sòl. Hi ha coses al desert que no aguanten freqüents inspeccions.

—Suggereixes que la mateixa Guilda controla aquest planeta?

Era tan lenta.

—No! —va dir ell—. Els frémens! Paguen a la Guilda per tenir privacitat, paguen amb una moneda que pot adquirir fàcilment qui tingui el poder del desert: espècia. Això és més que una resposta de segona aproximació; és una computació directa. Pots confiar-hi.

—Paul —va dir Jessica—‚ encara no ets un Mentat; no pots saber amb certesa com…

—Mai no seré un Mentat —va dir ell—. Sóc una altra cosa… un monstre.

—Paul! Com pots dir una…

—Calla!

Es va apartar d’ella per mirar la nit. Per què no puc plorar?, es va preguntar. Va sentir que cada fibra del seu ésser desitjava aquest desfogament, que li seria sempre rebutjat.

Jessica mai no havia sentit tal angoixa a la veu del fill. Volia abraçar-lo, confortar-lo, ajudar-lo, però va sentir que no hi havia res que pogués fer. Ell havia de resoldre aquest problema tot sol.

La llum del manual del fremkit entre ells al terra de la tenda li va prendre l’atenció. El va agafar i va llegir: «Manual d’”El Desert Amistós”, el lloc és ple de vida. Aquí hi ha l’ayat i burham de Vida. Creieu, i al-Lat mai no farà cremar».

Es com el Llibre Azhar, va pensar ella recordant els seus estudis dels Grans Secrets. Ha estat a Arrakis un Manipulador de Religions?

Paul va treure el paracompàs de la motxilla, el va tornar i va dir:

—Pensa en totes aquestes màquines frémens d’aplicació especial. Mostren una sofisticació sense rival. Has d’admetre-ho, la cultura que ha fet aquestes coses mostra profunditats que ningú sospitava.

Vacil·lant, encara preocupada per la duresa de la veu del fill, Jessica va tornar al llibre, va estudiar una constel·lació il·lustrada del cel d’Arrakis: «Muad’Dib»: «El Ratolí» i va notar que la cua assenyalava el nord.

Paul va mirar cap a la foscor de la tenda mentre els moviments entrellucats de la seva mare es revelaven a la llum del manual. Ara és l’hora de complir el desig del meu pare, va pensar. He de comunicar-li el seu missatge mentre ella encara té temps per plorar. El dolor la perjudicarà més tard. I es va sentir sobtat per la seva lògica precisa.

—Mare —va dir.

—Digues!

Ella va adonar-se del canvi en la seva veu, va sentir una fredor a les entranyes amb aquell so. No havia vist mai un control tan dur.

—El meu pare és mort —va dir ell.

Ella va escorcollar dins seu per acoblar els fets —la manera Bene Gesserit d’avaluar dades— i li va venir la sensació d’una pèrdua terrible.

Jessica va brandar el cap, incapaç de parlar.

—El meu pare em va encarregar un dia —va dir Paul—‚ que et donés un missatge si alguna cosa li passava. Temia que poguessis pensar que no confiava en tu.

Aquella sospita inútil, va pensar ella.

—Volia que sabessis que mai havia sospitat de tu —va dir Paul, va explicar l’engany, i va afegir—: Volia que sabessis que sempre havia confiat totalment en tu, sempre et va estimar i apreciar. Va dir que més aviat sospitaria de si mateix i que només lamenta una cosa… que mai no t’hagi fet la seva Duquessa.

Ella va eixugar les llàgrimes que regalimaven per les seves galtes i va pensar: Quin desaprofitament estúpid d’aigua del cos! Però donava a aquest pensament el valor que tenia: un intent de retirar-se del dolor a la còlera. Leto, Leto meu, va pensar. Quines coses tan terribles fem a aquells que estimem! Amb un moviment violent, va apagar el llum del petit manual.

Els sanglots la van sacsejar.

Paul va sentir el dolor de sa mare i va sentir el buit dins seu. Jo no tinc dolor, va pensar. Per què? Per què? Va sentir que la incapacitat per al dolor era una mancança terrible.

«Un temps per tenir i un temps per perdre», va pensar Jessica, citant per a si mateixa la Bíblia C.O. «Un temps per guardar i un temps per distribuir; un temps per estimar i un temps per odiar; un temps de guerra i un temps de pau».

El cervell de Paul continuava amb la seva precisió freda. Va veure els camins al seu davant en aquest planeta hostil. Sense ni tan sols la vàlvula de seguretat del somni, va posar en focus la seva consciència prescient, considerant-la una computació dels futurs més probables, però amb alguna cosa més, una franja de misteri —com si el seu cervell s’enfonsés en algun nivell sense temps, on bufaven els vents del futur. Bruscament, com si hagués trobat la clau necessària, el cervell de Paul va pujar un grau més de consciència. Es va sentir agafant-se a aquest nou nivell, agafant-se a alguna cosa precària i espiant al voltant. Era com si existís dins d’un globus amb vies que radiaven en totes les direccions… tanmateix això només s’apropava a la sensació.

Va recordar-se d’haver vist una vegada un mocador de gasa bufat pel vent i ara sentia el futur com si es cargolés sobre una superfície tan ondulant i impermanent com la d’un mocador bufat pel vent.

Va veure gent.

Va sentir la calor i el fred d’innombrables probabilitats.

Va saber noms i llocs, va experimentar innombrables emocions, va passar revista a dades d’innombrables clivelles inexplorades. Hi havia temps per provar i sondejar, però no hi havia temps per donar forma.

Allò era un espectre de possibilitats des del més remot passat al més remot futur —des del més probable al més improbable. Va veure la seva pròpia mort d’innombrables maneres. Va veure nous planetes, noves cultures.

Persones.

Persones.

Va veure tantes multituds que no podien ser enumerades, però el seu cervell les catalogava.

Fins i tot els homes de la Guilda.

I va pensar: La Guilda. Seria una manera per a nosaltres, la meva singularitat acceptada com una cosa familiar d’alt valor. L’espècia, actualment necessària, ens seria assegurada.

Però la idea de viure la seva vida en els futurs-possibles-prevists-pel-cervell que guiaven naus espacials li feia por. Era una manera, però. I, en preveure aquest futur possible que tenia la gent de la Guilda, va reconèixer la seva pròpia singularitat.

Tinc una altra mena de vida. Veig una altra mena de terreny: tots els camins disponibles.

Era un pensament que reassegurava i causava alarma. Tants d’aquests camins s’enfonsaven i desapareixien.

Tan de pressa com havia vingut, aquella sensació va desaparèixer i Paul va comprendre que tota aquella experiència havia durat el temps d’un batec del cor.

Tanmateix, la seva consciència personal havia estat regirada, il·luminada d’una manera terrorífica. Va mirar al voltant.

La nit encara cobria la tenda destil·ladora en el seu amagatall protegit per les roques. El dolor de la seva mare encara es podia sentir.

La seva pròpia falta de dolor encara podia ser sentida… aquell lloc balmat en algun lloc separat de la seva ment, que continuava funcionant sense parar, tractant dades, avaluant, computant, sotmetent respostes a una cosa que s’assemblava a la manera Mentat.

I ara va veure que tenia una riquesa de dades que pocs cervells havien tingut mai abans. Però això no va fer el lloc buit dins seu més fàcil de suportar. Va sentir que alguna cosa havia d’esclatar. Era com si un control de rellotgeria d’una bomba hagués estat muntat per explotar dins seu. Continuava funcionant independentment del que ell volia. Enregistrava minúsculs matisos de diferència al seu voltant: un lleuger canvi d’humitat, una caiguda fraccional de temperatura, la marxa d’un insecte sobre el sostre de la tenda destil·ladora, la solemne aproximació de l’alba en la taca estrellada del cel que podia veure per la punta transparent de la tenda.

El buit era insuportable. Saber com el mecanisme de rellotge s’havia posat en funcionament no feia cap diferència. Podia mirar el seu propi passat i veure el començament de tot: l’entrenament, l’agudització dels talents, les pressions de disciplines sofisticades, fins i tot la descoberta de la Bíblia C.O. en un moment crític… i, finalment, l’espècia. I podia mirar endavant —la més terrible de les direccions— per veure vers on tot es dirigia.

Sóc un monstre!, va pensar. Una anormalitat!

—No —va dir. I després—: No. No! NO!

Va trobar que colpejava el terra de la tenda amb els punys.

La seva part implacable va enregistrar això com una dada emocional interessant i ho va afegir als altres factors.

—Paul!

La mare era al seu costat, agafant-li les mans. La seva cara era una taca grisa que l’espiava.

—Paul, què hi ha?

—Tu! —va dir ell.

—Jo sóc aquí, Paul —va dir ella—. Tot va bé.

—Què m’has fet? —va preguntar.

En una explosió de comprensió, ella va sentir algunes de les arrels de la pregunta i va dir:

—Et vaig infantar.

Era, tant per instint com pel seu coneixement subtil, la resposta precisament correcta per calmar-lo. Ell va sentir les seves mans que el tocaven, va centrar-se en el contorn borrós de la seva cara. (Alguns vestigis genètics a la seva estructura facial van ser remarcats d’una nova manera, afegits a les altres dades, i preparada una resposta final).

—Deixa’m estar —va dir ell.

Ella va sentir l’acer de la seva veu, va obeir.

—Vols dir-me què passa, Paul?

—Sabies el que feies quan m’entrenaves? —va preguntar ell.

Ja no hi ha infantesa a la seva veu, va pensar ella. I va dir:

—Esperava el que tots els pares esperen… que fossis… superior, diferent.

—Diferent?

Ella va sentir l’amargor a la seva veu i va dir;

—Paul, jo…

—Tu no volies un fill! —va dir ell—. Volies un Kwisatz Haderach! Volies un Bene Gesserit mascle!

Ella va evitar la seva amargor:

—Però, Paul…

—Vas consultar mai el meu pare sobre això?

Ella va parlar amb la frescor del seu dolor;

—Siguis el que siguis, Paul, l’herència és tant del teu pare com meva.

—Però no l’entrenament —va dir ell—. No les coses que… han despertat… el que dormia.

—El que dormia?

—És aquí. —Va posar la mà al cap i després al pit—. En mi. No para mai i…

—Paul!

Ella va sentir la histèria en la seva veu.

—Escolta’m —va dir ell—. Tu volies que la Reverenda Mare conegués els meus somnis? Escolta tu ara en el seu lloc. Acabo de tenir un somni desvetllat. Saps per què?

—Has de calmar-te —va dir ella—. Si hi ha…

—L’espècia —va dir ell—. És en tot aquí… en l’aire, al sòl, al menjar. L’espècia geriàtrica. És com la droga de la Deïdora de la Veritat. És un verí!

Ella es va tibar.

La veu d’ell es va enfeblir i va repetir:

—Un verí… tan subtil, tan pèrfid… tan irreversible. Ni tan sols et mata excepte si deixes de prendre’l. No podem deixar Arrakis excepte si ens emportem part d’Arrakis.

La presència aterridora de la seva veu no permetia cap disputa.

—Tu i l’espècia —va dir Paul—. L’espècia canvia qualsevol persona que pren una coseta de res, però gràcies a tu, jo podria tenir un canvi de consciència. No he tingut l’oportunitat de deixar-ho a l’inconscient, que podria ignorar-ho. Jo ho puc veure.

—Paul, tu…

—Ho veig! —va repetir.

Ella va sentir la follia a la seva veu, no sabia què fer.

Però ell va parlar de nou, i ella va sentir el control de ferro que tornava:

—Som atrapats aquí.

Som atrapats aquí, va concordar ella.

I va acceptar la veritat de les seves paraules. Cap pressió del Bene Gesserit, cap truc o artifici els podria alliberar completament d’Arrakis: l’espècia era addictiva. El seu cos ho sabia des de molt abans que el seu cervell es despertés per a això.

Així, aquí viurem les nostres vides, va pensar ella, en aquest planeta infernal. El lloc està preparat per a nosaltres, si podem escapar dels harkonnenians. I no hi ha cap dubte del meu destí: sóc aquí només per preservar un important llinatge en el Pla Bene Gesserit.

—He de parlar-te del meu somni desvetllat —va dir Paul. (Ara hi havia fúria a la seva veu)—. Per assegurar-me que acceptes el que dic, et diré primer que sé que tindràs una filla, germana meva, aquí a Arrakis.

Jessica va posar les mans al terra de la tenda, es va recolzar contra la paret de teixit per ofegar una sensació de por. Sabia que el seu embaràs no es podia notar encara. Només el seu propi entrenament Bene Gesserit li havia permès llegir els primers senyals del seu cos, saber de l’embrió que tenia només algunes setmanes.

—Només per servir —va murmurar Jessica, agafant-se al lema Bene Gesserit—. Existim només per servir.

—Trobarem una llar entre els frémens —va dir Paul—‚ on la teva Missionaria Protectiva ens va preparar un refugi.

Ens van preparar un camí al desert, va pensar Jessica. Però com pot ell saber res de la Missionaria Protectiva? Va trobar cada vegada més difícil dominar el seu terror davant la peculiaritat aclaparadora de Paul.

Ell va estudiar la seva ombra fosca veient la seva por i cada reacció amb la seva nova consciència com si fos perfilada en una llum enlluernadora. Un començament de compassió per ella el va dominar.

—No puc dir-te les coses que poden passar aquí —va dir ell—. Ni tan sols m’ho puc dir a mi mateix, encara que les he vistes. Aquest sentit del futur… sembla que no tinc cap control sobre ell. Simplement s’esdevé. El futur immediat… diguem, un any… puc veure-ho una mica… una carretera tan ampla com la nostra Avinguda Central a Caladan. No veig alguns llocs… llocs ombrívols… com si fos darrere un turó —i de nou va pensar en la superfície d’un mocador ondulant—… i hi ha ramificacions…

Va caure silenciós mentre el record d’aquella visió l’omplia. Cap somni prescient, cap experiència de la seva vida l’havia realment preparat per a la totalitat amb la qual el vel havia estat arrencat per revelar el temps nu.

Recordant l’experiència que acabava de tenir, Paul va reconèixer el seu propi terrible objectiu; la pressió de la seva vida que es dilatava com una bombolla cada cop més grossa… i el temps enretirant-se…

Jessica va trobar el control del llum de la tenda, el va activar.

Una llum verda tènue va repussar les ombres i va alleugerir la seva por. Va mirar la cara de Paul, els seus ulls —la mirada interior. I ella sabia on havia vist aquesta mirada abans: en records de desastres: a les cares de criatures que havien passat fam o ferides terribles.

Els ulls eren com pous, la boca una línia recta, les galtes excavades.

És la mirada de la terrible consciència, va pensar ella, d’algú forçat al coneixement de la seva mateixa mortalitat.

Ja no era, realment, una criatura.

El sentit subjacent de les seves paraules va començar a dominar el seu cervell, empenyent de banda tota la resta. Paul podia veure més enllà, una manera d’escapar per a ells.

—Hi ha una manera d’evadir els harkonnenians —va dir ella.

—Els harkonnenians! —va escarnir ell—. Treu aquests humans deformats fora de la teva ment.

Va mirar la seva mare estudiant les línies de la seva cara a la llum fluixa.

Les línies la delataven.

Ella va dir:

—No hauries de referir-te a les persones com humans sense…

—No estiguis tan segura que saps fins on pots arribar —va dir ell—. Portem el nostre passat amb nosaltres. I, mare meva, hi ha una cosa que no saps i que hauries de saber: nosaltres som Harkonnen.

El cervell de la mare va fer una cosa terrible: va apagar-se com si li calgués tallar totes les sensacions. Però la veu de Paul va continuar amb aquell ritme implacable, arrossegant-la.

—Quan trobis un mirall, estudia la teva cara… estudia la meva cara. Els senyals són allà si no ets orba. Mira les meves mans, els meus ossos. I si res d’això et convenç, en aquest cas accepta la meva paraula. Jo he estat en el futur, he vist el registre, tinc totes les dades. Nosaltres som Harkonnen.

—Una… branca renegada de la família —va dir ella—. És això, oi? Algun cosí harkonnenià que…

—Tu ets filla del Baró —va dir ell, i va mirar la manera com ella premia les mans a la boca—. El Baró va provar molts plaers en la seva joventut i una vegada es va permetre ser seduït. Però va ser per als objectius genètics de Bene Gesserit, per una de les vostres.

La manera com ell va dir vostres va ser per a ella com una bufetada. Però va posar el seu cervell en acció i no podia negar les paraules del fill. Tants culs-de-sac sense sentit al seu passat ara s’obrien i es lligaven. La filla que Bene Gesserit volia… no era per acabar amb el vell feu Atreides-Harkonnen, sinó per fixar algun factor genètic en els seus llinatges. Quin? Va buscar una resposta, confusament.

Com si veiés dins el seu cervell, Paul va dir:

—Es creien que em buscaven. Però jo no sóc qui ells esperaven, i he arribat abans del meu temps. I ells no ho saben.

Jessica va prémer les mans contra la boca.

Gran Mare! És el Kwisatz Haderach!

Va sentir-se exposada i nua davant seu, comprenent aleshores que ell la veia amb uns ulls als quals poc podria amagar. I això, ella ho sabia, era la base de la seva por.

—Creus que jo sóc el Kwisatz Haderach —va dir ell—. Treu-te això del cap. Sóc una cosa inesperada.

Ho he de comunicar a una de les escoles, va pensar ella. L’índex d’aparellaments potser podrà mostrar el que ha passat.

—No sabran res de mi fins que sigui massa tard —va dir ell.

Ella va pensar distreure’l, va abaixar les mans i va dir:

—Trobarem un lloc entre els frémens?

—Els frémens tenen un adagi que atribueixen a Shai-hulud, el Vell Pare Eternitat —va dir ell—. Diuen: «Estigues preparat per apreciar el que trobis».

I va pensar: Sí, mare meva; entre els frémens. Et quedaràs amb els ulls blaus i un call al costat del teu bell nas a causa del tub del filtre del teu vestit destil·lador… i tindràs la meva germana: Santa Alia del Coltell.

—Si no ets el Kwisatz Haderach —va dir Jessica—‚ què…

—No ho entendries —va dir ell—. No ho creuries fins que ho veiessis.

I va pensar: Sóc una llavor.

De sobte va veure que fèrtil era el terreny en què havia caigut, i amb aquesta sensació, el terrible objectiu l’emplenava, arrossegant-se a través del lloc buit a dins, amenaçant d’ofegar-lo amb dolor.

Havia vist dues branques principals endavant. En una confrontava un Baró dolent i deia: «Hola, Avi». El coneixement d’aquell camí i del que hi havia al final del camí el va posar malalt.

L’altre camí tenia llargues taques d’obscuritat grisa excepte per cims de violència. Allà havia vist una religió de guerrer, un foc escampant-se a través de l’univers amb la bandera verda i negra dels Atreides onejant al davant de legions fanàtiques, èbries d’aiguardent d’espècia. Gurney Halleck i alguns altres dels homes del seu pare —molt pocs— eren entre ells, tots marcats pel símbol del falcó del santuari del crani del seu pare.

—No puc seguir aquest camí —va murmurar—. És el que les velles bruixes de les teves escoles realment volen.

—No et comprenc, Paul —va dir la seva mare.

Ell va romandre callat, pensant en la llavor que era, pensant amb la consciència de raça que havia experimentat per primera vegada com a objectiu terrible. Va sentir que ja no podia odiar el Bene Gesserit o l’Emperador o fins i tot els harkonnenians. Estaven tots atrapats en la necessitat de la seva raça de renovar la seva herència dispersa, de cremar i barrejar les seves línies de sang en una nova gran fusió de gens. I la raça sabia només un camí segur cap a això: la manera antiga, la manera provada i certa que aixafava tot en el seu camí: la jihad.

Certament no podré triar aquest camí, va pensar.

Però va veure de nou en la seva ment el santuari del crani del seu pare i la violència de la senyera verda i negra ondulant al mig.

Jessica va aclarir la veu, preocupada pel seu silenci.

—En aquest cas… els frémens ens donaran refugi?

Ell va aixecar el cap, mirant a través de la llum verda de la tenda les línies patrícies de la seva cara.

—Sí —va dir ell—. És una de les maneres. —Va brandar el cap—. Sí. Em diran… Muad’Dib, «El Que Assenyala El Camí». Sí… és el que em diran.

I va tancar els ulls pensant: Ara, pare, et puc plorar. I va sentir com les llàgrimes li regalimaven per les galtes.





LLIBRE II


Muad’Dib





1


Quan el meu pare, l’Emperador Padishah, va assabentar-se de la mort del Duc Leto i com havia ocorregut, va entrar en una fúria tan gran com no havíem vist mai abans. Va blasmar la meva mare i el pacte que l’havia obligat a col·locar una Bene Gesserit al tron. Va blasmar la Guilda i el vell Baró cruel.

Va blasmar tothom al seu voltant, sense excepció de mi, perquè va dir que jo era una bruixa com totes les altres. I quan vaig intentar confortar-lo, dient que havia estat fet d’acord amb una vella llei de sobrevivència a què obeïen fins i tot els governants més antics, ell va riure i va preguntar si jo creia que ell era un feble. Vaig veure aleshores que la seva fúria no era preocupació pel Duc mort sinó pel que la mort implicava per a la reialesa en general. Quan ho recordo, penso que hi podia haver hagut alguna presciència en el meu pare, també, perquè és cert que el seu llinatge i el de Muad’Dib compartien una avior comuna.

—De «A la Casa del meu Pare»,

per la Princesa Irulan.

—Ara uns Harkonnen mataran harkonnenians —va murmurar Paul.

S’havia despertat poc abans de la caiguda de la nit i s’havia assegut en la tenda destil·ladora tancada i enfosquida. Mentre parlava, sentia els moviments vagues de la seva mare, que dormia contra la paret oposada de la tenda.

Paul va mirar el detector de proximitat i va estudiar els quadrants il·luminats en la foscor per tubs de fòsfor.

—Es farà de nit aviat —va dir la seva mare—. Per què no aixeques les parets de la tenda?

Paul va comprendre aleshores que la seva respiració havia estat diferent feia alguna estona, que havia romàs callada en la foscor fins estar segura que ell estava despert.

—Aixecar les parets no ajudarà gens —va dir ell—. Hi ha hagut una tempesta. La tenda està coberta de sorra. Aviat la desenterraré.

—Cap senyal de Duncan, encara?

—Cap.

Paul va fregar distretament l’anell ducal que era al seu polze i una ràbia sobtada contra la substància mateixa d’aquest planeta que havia ajudat a matar el seu pare el va fer tremolar.

—Vaig sentir la tempesta quan començava —va dir Jessica.

Aquestes paraules inútils, buides, el van ajudar a restaurar una mica la calma. El cervell se li va concentrar en la tempesta tal com l’havia vista començar per la punta transparent de la tenda destil·ladora: corrents freds de sorra travessant la conca, després rierols i llamps recorrent el cel. Havia mirat una espiral de roca, l’havia vista canviar de forma sota l’explosió, tornar-se una vora baixa, color de formatge. Més sorra havia penetrat en la conca on es trobaven i va aombrar el cel, després va apagar tota la llum quan la tenda es va cobrir.

Els vents de la tenda havien grinyolat una vegada sota la pressió, i després el silenci era trencat només pels gemecs sords del tub de sorra bombant aire de la superfície.

—Prova el receptor una altra vegada —va dir Jessica.

—És inútil —va dir ell.

Va buscar el tub d’aigua al coll del seu vestit destil·lador, va posar-se’n una glopada calenta a la boca, i va pensar que aquí començava realment una existència arrakiana: viure d’humitat recuperada del seu propi alè i del seu propi cos. Era una aigua fada i sense gust, però li va alleujar la gola.

Jessica va sentir Paul bevent, va sentir el seu propi destil·lador enganxat al cos, però va refusar a acceptar la seva set. Acceptar-la exigiria despertar plenament per a les terribles necessitats d’Arrakis, on s’han de preservar fins i tot els minúsculs vestigis d’humitat, emmagatzemar les poques gotes de les butxaques d’aigua de la tenda, evitar fins i tot respirar a l’aire lliure.

Era molt més fàcil tornar a dormir.

Però hi havia hagut un somni en aquest son de dia i ella s’estremia només de pensar-hi. Havia tingut mans somniadores sota el flux de la sorra on havia escrit un nom: Duc Leto Atreides. El nom s’havia esborrat amb la sorra i ella havia anat a restaurar-lo, però la primera lletra s’omplia abans que l’última comencés.

La sorra no parava.

En el somni, va gemegar: cada vegada més alt. Aquells gemecs ridículs: part del seu cervell comprenia que el somni era la seva mateixa veu com a criatura, poc més que un infantó. La dona no del tot visible a la memòria s’apartava.

La meva mare desconeguda, va pensar Jessica. La Bene Gesserit que em va infantar i em va donar a les Germanes perquè això era el que havia rebut ordres de fer. Va estar contenta de treure’s de sobre una criatura Harkonnen?

—És a l’espècia on se’ls pot atènyer —va dir Paul.

Com pot ell pensar a atacar en un moment com aquest?, es va preguntar.

—Tot un planeta ple d’espècia —va dir ella—. Com pots fer-ho?

Ella el va sentir bellugant-se, el so de la seva motxilla arrossegada sobre el terra de la tenda.

—A Caladan era el poder marítim i aeri —va dir ell—. Aquí és el poder del desert. Els frémens en són la clau.

La seva veu va venir de prop de l’esfínter de la tenda. El seu entrenament Bene Gesserit va sentir en el seu to una amargura irresolta envers ella.

Tota la seva vida ha estat entrenat a odiar harkonnenians, va pensar ella. Ara, descobreix que ell mateix és Harkonnen… a causa meva. Que poc que em coneix! Jo vaig ser l’única dona del meu Duc. Vaig acceptar la seva vida i els seus valors fins al punt de desafiar les ordres de Bene Gesserit.

El llum de la tenda es va encendre sota la mà de Paul, va omplir l’àrea amb una brillantor verda. Paul es va posar a la gatzoneta prop de l’esfínter, amb la caputxa del vestit destil·lador ajustada per al desert —la nuca tapada, el filtre de la boca en el seu lloc, les pinces del nas ajustades. Només els seus ulls foscos eren visibles: una estreta faixa de cara que es va girar una vegada cap a ella i es va apartar.

—Prepara’t per al desert obert —va dir ell, i la seva veu s’esborrava darrere el filtre.

Jessica va estirar el filtre cap a la boca, va començar a ajustar la caputxa i va veure que Paul trencava el segell de la tenda.

Quan va obrir l’esfínter un soroll sibilant de sorra va entrar a la tenda abans que ell pogués immobilitzar-la amb un instrument de compactació estàtica. Un forat va créixer a la paret mentre l’instrument realineava la sorra. Ell va relliscar a fora i les orelles d’ella van seguir el seu progrés fins a la superfície.

Què trobarem allà fora?, es va preguntar ella. Tropes harkonnenianes i sardaukars són perills que podem esperar. Però, i els perills que no coneixem?

Va pensar en l’instrument de compactació i en els altres estranys instruments que hi havia a la motxilla. Cadascun d’aquests instruments va quedar de sobte al seu cervell com un senyal de perills misteriosos.

Va sentir aleshores una brisa calenta de sorra de la superfície tocant les seves galtes, a la part descoberta sobre el filtre.

—Passa la motxilla. —Era la veu de Paul, baixa i prudent.

Ella es va moure per obeir, va arrossegar la motxilla sobre el terra. Va espiar a dalt, va veure Paul emmarcat contra les estrelles.

—Aquí —va dir ell i va allargar la mà a sota, va estirar la motxilla fins a la superfície.

Ara ella va veure només el cercle d’estrelles. Eren puntes lluminoses d’armes apuntades a ella. Una pluja de meteors creuava la seva taca de cel. Els meteors li van semblar un avís, com ratlles de tigre, com ferides lluminoses que li escampaven la sang. I va sentir el calfred del preu sobre els seus caps.

—De pressa —va dir Paul—. Vull col·lapsar la tenda.

Una pluja de sorra de la superfície va fregar la seva mà esquerra. Quanta sorra aguantarà la mà?, es va preguntar ella.

—T’ajudo? —va preguntar Paul.

—No.

Ella va empassar saliva amb la gola seca, va lliscar cap al forat, va sentir sota les mans la sorra compactada estàticament. Paul va allargar la mà, li va agafar el braç. Ella era ja al seu costat en una taca tova de desert il·luminat per les estrelles, va mirar al voltant.

La sorra gairebé havia omplert la conca, només havia deixat una vora de la roca al voltant. Ella va explorar la foscor més enllà amb els seus sentits entrenats.

Soroll de petits animals.

Ocells.

Una caiguda de sorra desplaçada i sorolls d’un ésser feble a dins.

Paul va col·lapsar la tenda i la va recuperar pel forat.

La llum de les estrelles desplaçava la quantitat precisa de la nit per carregar totes les ombres amenaçadores. Va mirar les taques de foscor.

El negre és un record cec, va pensar. Escoltes sorolls de canilles, crits d’aquells que caçaven els teus avantpassats en un passat tan antic que només les teves cèl·lules més primitives recorden. Les orelles veuen. Els narius veuen.

Paul era dret al seu costat i va dir:

—Duncan em va dir que si fos capturat podria aguantar… fins ara. Hem de marxar.

Va posar-se la motxilla a l’esquena, va travessar cap a la vora de la conca, va enfilar-se a una plataforma que donava al desert obert.

Jessica el va seguir automàticament, adonant-se de com vivia a l’òrbita del fill, ara.

Perquè ara el meu dolor és més feixuc que les sorres dels mars, va pensar. Aquest món m’ha va buidat de tot llevat de l’objectiu més antic: la vida de demà. Visc ara per al meu jove Duc i per a la meva filla que ha de néixer.

Va sentir que la sorra li estirava els peus mentre pujava al costat de Paul.

Va mirar cap al nord a través de la línia de roques, estudiant una escarpa llunyana.

El perfil distant de roca era com un antic cuirassat de les mars dibuixat per les estrelles. La seva forma allargada s’aixecava en una onada invisible amb síl·labes d’antenes de bumerang, xemeneies inclinades, un aixecament amb forma de pi a la popa.

Una brillantor taronja sobre la silueta i una línia de porpra brillant van dirigir-se a la brillantor.

Una altra línia porpra!

I una altra brillantor taronja!

Era com una antiga batalla naval, recordava focs d’artilleria, i la vista els va fer mirar.

—Pilars de foc —va murmurar Paul.

Un anell d’ulls vermells es va aixecar sobre la roca llunyana.

Línies de porpra recorrien el cel.

—Coets i làsers —va dir Jessica.

La primera lluna d’Arrakis, vermella de la pols, va aixecar-se sobre l’horitzó a la seva esquerra i van veure allà la pista d’una tempesta: una cinta de moviment a sobre del desert.

—Deuen ser els tòpters harkonnenians que ens busquen —va dir Paul—. La manera com escorcollen el desert… és com si volguessin assegurar-se que aixafen tot el que hi hagi… com podries aixafar un niu d’insectes.

—O un niu d’Atreides —va dir Jessica.

—Hem d’amagar-nos —va dir Paul—. Ens dirigirem cap al sud i trobarem refugi prop de les roques. Si ens agafen en el desert obert… —Va girar-se ajustant la motxilla a les espatlles—. Maten tot el que es mogui.

Va fer un pas endavant i, en aquell instant, va sentir el xiuxiueig baix d’una aeronau planant, va veure les formes fosques d’ornitòpters a sobre.





2


El meu pare em va dir un dia que el respecte per la veritat és gairebé el fonament de tota moral. «Res no pot sortir de res», va dir. Això és un pensament profund si comprens com «la veritat» pot ser inestable.

—De «Converses amb Muad’Dib»,

per la princesa Irulan.

—Sempre m’he enorgullit de veure les coses com realment són —va dir Thufir Hawat—. Aquesta és la maledicció de ser un Mentat. No pots deixar d’analitzar les teves dades.

La vella cara de cuir semblava calma a la penombra que precedia l’alba. Els seus llavis tacats de sapho estaven reduïts a una línia dreta d’on sortien arrugues escampant-se amunt.

Un home amb una túnica seia silenciosament a la gatzoneta a la sorra davant de Hawat, aparentment impassible per aquelles paraules.

Tots dos eren a la gatzoneta sota un sobreplom que mirava avall un fondal llarg i poc profund. L’alba s’escampava sobre el contorn esdernegat dels cingles al davant de la conca, tocant-ho tot amb color de rosa. Feia fred sota el sobreplom, un fred sec i penetrant deixat per la nit. Hi havia hagut un vent calent precisament abans de l’alba, però ara feia fred. Hawat podia sentir dents que petaven darrere seu entre els pocs soldats que restaven de la seva força.

L’home a la gatzoneta davant de Hawat era un fremen que havia vingut a través del fondal a la primera llum de l’alba, lliscant sobre la sorra, fonent-se amb les dunes, els seus moviments a penes discernibles.

El fremen va allargar un dit a la sorra entre ells i va dibuixar una figura. Semblava un bol amb una fletxa sortint.

—Hi ha moltes patrulles harkonnenianes —va dir ell. Va aixecar el dit, va assenyalar amunt al davant dels cingles que Hawat i els seus homes havien baixat.

Hawat va brandar el cap.

Moltes patrulles. Sí.

Però encara no sabia què volia aquest fremen i això el corsecava. Se suposava que l’entrenament Mentat donava a un home el poder per a veure motius.

Aquesta havia estat la pitjor nit de la vida de Hawat. Era a Tsimpo, un poble de guarnició, post avançat de l’antiga capital, Carthag, quan van començar a arribar les primeres notícies de l’atac. Al començament havia pensat: No passa d’un atac. Els harkonnenians ens posen a prova.

Però les notícies se succeïen, cada vegada més ràpides.

Dues legions van aterrar a Carthag.

Cinc legions —cinquanta brigades!— atacant la principal base del Duc a Arrakeen.

Una legió a Arsunt.

Dos grups de combat a Roca Esberlada.

Després les notícies van tornar-se més detallades: hi havia sardaukars imperials entre els atacants, possiblement dues legions. I era evident que els invasors sabien precisament quina força d’armes enviar a cada indret. Exactament! Un espionatge soberg.

La fúria ofegada de Hawat havia augmentat fins a un punt que amenaçava impedir el funcionament de les seves capacitats de Mentat. La dimensió de l’atac va sorprendre la seva ment com un cop físic.

Ara, amagat darrere un tros de roca del desert, balancejava el cap contra si mateix, va embolicar-se amb la túnica esquinçada com per protegir-se de les ombres fredes.

La dimensió de l’atac.

Sempre havia esperat que l’enemic llogués una o altra nau de càrrega de la Guilda per a atacs de prova. Era un joc corrent en aquesta mena de guerra de Casa a Casa. Cada dia baixaven i s’envolaven a Arrakis regularment naus mercants per transportar l’espècia per a la Casa Atreides. Hawat havia pres precaucions contra atacs ocasionals de falsos transports d’espècia. Per a un atac de ple no havien esperat més de deu brigades.

Però segons l’últim compte hi havia a Arrakis més de dues mil naus —no només transports, sinó fragates, exploradors, monitors, trituradores, transports de tropes…

Més de cent fragates: deu legions!

El preu d’aquesta aventura a penes seria cobert per tots els ingressos de l’espècia d’Arrakis durant cinquanta anys.

Vaig subestimar quant estava disposat a gastar el Baró per atacar-nos, va pensar Hawat. He fallat al meu Duc.

Després hi havia el problema del traïdor.

Viuré prou per veure-la estrangulada!, va pensar. Hauria d’haver matat aquella bruixa Bene Gesserit quan en vaig tenir l’oportunitat.

No hi havia dubtes a la seva ment sobre qui els havia traït: la Dama Jessica. Encaixava amb tots els fets coneguts.

—El teu home Gurney Halleck i part de la seva força estan segurs amb els nostres amics contrabandistes —va dir el fremen.

—Bé.

Així Gurney sortirà d’aquest planeta infernal. No hem mort tots.

Hawat va mirar enrere el grup dels seus homes. Havia començat la nit amb tres-cents dels seus millors homes. D’aquells, en restaven uns vint i la meitat estaven ferits. Alguns dormien ara, drets, recolzats a la roca, estirats a la sorra sota la roca. El seu darrer tòpter, el que havien fet servir com una màquina terrestre per transportar els ferits, s’havia avariat precisament abans de l’alba. L’havien tallat amb làsers i havien amagat les peces, després havien arribat a aquest amagatall a la vora de la conca.

Hawat només tenia una idea vaga d’on es trobaven: a uns dos-cents quilòmetres al sud-est d’Arrakeen. Les principals vies entre les comunitats sietch del Mur Escut eren al sud.

El fremen al davant de Hawat va llançar enrere la caputxa i el tap del destil·lador per revelar els seus cabells i la barba color de sorra. Els cabells estaven pentinats enrere a partir d’un front alt i estret. Tenia els ulls totalment blaus de la dieta d’espècia. La barba i els bigotis formaven una taca a una banda de la boca, amb els cabells embullats a causa de la pressió de l’anella de les pinces del nas.

L’home es va treure les pinces, les va reajustar. Va fregar-se una cicatriu al costat del nas.

—Si travesses el fondal aquí aquesta nit —va dir el fremen—‚ no has de fer servir els escuts. Hi ha una esquerda a la paret… —Es va girar sobre els talons, va assenyalar al sud—… allà i és sorra oberta fins a l’erg. Els escuts atrauran un… —Va vacil·lar—… verm. No vénen aquí sovint, però un escut atreu sempre algú.

Ha dit verm, va pensar Hawat. Anava a dir alguna altra cosa. Què? I què vol de nosaltres?

Hawat va sospirar.

No recordava haver estat mai tan cansat. Era un cansament muscular que les pastilles d’energia no alleugerien.

Aquells maleïts sardaukars!

Amb una gran amargura, va afrontar la idea dels soldats fanàtics i de la traïció imperial que representaven. La seva pròpia avaluació de les dades li va dir que hi havia molt poques probabilitats de poder presentar alguna vegada proves d’aquesta traïció davant de l’Alt Consell del Landsraad, on es podria fer justícia.

—Vols unir-te als contrabandistes? —va preguntar el fremen.

—És possible.

—El camí és llarg.

«Als frémens no els agrada dir no», li havia dit Idaho una vegada.

Hawat va murmurar:

—No m’has dit si el teu poble pot ajudar els meus ferits.

—Estan ferits.

Sempre la mateixa maleïda resposta!

—Sabem que estan ferits! —va exclamar Hawat—. No és aquest el…

—Pau, amics —va dir el fremen—. Què diuen els vostres ferits? Entre ells hi ha qui pot comprendre la necessitat d’aigua de la vostra tribu?

—No hem parlat d’aigua —va dir Hawat—. Nosaltres…

—Puc comprendre la teva repugnància —va dir el fremen—. Són amics teus, gent de la teva tribu. Tens aigua?

—No la suficient.

El fremen va fer un gest a la túnica d’Hawat, la pell exposada a sota.

—Heu estat agafats al sietch, sense els vestits. Has de prendre una decisió d’aigua, amic.

—Podem demanar el teu ajut?

El fremen va arronsar les espatlles.

—No tens aigua. —Va mirar el grup darrere Hawat—. Quants dels teus ferits podries perdre?

Hawat va quedar silenciós, mirant l’home. Com a Mentat podia veure que la comunicació estava desfasada. Sons de paraules que no eren lligades d’una manera normal.

—Sóc Thufir Hawat —va dir—. Puc parlar pel meu Duc. Puc establir ara un compromís a canvi del vostre ajut. Vull una forma limitada d’ajut, preservant la meva força prou temps només per matar una traïdora que es creu més enllà de la venjança.

—Vols el nostre ajut en una venjança?

—La venjança, l’executaré jo mateix. Vull alliberar-me de la responsabilitat pels meus ferits perquè pugui executar-la.

El fremen va arrufar el front.

—Com pots ser responsable pels teus ferits? Ells són la seva mateixa responsabilitat. El problema és l’aigua, Thufir Hawat. Vols que n’assumeixi jo la responsabilitat?

L’home va posar una mà en una arma amagada sota la túnica.

Hawat es va tibar, i es va preguntar: Una traïció?

—Què tems? —va preguntar el fremen.

Aquesta gent i la seva franquesa desconcertant! Hawat va parlar cautelosament;

—Hi ha un premi pel meu cap.

—Ah-h-h-h. —El fremen es va treure la mà de l’arma—. Creus que tenim la corrupció bizantina. No ens coneixes. Els harkonnenians no tenen prou aigua per comprar la nostra criatura més petita.

Però tenien el preu del passatge de la Guilda per a més de dues mil naus de combat, va pensar Hawat. I la grandària d’aquell preu encara el feia estremir-se.

—Tots dos lluitem contra els harkonnenians —va dir Hawat—. No hauríem de compartir els problemes i les maneres d’afrontar el problema de la lluita?

—Ho compartim —va dir el fremen—. T’he vist lluitar contra els harkonnenians. Ets bo. Hi ha hagut moments que m’hauria agradat tenir el teu braç al meu costat.

—Digues on et pot ajudar el meu braç —va dir Hawat.

—Qui ho sap? —va preguntar el fremen—. Hi ha forces harkonnenianes per tot arreu. Però encara no has pres les decisions d’aigua o no les has presentades als teus ferits.

He de ser cautelós, va pensat Hawat. Hi ha una cosa aquí que no comprenc.

Va dir:

—Em mostraràs la teva manera, la manera d’Arrakis?

—Estranya manera de pensar —va dir el fremen, i hi havia una burla a la seva veu. Va assenyalar el nord-oest enllà del cim del cingle—. Et vam veure travessant el desert la nit passada. —Va abaixar el braç—. Mantens la teva força a les dunes. Malament. No teniu vestits destil·ladors, ni aigua. No durareu gaire.

—Les maneres d’Arrakis no s’aprenen fàcilment —va dir Hawat.

—És cert. Però nosaltres hem matat harkonnenians.

—Què feu amb els vostres ferits? —va demanar Hawat.

—Un home no sap quan val la pena que el salvin? —va preguntar el fremen—. Els teus ferits saben que no tens aigua. —Va inclinar el cap mirant Hawat de reüll—. Aquest és clarament un moment per a una decisió d’aigua. Tant els ferits com els no ferits han de preocupar-se pel futur de la tribu.

El futur de la tribu, va pensar Hawat. La tribu d’Atreides. Hi ha sentit en això. Es va obligar a afrontar la qüestió que havia evitat fins aleshores.

—Saps alguna cosa del meu Duc o del seu fill?

Els seus ulls blaus insondables van mirar els de Hawat.

—Alguna cosa?

—El seu destí —va exclamar Hawat.

—El destí és el mateix per a tothom —va dir el fremen—. El teu Duc, hom diu, ha trobat el seu destí. Quant al Lisan al-Gaib, el seu fill, és a mans de Liet. I Liet no ha dit res.

Sabia la resposta abans de fer la pregunta, va pensar Hawat.

Va mirar de nou els seus homes. Ara eren tots desperts. Havien escoltat. Miraven la sorra amb una expressió de comprensió: no hi havia retorn a Caladan per a ells i ara Arrakis estava perdut.

Hawat es va girar cap al fremen.

—Saps alguna cosa de Duncan Idaho?

—Era a la casa gran quan l’escut va caure —va dir el fremen—. He sentit a dir això… res més.

Ella va fer caure l’escut i va deixar entrar els harkonnenians. Jo seia d’esquena a la porta. Com podia fer això, girar-se contra el seu propi fill? Però… qui sap com una bruixa Bene Gesserit pensa… si pots dir a això pensar?

Hawat va intentar empassar-se saliva amb la gola seca.

—Quan sabràs alguna cosa del noi?

—Sabem poc del que passa a Arrakeen —va dir el fremen. Va arronsar les espatlles—. Qui ho sap?

—Tens manera de saber-ho?

—Potser.

El fremen es va fregar la cicatriu al costat del nas.

—Digue’m, Thufir Hawat, coneixes les grans armes que els harkonnenians han fet servir?

L’artilleria, va pensar Hawat amargament. Qui s’ho podia haver imaginat que farien servir artilleria en aquell dia d’escuts?

—Vols dir l’artilleria que van fer servir per atrapar la nostra gent a les cavernes? —va dir—. Tinc… un coneixement teòric d’aquestes armes explosives.

—Qualsevol home que es retira a una caverna que té només una sortida mereix morir —va dir el fremen.

—Per què preguntes sobre aquestes armes?

—Liet ho desitja.

I què desitja de nosaltres?, es va preguntar Hawat. I va dir:

—Has vingut aquí a cercar informacions sobre els grans canons?

—Liet volia veure una de les armes.

—Aleshores hauries d’anar a prendre’n una —va burlar-se’n Hawat.

—Sí —va dir el fremen—. N’hem pres una. La tenim amagada on Stilgar la pot estudiar per a Liet i on Liet la podrà veure si ho desitja. Però dubto que la desitgi veure: l’arma no és gaire bona. Un disseny pobre per a Arrakis.

—N’has… pres una? —va preguntar Hawat.

—Va ser una bona lluita —va dir el fremen—. Només vam perdre dos homes i vam vessar l’aigua de més d’un centenar dels seus homes.

Hi havia sardaukars a cada canó, va pensar Hawat. Aquest boig del desert parla de perdre només dos homes contra els sardaukars, sense donar-hi importància!

—No hauríem perdut aquells dos si no hagués estat pels altres que lluitaven al costat dels harkonnenians —va dir el fremen—. Alguns d’ells eren bons lluitadors.

Un dels homes de Hawat va coixejar endavant, va mirar els frémens a la gatzoneta.

—Parles de sardaukars?

—Parla de sardaukars —va dir Hawat.

—Sardaukars! —va dir el fremen i va semblar que hi havia alegria a la seva veu—. Ah-h-h-h, eren ells, doncs! Aquesta ha estat realment una gran nit. Sardaukars. Quina legió? Ho saps?

—Nosaltres… no ho sabem —va dir Hawat.

—Sardaukars —va repetir el fremen—. Però porten roba dels harkonnenians. És estrany, oi?

—L’Emperador no vol que se sàpiga que lluita contra una Gran Casa —va dir Hawat.

—Però tu saps que són sardaukars.

—Qui sóc jo? —va preguntar Hawat amargament.

—Ets Thufir Hawat —va dir l’home secament—. Bé, ho hauríem sabut de qualsevol manera. N’hem enviat tres d’ells, captius, per ser interrogats pels homes de Liet.

L’ajudant de Hawat va parlar lentament, amb incredulitat.

—Tu… has capturat sardaukars?

—Només tres —va dir el fremen—. Han lluitat bé.

Si haguéssim tingut temps per unir-nos a aquests frémens, va pensar Hawat. Hi havia un lament amarg a la seva ment. Si els poguéssim haver entrenat i armat. Gran Mare, quina força de combat hauríem tingut!

—Potser demores perquè estàs preocupat pel Lisan al-Gaib —va dir el fremen—. Si ell és realment el Lisan al-Gaib, no li passarà res. No desaprofitis pensaments en un afer que no ha estat provat.

—Jo serveixo el… Lisan al-Gaib —va dir Hawat—. El seu benestar és la meva preocupació. M’he compromès en això.

—T’has compromès amb la seva aigua?

Hawat va mirar l’ajudant, que encara mirava el fremen i va tornar l’atenció a la figura a la gatzoneta.

—Amb la seva aigua, sí.

—Vols tornar a Arrakeen, al lloc de la seva aigua?

—A… sí, al lloc de la seva aigua.

—Per què no ho has dit abans que era un afer d’aigua?

El fremen es va posar dret, va posar-se les pinces del nas fermament.

Hawat va fer un gest amb el cap al seu ajudant perquè tornés prop dels altres. Amb un arronsament d’espatlles cansat, l’home va obeir.

Hawat va sentir una conversa baixa entre els homes.

El fremen va dir:

—Sempre hi ha un camí cap a l’aigua.

Darrere Hawat, un home va renegar. L’ajudant de Hawat va dir:

—Thufir! Arkie acaba de morir.

El fremen va posar un puny a l’orella.

—El vincle d’aigua! És un senyal! —Va mirar Hawat—. Tenim un lloc a prop per acceptar l’aigua. Crido els meus homes?

L’ajudant va tornar al costat de Hawat i va dir:

—Thufir, un parell d’homes han deixat dones a Arrakeen. Estan… bé, saps com és en un moment d’aquests.

El fremen tenia encara el puny a la orella.

—És el vincle d’aigua, Thufir Hawat? —va preguntar.

El cervell d’Hawat corria. Ara sentia la direcció de les paraules del fremen, però temia la reacció dels homes cansats sota la roca quan les comprenguessin.

—El vincle d’aigua —va dir Hawat.

—Que les nostres tribus s’uneixin —va dir el fremen, i va abaixar el puny.

Com si això fos un senyal, quatre homes van lliscar i van caure des de les roques al damunt. Van córrer a sota la roca, van enrotllar el mort en una túnica, el van aixecar i van començar a córrer amb ell al llarg de la paret del cingle cap a la dreta. S’aixecava polseguera al voltant dels seus peus.

Havia acabat abans que els homes cansats de Hawat poguessin reaccionar. El grup amb el cos penjant com un sac en la seva túnica havia desaparegut en un revolt del cingle.

Un dels homes de Hawat va cridar:

—On van amb l’Arkie? Ell era…

—Se l’emporten per a… enterrar-lo —va dir Hawat.

—Els frémens no enterren els seus morts! —va exclamar l’home—. No ens enganyis, Thufir. Nosaltres sabem el que ells fan. Arkie era un de…

—El Paradís és segur per a un home que ha mort en el servei del Lisan al-Gaib —va dir el fremen—. Si serviu el Lisan al-Gaib, com has dit, per què us lamenteu? La memòria dels que han mort d’aquesta manera viurà mentre la memòria de l’home romangui.

Però els homes de Hawat avançaven, amb mirades furioses. Un d’ells havia capturat un làser. Va començar a treure’l.

—Pareu! —va manar Hawat. Va lluitar contra la fatiga malaltissa que li dominava els músculs—. Aquesta gent respecta els nostres morts. Els seus costums són diferents, però el significat és el mateix.

—Van a fondre Arkie per la seva aigua —va rondinar l’home amb el làser.

—Els teus homes volen assistir a la cerimònia? —va preguntar el fremen.

Ell ni tan sols veu el problema, va pensar Hawat. La ingenuïtat dels frémens era aterridora.

—Estan preocupats per un company respectat —va dir Hawat.

—Tractarem el vostre camarada amb la mateixa reverència que tractem els nostres —va dir el fremen—. Aquest és el vincle d’aigua. Coneixem els ritus. La carn d’un home és seva; l’aigua pertany a la tribu.

Hawat va parlar ràpidament mentre l’home amb el làser avançava un altre pas.

—Ajudaràs ara els nostres ferits?

—El vincle no és mai discutit —va dir el fremen—. Farem per vosaltres el que una tribu fa pels seus. Primer, tots vosaltres heu de posar-vos destil·ladors i s’han de veure les vostres necessitats.

L’home amb el làser va dubtar.

L’ajudant de Hawat va dir:

—Comprem ajut amb l’aigua… d’Arkie?

—No comprem —va dir Hawat—. Ens hem unit amb aquesta gent.

—Els costums són diferents —un dels seus homes va murmurar.

Hawat va començar a relaxar-se.

—I ens ajudaran a arribar a Arrakeen?

—Matarem harkonnenians —va dir el fremen. Va somriure—. I sardaukars. —Va fer un pas enrere, va parar les mans al costat de les orelles i va tirar el cap enrere, escoltant. Després va abaixar les mans i va dir—: Una aeronau. Amagueu-vos sota la roca i no us bellugueu.

A un gest de Hawat, els seus homes van obeir.

El fremen va agafar el braç de Hawat, perquè s’ajuntés als altres.

—Lluitarem quan sigui el moment de lluitar —va dir l’home. Va ficar la mà sota la túnica, es va treure una petita gàbia i en va treure un animal.

Hawat va reconèixer un petit muricec. El muricec va girar el cap i Hawat va veure els seus ulls blau-en-blau.

El fremen va amanyagar el muricec i li va cantussejar. Va inclinar-se sobre el cap de l’animal, va permetre que una gota de saliva caigués de la seva llengua sobre la boca girada de l’animal. El muricec va estirar les ales, però va continuar a la mà oberta del fremen.

L’home va agafar un petit tub, el va posar al costat del cap del muricec i va parlar en el tub; després, aixecant alt l’animaló, el va tirar amunt.

El muricec va apartar-se i aviat va desaparèixer de la vista.

El fremen va doblegar la gàbia i se la va ficar sota la túnica. De nou va corbar el cap, escoltant.

—Escorcollen a dalt —va dir—. Què deuen buscar?

—Saben que hem vingut en aquesta direcció —va dir Hawat.

—No hem de presumir mai que som l’únic objecte d’una cacera —va dir el fremen—. Mira a l’altra banda de la conca. Veuràs una cosa.

El temps va passar.

Alguns dels homes de Hawat es bellugaven, murmuraven.

—Estigueu callats com animals aterrits —va xiuxiuejar el fremen.

Hawat va distingir un moviment a prop del cingle al davant: taques fosques en la foscor.

—El meu petit amic ha portat el seu missatge —va dir el fremen—. És un bon missatger… de dia o de nit. Em sabria greu perdre’l.

El moviment a l’altra banda de la conca va parar. En l’extensió de sorra de quatre o cinc quilòmetres no hi havia res, llevat de la creixent pressió de la calor del dia —columnes esborrades d’aire pujant.

—Silenci absolut ara —va murmurar el fremen.

Una filera de figures perseverants va emergir d’una esquerda al cingle del davant, travessaven directament la conca. A Hawat li semblava que eren frémens, però una banda curiosament inepta. Va comptar sis homes caminant feixugament sobre les dunes.

El «tuoc-tuoc» d’ales d’ornitòpter sonava alt a la dreta darrere el grup de Hawat. La nau va arribar a sobre del cingle —un tòpter atreidesià amb els colors de combat harkonnenians pintats a sobre. El tòpter va cabussar cap als homes que travessaven el fondal.

El grup va parar a la cresta d’una duna i va agitar els braços.

El tòpter va fer una corba cenyida a sobre d’ells i va fer un aterratge polsegós al davant dels frémens. Cinc homes van saltar del tòpter i Hawat va veure la lluentor desprenent de la pols dels escuts i, en els seus moviments, la competència dels sardaukars.

—Aiihh! Fan servir els seus estúpids escuts —va murmurar el fremen al costat de Hawat. Va mirar la paret oberta del fondal, a sud.

—Són sardaukars —va murmurar Hawat.

—Magnífic.

Els sardaukars es van apropar al grup de frémens que esperaven en un semicercle. El sol centellejava a les làmines ja a punt. Els frémens formaven un grup compacte, aparentment indiferent.

De sobte, de la sorra al voltant dels dos grups van brollar frémens. Eren prop de l’ornitòpter, després a dins. On els dos grups es trobaven a la cresta de la duna, un núvol de polseguera obscuria en part l’acció violenta.

Després, la pols va reposar. Només els frémens romanien drets.

—Havien deixat només tres homes al tòpter —va dir el fremen al costat d’Hawat—. Quina sort. No crec que hàgim danyat la nau per prendre-la.

Darrere Hawat, un dels seus homes va murmurar:

—Eren sardaukars!

—T’has adonat que bé han lluitat? —va preguntar el fremen.

Hawat va inspirar profundament. Va olorar la pols cremada al seu voltant, va sentir la calor, la sequedat. En una veu igualment seca, va dir:

—Sí, han lluitat bé, sens dubte.

El tòpter capturat va aixecar vol amb un batement d’ales i va dirigir-se cap al sud.

Aquests frémens, doncs, també saben tripular tòpters, va pensar Hawat.

A la duna llunyana, un fremen va agitar un quadrat de drap verd: una vegada… dues.

—N’arriben més! —va exclamar el fremen al costat de Hawat. Estigues a punt. Esperava marxar sense més inconvenients.

Inconvenients!, va pensar Hawat.

Va veure dos tòpters més a dalt a l’oest en una zona de sorra sobtadament buida de frémens visibles. Només vuit taques de blau —els cossos dels sardaukars amb uniforme harkonnenià— romanien a l’escenari de la violència.

Un altre tòpter va planar a sobre la paret del cingle on es trobava Hawat, que va inspirar violentament quan el va veure: era un gran transport de tropes. Va volar amb la feixuguesa lenta d’una càrrega completa, com un ocell gegantí arribant al niu.

Lluny, el dit porpra d’un làser va guspirejar des d’un dels tòpters que baixaven. Va recórrer la sorra aixecant un rastre de polseguera.

—Els covards! —va rondinar el fremen al costat de Hawat.

El transport de tropes va dirigir-se cap a la taca de cossos vestits de blau. Les seves ales es van allargar totalment i van començar a batre per a una parada ràpida.

L’atenció de Hawat va ser atreta per un esclat de sol metal·litzat cap al sud, un tòpter baixant amb les ales plegades als costats, els reactors amb una brillantor daurada contra el gris fosc argentat del cel. Va caure com una fletxa sobre el transport de tropes que no tenia l’escut connectat a causa de l’activitat del làser al seu voltant. El tòpter va caure directament sobre el transport.

Un terrible espetec va sacsejar la conca. Una pluja de roques va caure de les parets dels cingles al voltant. Un guèiser de vermell-taronja va saltar al cel des de la sorra on el transport i el seu company havien estat: tot pres per les flames.

Han estat els frémens que s’havien envolat en aquell tòpter capturat, va pensar Hawat. S’han sacrificat per destruir el transport. Gran Mare! Què són aquests frémens?

—Un intercanvi raonable —va dir el fremen al costat de Hawat. Devia haver-hi tres-cents homes en aquell transport. Ara, hem de recuperar la seva aigua i fer plans per aconseguir una altra nau.

Va començar a sortir del seu amagatall a l’ombra de la roca.

Una pluja d’uniformes blaus baixava sobre la paret del cingle al seu davant caient amb lentitud de suspensors. En un instant ràpid, Hawat va tenir temps de veure que eren sardaukars, cares dures en frenesia de batalla, sense escuts i portant un punyal en una mà i una atordidora a l’altra.

Un punyal llançat va incidir en la gola del fremen company de Hawat i el va tirar enrere, bocaterrosa. Hawat només va tenir temps de treure’s el punyal abans que la foscor d’un projectil atordidor el fes caure.





3


Muad’Dib podia realment veure el futur, però s’ha de comprendre els límits d’aquest poder. Penseu en la vista. Tu tens ulls, però no pots veure sense llum. Si estàs al fons d’una vall, no pots veure enllà de la teva vall. De la mateixa manera, Muad’Dib no sempre tenia la possibilitat de contemplar aquell terreny misteriós del futur. Ens diu que una sola decisió obscura de profecia, potser la tria d’una paraula sobre una altra, podia canviar tot l’aspecte del futur. Ens diu: «La visió del temps és ampla, però quan la travesses, el temps esdevé una porta estreta». I sempre va combatre la temptació de triar un advertiment clar, segur; «Aquell camí condueix sempre a l’estagnació».

—De «El Despertar d’Arrakis»,

per la Princesa Irulan.

Quan els ornitòpters van sortir de la nit, Paul va agafar el braç de sa mare i va dir:

—No et moguis!

Després va veure la nau de comandament a la llum de la lluna, va reconèixer la manera com les ales s’encongien per frenar i baixar, la temeritat de les mans als controls.

—És Idaho —va exclamar.

La nau i els seus companys van baixar a la conca com un grup d’ocells arribant al niu. Idaho va sortir del seu tòpter i va córrer cap a ells abans que la polseguera s’hi diposités. Dues figures amb robes frémens el seguien. Paul va reconèixer un d’ells: l’alt, amb barba clara, Kynes.

—Per aquí! —Kynes va cridar i va dirigir-se a l’esquerra.

Darrere Kynes, altres frémens llançaven cobertes de teixit sobre els ornitòpters. Les naus van tornar-se com una filera de dunes baixes.

Idaho va deturar-se davant de Paul i va saludar:

—Senyor, els frémens tenen un amagatall temporani a prop on podrem…

—I això d’allà?

Paul va assenyalar la violència sobre el cingle llunyà: les flamarades, els rajos porpra dels làsers que escorcollaven el desert.

Un somrís rar va tocar la seva cara rodona i plàcida.

—Senyor… els he deixat una petita sorpresa…

Una llum blanca enlluernadora va omplir el desert —brillant com el sol, gravant les seves ombres al terra de roca de la plataforma. En un moviment ample, Idaho va agafar el braç de Paul amb una mà i l’ombra de Jessica a l’altra per fer-los abaixar a la plataforma de la conca. Van caure junts a la sorra mentre el bram d’una explosió tronava a sobre d’ells. L’ona de xoc va arrencar estelles a la plataforma de roca que havien deixat.

Idaho es va asseure, es va espolsar la sorra.

—No són les armes atòmiques de la família! —va dir Jessica—. Em pensava…

—Has col·locat un escut allà —va dir Paul.

—Un dels grans a tota potència —va dir Idaho—. Un feix de làser l’ha tocat i…

Va arronsar les espatlles.

—Fusió subatòmica —va dir Jessica—. És una arma perillosa.

—No és una arma, senyora, és defensa. Aquella escòria s’ho pensarà dues vegades, en una altra ocasió, abans de fer servir els làsers.

Els frémens dels ornitòpters van acostar-se. Un d’ells va dir en veu baixa:

—Hauríem d’amagar-nos, amics.

Paul va posar-se dret mentre Idaho va ajudar Jessica.

—Aquesta explosió cridarà molt l’atenció, senyor —va dir Idaho.

Senyor, va pensar Paul.

Aquella paraula tenia un so tan estrany quan li era dirigida. El senyor sempre havia estat el seu pare.

Es va sentir tocat breument pels seus poders de presciència, es va veure infectat per aquella consciència salvatge de la raça que conduïa l’univers humà cap al caos. Aquella visió el va inquietar i va permetre que Idaho el guiés al llarg de la vora de la conca fins a una projecció de roca. Hi havia allà frémens obrint un camí a la sorra amb els seus instruments de compactament.

—Puc portar la teva motxilla, senyor? —va preguntar Idaho.

—No és feixuga, Duncan —va dir Paul.

—No portes escut corporal —va dir Idaho—. Vols el meu? —va mirar el cingle llunyà—. No és probable que hi hagi més activitat de làsers per aquí.

—Guarda el teu escut, Duncan. El teu braç dret és escut suficient per a mi.

Jessica va veure com l’elogi tenia efecte, com Idaho es posava més a prop de Paul, i va pensar: El meu fill té una mà molt segura amb la seva gent.

Els frémens van treure un bloc de roca que obria un pas cap a un complex soterrani indígena del desert. Hi havia una coberta de camuflament preparada per a l’obertura.

—Per aquí —va dir un dels frémens, i els va conduir per uns graons de roca cap a la foscor.

Al darrere, la coberta va esborrar el clar de la lluna. Una lluentor verda tèbia va sorgir al davant per il·luminar els graons i les parets de roca, un revolt a l’esquerra. Frémens amb túnica els voltaven ara, caminaven endavant. Van tombar el revolt, van trobar un altre pas que baixava. Donava a una cambra subterrània fosca.

Kynes era davant d’ells, amb la caputxa jubba enrere. El coll del seu vestit destil·lador lluïa a la llum verda. Els seus cabells i la barba llargs estaven desordenats. Els seus ulls blaus sense blanc eren dos pous negres sota les celles espesses.

En el moment de l’encontre, Kynes es preguntava: Per què ajudo aquesta gent? És la cosa més perillosa que mai he fet. Podria perdre’m amb ells.

Després va mirar Paul directament, va mirar el noi que s’havia posat el mantell de l’edat viril, per ocultar el dolor, per suprimir-ho tot llevat de la posició que ara havia de ser assumida; el ducat. I Kynes va comprendre en aquell moment que el ducat encara existia i només a causa d’aquest jove, i això no era una cosa que s’havia de prendre a la lleugera.

Jessica va mirar una vegada la cambra al voltant, va enregistrar-la en els seus sentits a la manera Bene Gesserit: un laboratori, un lloc civil ple d’angles i quadrats a la manera antiga.

—Això és una de les Estacions Imperials de Proves Ecològiques que el meu pare volia com a bases avançades —va dir Paul.

El seu pare volia!, va pensar Kynes. I de nou es va preguntar: Sóc prou ximple per ajudar aquests fugitius? Per què ho faig? Seria tan fàcil prendre’ls ara, comprar amb ells la confiança de Harkonnen.

Paul va seguir l’exemple de la seva mare, va establir el Gestalt de la sala; va adonar-se de l’obrador a un costat. Les parets de roca nua. Instruments sobre l’obrador: quadrants brillants, graelles amb tiges de vidre sortint. Una olor d’ozó impregnava tot l’indret.

Alguns dels frémens es van moure al voltant d’un racó amagat i nous sons van començar allà: estossecs de màquina, els gemecs de corretges girant.

Paul va mirar al fons de la sala, va veure gàbies amb petits animals contra la paret.

—Heu reconegut aquest lloc correctament —va dir Kynes—. Per a què faries servir un lloc d’aquests, Paul Atreides?

—Per fer d’aquest planeta un lloc adient per a humans —va dir Paul.

És potser per això que l’ajudo, va pensar Kynes.

Els sons de la màquina van callar abruptament. Aquest buit va ser ocupat per un petit xiscle animal des de les gàbies. Es va interrompre abruptament com desconcertat.

Paul va tornar la seva atenció a les gàbies, va veure que els animals eren muricecs d’ales castanyes. Un alimentador automàtic sortia de la paret del costat i travessava les gàbies.

Un fremen va sortir de l’àrea amagada de la cambra i va dir a Kynes:

—Liet, el generador de camp no funciona. No aconsegueixo ocultar-nos de qualsevol detector de proximitat.

—Pots reparar-lo? —va preguntar Kynes.

—Trigarà. Les parts…

L’home va arronsar les espatlles.

—Sí —va dir Kynes—. En aquest cas passarem sense màquines. Posa una bomba de mà perquè tregui aire de la superfície.

—Immediatament.

L’home va cuitar. Kynes va girar-se cap a Paul:

—Heu donat una bona resposta.

Jessica va percebre el timbre natural de la veu de l’home. Era una veu reial, acostumada a comandar. I no se li havia escapat el tracte com a Liet. Liet era l’alter ego fremen, l’altra cara del planetologista.

—Estem molt agraïts pel vostre ajut, doctor Kynes —va dir ella.

—Mm-m-m, ja ho veurem —va dir Kynes. Va fer un gest amb el cap a un dels seus homes—. Cafè d’espècia al meu allotjament, Shamir.

—De seguida, Liet —va dir l’home.

Kynes va assenyalar una obertura arquejada a un costat de la paret de la cambra.

—Si us plau?

Jessica es va permetre un cop de cap reial abans d’acceptar. Va veure que Paul feia un senyal amb la mà a Idaho, dient-li que es quedés de guàrdia aquí.

La galeria, de dos passos de fondària, duia per una porta feixuga a un despatx quadrat il·luminat per globus de llum daurats. Jessica va passar la mà per la porta quan entrava i es va sorprendre quan va identificar plastacer.

Paul va fer tres passos dins la sala i va deixar caure la motxilla a terra. Va sentir que la porta es tancava darrere seu, va estudiar el lloc: uns vuit metres cada costat, parets de roca natural color de curri, trencat per arxivadors de metall a la dreta. Una taula baixa amb sobre de vidre lletós ple de bombolles grogues ocupava el centre de la sala. Quatre cadires suspensores voltaven la taula.

Kynes va fer la volta entorn de Paul, va agafar una cadira per a Jessica. Ella va asseure’s, fixant-se com el seu fill observava la sala.

Paul va continuar dret durant un parpelleig més. Una lleugera anomalia en les corrents d’aire de la sala li va dir que hi havia una sortida secreta a la seva dreta, darrere els arxivadors.

—Voleu seure, Paul Atreides? —va preguntar Kynes.

Com evita curosament el meu títol, va pensar Paul. Però va acceptar la cadira i va romandre callat mentre Kynes s’asseia.

—Sentiu que Arrakis podria ser un paradís —va dir Kynes—. Però, com veieu, l’Imperium envia aquí només els seus destralers entrenats, els seus buscadors darrere l’espècia!

Paul va aixecar el polze amb el seu anell ducal.

—Veieu aquest anell?

—Sí.

—Coneixeu el seu significat?

Jessica va girar-se per mirar el fill amb atenció.

—El vostre pare jeu mort a les ruïnes d’Arrakeen —va dir Kynes—. Vós sou tècnicament el Duc.

—Sóc un soldat de l’Imperium —va dir Paul—‚ tècnicament un destraler.

—Fins i tot amb els sardaukars de l’emperador sobre el cadàver del vostre pare?

—Els sardaukars són una cosa, la font legal de la meva autoritat és una altra —va dir Paul.

—Arrakis té la seva manera pròpia de determinar qui porta el mantell de l’autoritat —va dir Kynes.

I Jessica, tornant a girar-se per mirar-lo, va pensar: Hi ha acer en aquest home que ha tret el seu tremp de… i ens fa falta acer. Paul fa una cosa perillosa.

Paul va dir:

—Els sardaukars a Arrakis són una indicació de quant el nostre estimat Emperador temia el meu pare. Ara, jo donaré a l’Emperador Padishah raons per témer el…

—Noi —va dir Kynes—‚ hi ha coses que no…

—M’heu de tractar de Senyor —va dir Paul.

Suaument, va pensar Jessica.

Kynes va mirar Paul i Jessica va notar la guspira d’admiració a la cara del planetologista, el toc d’humor.

—Senyor —va dir Kynes.

—Jo sóc un destorb per a l’Emperador —va dir Paul—. Sóc un destorb per a tots els que es repartirien Arrakis com a botí. Mentre visqui, continuaré sent un destorb que podré ficar a les seves goles i fer-los escanyar!

—Paraules —va dir Kynes.

Paul el va mirar. Després va dir:

—Aquí, teniu la llegenda del Lisan al-Gaib, la Veu del Món Exterior, que conduirà els frémens al paradís. Els vostres homes…

—Supersticions! —va dir Kynes.

—Potser —va concordar Paul—. Però potser no. Les supersticions a vegades tenen estranyes arrels i estranyes ramificacions.

—Vós teniu un pla —va dir Kynes—. Això és obvi… senyor.

—Els vostres frémens poden donar-me proves positives que els sardaukars són aquí amb uniformes harkonnenians?

—Molt probablement.

—L’Emperador tornarà a posar un Harkonnen en el poder aquí —va dir Paul—. Potser fins i tot la Bèstia Rabban. Deixeu-lo. Quan s’hagi embolicat tant que no pugui escapar-se ni de la seva culpa, deixeu que l’Emperador s’enfronti amb la possibilitat d’un Acte d’Acusació presentat davant del Landsraad. Que contesti allà, on…

—Paul! —va dir Jessica.

—En el cas que l’Alt Consell del Landsraad accepti el vostre cas —va dir Kynes—‚ hi hauria només un resultat; guerra generalitzada entre l’Imperium i les Grans Cases.

—Caos —va dir Jessica.

—Però presentaré el meu cas a l’Emperador —va dir Paul—‚ i li donaré una alternativa al caos.

Jessica va dir amb un to sec:

—Xantatge?

—Un dels instruments de l’art de governar, com tu mateixa has dit —va dir Paul, i Jessica va sentir l’amargura de la seva veu—. L’emperador no té fills, només filles.

—Pretens el tron? —va preguntar Jessica.

—L’Emperador no s’arriscarà a veure l’Imperium destrossat per una guerra total —va dir Paul—. Planetes destruïts, desordre arreu… no s’hi arriscarà.

—El que proposeu és un joc arriscat —va dir Kynes.

—Què temen més les Grans Cases del Landsraad? —va preguntar Paul—. Temen el que passa en aquest moment a Arrakis: els sardaukars triant-los un per un. És per això que hi ha un Landsraad. Aquesta és la cohesió de la Gran Convenció. Només amb unió podem igualar les forces imperials.

—Però són…

—Es això el que temen —va dir Paul—. Arrakis esdevindria un crit que els uniria. El destí de cadascú es veuria emmirallat en el destí del meu pare… separat del ramat i assassinat.

Kynes va preguntar a Jessica:

—Aquest pla funcionaria?

—No sóc Mentat —va contestar ella.

—Però sou Bene Gesserit.

Ella li va fer una mirada i va dir:

—El seu pla té punts bons i punts dolents… com qualsevol pla en aquesta fase. Un pla depèn tant de l’execució com de la concepció.

—«La llei és la ciència fonamental» —va citar Paul—. Això es llegeix a la porta de l’Emperador. Em proposo mostrar-li la llei.

—I jo no estic segur si podré confiar en la persona que va concebre aquest pla —va dir Kynes—. Arrakis té el seu propi pla que nosaltres…

—Des del tron, amb un gest de la meva mà —va dir Kynes—‚ jo podria fer d’Arrakis un paradís. Aquesta és la moneda que ofereixo pel vostre suport.

Kynes es va tibar:

—La meva lleialtat no es ven, senyor.

Paul va mirar-lo des de l’altra banda de la taula i va trobar la mirada freda d’aquells ulls blaus-en-blau; va estudiar la cara barbuda, el seu aire dominant. Un somriure sever va sorgir als llavis de Paul, que va dir:

—Ben dit. Les meves excuses.

Kynes va trobar la mirada de Paul i després va dir:

—Cap Harkonnen mai no ha admès un error. Potser els Atreides no són com ells.

—Pot ser una mancança en la seva educació —va dir Paul—. Heu dit que la vostra lleialtat no es ven, però jo crec que tinc la moneda que acceptareu. Per la vostra lleialtat us ofereixo la meva lleialtat… total.

El meu fill té la sinceritat dels Atreides, va pensar Jessica. Té aquell honor terrible, gairebé ingenu… i realment, això és una força poderosa.

Va veure que les paraules de Paul havien sacsejat Kynes.

—Això és absurd —va dir Kynes—. Sou només un noi i…

—Sóc el Duc —va dir Paul—. Sóc un Atreides. Cap Atreides no ha trencat mai un vincle d’aquests.

Kynes va empassar-se saliva.

—Quan dic total —va dir Paul—‚ vull dir sense reserves. Donaria la meva vida per vós.

—Senyor! —va dir Kynes i la paraula li havia estat arrencada, però Jessica va veure que Kynes no parlava ara a un noi de quinze anys sinó a un home, a un superior. Ara Kynes havia dit senyor amb sinceritat.

En aquest moment donaria la seva vida per Paul, va pensar. Com aconsegueixen els Atreides això tan de pressa, tan fàcilment?

—Sé que sou sincer —va dir Kynes—. Però els harkon…

La porta darrere Paul es va obrir amb força. Ell es va girar per veure violència: crits, el soroll d’acer, cares de cera fent ganyotes al pas.

Amb la mare al seu costat, Paul va saltar a terra, va veure Idaho blocant el pas amb els ulls injectats de sang visibles a través de la broma de l’escut, urpes a l’altra banda, arcs d’acer tallant fútilment l’escut. Va veure la boca de foc taronja d’una atordidora repel·lida per l’escut. Les làmines d’Idaho travessaven tot allò, ballant, regalimant sang.

Després Kynes era al costat de Paul i tots dos van posar el seu pes contra la porta.

Paul va tenir una darrera mirada d’Idaho contra un eixam d’uniformes harkonnenians —els seus gestos vius, controlats, els seus cabells de cabra negra amb una flor vermella de mort. Després la porta es va tancar i es va sentir un clic quan Kynes va tancar els forrellats.

—Sembla que he pres ja la meva decisió —va dir Kynes.

—Algú ha detectat la vostra maquinària abans de ser tancada —va dir Paul. Va apartar la mare de la porta i va descobrir el desesper als seus ulls.

—Hauria d’haver sospitat problemes quan el cafè no ha arribat —va dir Kynes.

—Hi ha una altra sortida —va dir Paul—. L’hem de fer servir?

Kynes va fer una inspiració profunda:

—Aquesta porta resistirà almenys vint minuts contra tot llevat d’un làser.

—No faran servir un làser per por que tinguem escuts en aquest costat —va dir Paul.

—Eren sardaukars amb uniformes harkonnenians —va murmurar Jessica.

Ara podien sentir cops a la porta, cops rítmics.

Kynes va assenyalar els arxivadors a la paret a la dreta i va dir:

—Per aquí. —Va anar fins al primer arxivador, va obrir un calaix, va manipular un mànec a l’interior. Tota la paret dels armaris va girar i va descobrir la boca negra d’un túnel—. Aquesta porta té també plastacer —va dir Kynes.

—Estàveu ben preparats —va dir Jessica.

—Hem viscut vuitanta anys sota els harkonnenians —va dir Kynes.

Els va conduir a la foscor i va tancar la porta.

En la sobtada foscor, Jessica va veure una fletxa lluminosa al terra al seu davant.

La veu de Kynes va venir de darrere:

—Ens separarem aquí. Aquesta paret és més forta. Aguantarà almenys una hora. Seguiu les fletxes com aquesta de terra. Amb el vostre pas, desapareixen. Condueixen, a través d’un laberint, a una altra sortida on tinc amagat un tòpter. Aquesta nit hi ha tempesta al desert. La vostra única esperança és dirigir-vos a aquesta tempesta, cabussar en la seva part superior, acompanyar-la. La meva gent ha fet això per robar tòpters. Si us conserveu alts en la tempesta sobreviureu.

—I vós? —va preguntar Paul.

—Intentaré escapar-me d’una altra manera. Si sóc capturat… bé, encara sóc el Planetologista Imperial. Puc dir que era presoner vostre.

Fugint com a covards, va pensar Paul. Però de quina altra manera podré viure per venjar el meu pare? Va girar-se vers la porta. Jessica va sentir que es movia i va dir:

—Duncan és mort, Paul. Has vist la ferida. No pots fer res per ell.

—Un dia els ho faré pagar tot —va dir Paul.

—No, si no cuiteu —va dir Kynes. Paul va sentir la seva mà al muscle.

—On ens trobarem, Kynes? —va preguntar Paul.

—Enviaré els frémens a cercar-vos. El camí de la tempesta és conegut. Cuita, i que la Gran Mare et doni velocitat i sort.

Van sentir-lo marxar, un soroll de passos apressats en la foscor.

Jessica va trobar la mà de Paul, el va estirar delicadament.

—No ens hem de separar —va dir ella.

—Sí.

Ell la va seguir sobre la primera fletxa, veient com desapareixia quan la tocaven. Una altra fletxa els va cridar més endavant.

Va passar-la, van veure com s’extingia, van veure una altra fletxa al davant.

Ara corrien.

Plans dins de plans dins de plans dins de plans, va pensar Jessica. Ens hem tornat ara part del pla d’algú altre?

Les fletxes els portaven al voltant de revolts, per obertures amb prou feina apercebudes en la luminescència tènue. El camí era inclinat avall durant algun temps, després amunt, sempre amunt. Van arribar finalment a uns graons, van fer un revolt i van arribar a una paret brillant amb una ansa fosca al centre.

Paul va prémer l’ansa.

La paret va girar i es va apartar. Es va encendre una llum per revelar una caverna tallada a la roca amb un ornitòpter ajupit al centre. Més endavant una paret grisa i llisa amb el senyal d’una porta.

—On ha anat en Kynes? —va preguntar Jessica.

—Ha fet el que qualsevol bon comandant de guerrilla faria —va dir Paul—. Ens ha separat en dos grups i ha arranjat les coses perquè no pogués revelar on som si el capturen. No ho sabrà realment.

Paul va estirar-la fins a la sala, va notar que els seus peus trepitjaven pols a terra.

—Ningú ha estat aquí fa molt de temps —va dir ell.

—Sembla segur que els frémens ens trobaran —va dir ella.

—Comparteixo aquesta confiança.

Paul va deixar la seva mà, va anar fins a la porta esquerra de l’ornitòpter, la va obrir i va posar la motxilla darrere.

—Aquesta nau té dissimulació de proximitat —va dir ell—. El panel dels instruments té control remot de la porta, control de la llum. Vuitanta anys sota els harkonnenians els han ensenyat a pensar en tot.

Jessica va recolzar-se a l’altre costat de la nau, va reprendre l’alè.

—Els harkonnenians tenen certament una força de cobertura sobre aquesta zona —va dir ella—. No són estúpids. —Va intentar orientar-se i va assenyalar cap a la dreta—. La tempesta que hem vist és d’aquell costat.

Paul va balancejar el cap lluitant contra una aversió abrupta de moure’s. Sabia per què, però no va trobar ajut en el coneixement. En qualsevol lloc, aquesta nit havia passat un nexe de decisió en el gran desconegut. Coneixia l’àrea-temps que els voltava, però l’ara-i-aquí existia com un lloc de misteri. Era com si des de lluny s’hagués vist desaparèixer de la vista en una vall.

Dels innombrables camins per sortir d’aquella vall, alguns podrien portar un Paul Atreides de nou a la vista, però molts no.

—Com més esperem, més ben preparats estaran —va murmurar Jessica.

—Entra i corda’t el cinturó —va dir Paul.

Ell va entrar també en l’ornitòpter, encara lluitant amb la idea que era en un terreny cec, no vist en cap visió prescient. I va comprendre amb un sentit de sorpresa abrupta que havia confiat cada vegada més en la memòria prescient i això l’havia afeblit per a aquesta emergència particular.

«Si confies només en els teus ulls, els teus altres sentits minven». Era un axioma Bene Gesserit. El recordava ara, i va prometre que no cauria de nou en aquella trampa… si sobrevivia.

Paul va fixar el seu arnès de seguretat, va veure que la seva mare estava segura, va comprovar la nau. Les ales eren obertes en descans amb les seves delicades nervadures metàl·liques allargades. Va tocar la barra retractora, va veure com les ales s’encongien per a l’envol a reacció de la manera que Gurney Halleck li havia ensenyat. L’interruptor de l’estàrter es movia fàcilment. Els quadrants del panel dels instruments van il·luminar-se mentre els coets es preparaven. Les turbines van començar el seu xiuxiueig baix.

—A punt? —va preguntar.

—Sí.

Va tocar el control remot de llums.

La foscor els va envoltar.

La seva mà era una ombra contra els quadrants lluminosos quan va pitjar el control remot de la porta. Un carrisqueig va sonar al davant.

Una cascada de sorra va cruixir en el silenci. Una brisa polsegosa va tocar les galtes de Paul. Va tancar la porta, i va sentir la sobtada pressió.

Les estrelles, borroses de la pols i emmarcades per una foscor angular, van aparèixer on la porta-paret havia estat. La llum de les estrelles va definir una lleixa més enllà, una suggerència d’ondulacions de sorra.

Paul va fer baixar l’interruptor lluminós acció-seqüència al panel. Les ales van esclafir amunt i avall i van fer que el tòpter sortís del seu niu. Els coets van posar-se en acció mentre les ales es tancaven en posició d’envol.

Jessica va deixar que les seves mans afluixessin els controls dobles. Sentia la fermesa dels moviments del fill. Estava aterrida, però estimulada. Ara l’entrenament de Paul és la nostra única esperança, va pensar. La seva joventut i la seva rapidesa.

Paul va donar més potència als reactors. El tòpter es va inclinar, i va fer que s’enfonsessin els seients mentre una paret negra s’aixecava contra les estrelles al davant. Va donar més ala a la nau, més energia.

Un altre batement de les ales i van arribar a sobre les roques, amb arestes gelades i afloraments a la llum de les estrelles. La segona lluna, envermellida de la pols, es va mostrar a sobre l’horitzó a la seva dreta, revelant el camí de la tempesta.

Les mans de Paul van ballar sobre els controls. Les ales es van encongir fins que eren com èlitres d’escarbat. La força de la gravetat va comprimir les seves carns quan la nau va fer una volta estreta.

—Reactors darrere nostre! —va dir Jessica.

—Els he vistos.

Va corbar el braç de l’energia endavant.

El tòpter va fer un salt com un animal aterrit, va dirigir-se cap a sud-oest, en direcció a la tempesta i la gran corba del desert. En la distància pròxima, Paul va veure ombres escampades que li indicaven on acabava la línia de roques, el complex soterrani sota les dunes. Enllà de les ombres que s’estenien com ungles il·luminades per la lluna —les dunes.

I sobre l’horitzó pujava la immensitat de la tempesta com una paret contra les estrelles.

Alguna cosa va fer vibrar el tòpter.

—Una explosió! —va bleixar Jessica—. Fan servir alguna mena d’arma de projectil.

Va veure un sobtat somriure animal a la cara de Paul.

—Sembla que eviten els làsers —va dir ell.

—Però nosaltres no tenim escuts!

—Que ho saben, ells?

De nou el tòpter es va estremir.

Paul es va girar per espiar enrere.

—Només un d’ells sembla prou ràpid per desafiar-nos.

Va fer tornar la seva atenció a la ruta per veure com la paret de la tempesta creixia al seu davant, que sorgia com un sòlid tangible.

—Llança-projectils, coets, totes les armes antigues… és una cosa que donarem als frémens —va murmurar Paul.

—La tempesta —va dir Jessica—. No seria millor girar?

—I la nau darrere nostre?

—S’ha deturat.

—Ara!

Paul va reduir les ales. Va inclinar-se molt a l’esquerra endins del bull enganyadorament lent de la paret de la tempesta, va sentir las galtes estirades per la força de la gravetat.

Semblava que lliscaven endins d’un lent núvol de pols que es feia cada vegada més feixuc fins que va esborrar el desert i la lluna. La nau va esdevenir un murmuri llarg, horitzontal, de foscor, il·luminat només per la lluminositat verda del panel dels instruments.

Per la ment de Jessica van passar tots els advertiments sobre aquestes tempestes que tallen metall com si fos mantega, la carn fins als ossos i fan desaparèixer els ossos. Va sentir el bufeteig del vent ple de polseguera. Els va fer girar mentre Paul lluitava amb els controls. El va veure tallar l’energia, va sentir que la nau saltava.

El metall gemegava i tremolava.

—Sorra! —va cridar Jessica.

A la llum del panel, va veure com Paul sacsejava negativament el cap.

—No hi ha gaire sorra a tanta altura.

Però ella podia sentir com s’enfonsaven cada vegada més en el remolí.

Paul va posar les ales en tota l’amplària de planar, va sentir com grinyolaven amb l’esforç. Va conservar els ulls fixos en els instruments, planant per instint, lluitant per l’altitud.

El so del seu pas va disminuir.

El tòpter va començar a dirigir-se a l’esquerra. Paul es va fixar en el globus de llum dins la corba, va lluitar per posar la nau novament en nivell de vol.

Jessica va tenir la sensació horripilant que estaven parats, que tots els moviments eren exteriors. Només un vague flux bru contra les finestres, un xiulet estrepitós li va recordar les forces al voltant.

Vents fins a set-cents o vuit-cents quilòmetres l’hora, va pensar. Un excés d’adrenalina la va rosegar. No he de tenir por, es va dir, donant expressió a la lletania de Bene Gesserit. La por és l’assassí de la ment.

Lentament, els seus llargs anys d’entrenament van prevaler.

La calma va tornar.

—Tenim el toro per les banyes —va murmurar Paul—. No podem baixar, no podem aterrar… i no crec que pugui sortir d’aquí. Hem d’acompanyar la tempesta fins al final.

La calma la va abandonar. Jessica va sentir que les dents li petaven, les va estrènyer. Després va sentir la veu de Paul, baixa i controlada, recitant la lletania:

—La por és l’assassí de la ment. La por és la petita mort que condueix a l’obliteració total. Afrontaré la meva por. Li permetré de passi sobre meu, a través meu. I quan hagi passat giraré el meu esguard interior sobre el seu camí. I per on la por hagi passat no hi haurà res. Llevat de mi.





4


Què menysprees? Per això ets realment conegut.

—De «Manual de Muad’Dib»,

per la Princesa Irulan.

—Són morts, Baró —va dir Iakin Nefud, el capità de la guàrdia—. Tant la dona com el noi són segurament morts.

El Baró Vladimir Harkonnen seia en els suspensors del seu dormitori. Enllà d’aquestes cambres i envoltant-lo com un ou de moltes closques s’estenia la fragata espacial en què havia arribat a Arrakis. Aquí, a les seves cambres, però, el metall dur de la nau estava amagat amb draperies, amb coixins de teixit i objectes d’art rars.

—Es una certesa —va dir el capità de la guàrdia—. Són morts.

El Baró va moure el seu cos gros als suspensors, va centrar l’atenció en una estàtua d’ebalina d’un noi saltant en un nínxol. La son va desaparèixer de la seva cara. Va endreçar el suspensor encoixinat sota els plecs grassos del seu coll, va mirar, a l’altra banda de l’únic globus de llum del seu dormitori, la porta on el capità Nefud es trobava blocat pel pentaescut.

—Són morts amb tota certesa, Baró —va repetir l’home.

Als ulls de Nefud el Baró va notar els vestigis de l’esmorteïment causat per la semuta. Era obvi que es trobava en l’èxtasi de la droga quan va rebre aquest informe i només havia parat per prendre un antídot abans de córrer a informar-lo.

—Tinc un informe complet —va dir Nefud.

Que transpiri una mica, va pensar el Baró. Hem de conservar els instruments de govern esmolats i a punt. El poder i la por —esmolats i a punt.

—Has vist els seus cossos? —va retrunyir el Baró.

Nefud va vacil·lar.

—Què?

—Senyor… han estat vistos entrant en una tempesta de sorra… vents de més de vuit-cents quilòmetres. Res no sobreviu a una tempestat d’aquestes, senyor. Res! Una de les nostres pròpies naus ha estat destruïda en la persecució.

El Baró va mirar Nefud notant el tremolor nerviós en les línies de tisora de les seves barres, la manera com el seu mentó es movia per empassar.

—Has vist els cossos? —va preguntar el Baró.

—Senyor…

—Per què entres aquí arrossegant l’armadura? —va bramar el Baró—. Per dir-me que una cosa és certa quan no ho és? Et penses que et faré elogis per una estupidesa d’aquestes, que et donaré una altra promoció?

La cara de Nefud va tornar-se pàl·lida.

Mira aquest gallina, va pensar el Baró. Estic voltat per aquests inútils. Si jo escampés sorra al davant d’aquesta criatura i li digués que era gra, la picotejaria.

—Idaho ens ha portat fins a ells, doncs? —va preguntar el Baró.

—Sí, senyor.

Mira com barboteja la seva resposta, va pensar el Baró. Va preguntar:

—Intentaven fugir cap als frémens, doncs?

—Sí, senyor.

—Hi ha alguna cosa més en aquest… informe?

—El Planetologista Imperial, Kynes, hi està implicat, senyor. Idaho va unir-se a aquest Kynes en circumstàncies misterioses… Jo diria fins i tot circumstàncies sospitoses.

—Sí?

—Ells… ah, van anar junts a un indret al desert on és obvi que el noi i sa mare s’amagaven. En l’excitació de la cacera, alguns dels nostres grups van ser agafats per una explosió de làser-escut.

—Quants n’hem perdut?

—Jo… ah, no n’estic segur encara, senyor.

Menteix, va pensar el Baró. Ha estat molt dolent.

—El lacai Imperial, aquest Kynes —va dir el Baró—. Feia un doble joc, eh?

—Jugaria la meva reputació per això, senyor.

La seva reputació!

—Mateu-lo! —va dir el Baró.

—Senyor! Kynes és el Planetologista Imperial, servidor directe de Sa Majestat…

—Que sembli un accident, doncs!

—Senyor, hi havia sardaukars amb les nostres forces en l’atac al niu de frémens. Ells tenen ara Kynes en custòdia.

—Que el lliurin. Digues que el vull interrogar.

—I si no obeeixen?

—Ho faran, si saps fer les coses com cal.

Nefud va empassar-se saliva.

—Sí, senyor.

—Ha de morir —va retrunyir el Baró—. Ha intentat ajudar els nostres enemics. —Nefud va mudar d’un peu a l’altre—. Bé?

—Senyor, els sardaukars tenen… dues persones en custòdia que podran interessar-vos. Han agafat el Mestre d’Assassins del Duc.

—Hawat? Thufir Hawat?

—Jo mateix he vist el presoner, senyor. És Hawat.

—A penes m’ho crec. No és possible!

—Diuen que va ser abatut per una atordidora, senyor. Al desert no podia fer servir l’escut. Està virtualment il·lès. Si podem tenir-lo, ens divertirem molt.

—Parles d’un Mentat —va grunyir el Duc—. Ningú malbarata un Mentat. Ha parlat? Què diu de la seva derrota? Podrà saber fins a quin punt… però no.

—Ha parlat prou, senyor, per revelar la seva convicció que qui el va trair va ser la Dama Jessica.

—Ah-h-h-h-h.

El Baró es va enfonsar en la cadira per pensar. Després va dir:

—N’estàs segur? És la Dama Jessica qui atreu la seva ira?

—Ho ha dit davant meu, senyor.

—Deixem que pensi que està viva, doncs.

—Però, senyor…

—Calla. Vull que Hawat sigui ben tractat. No ha de saber res del difunt doctor Yueh, el seu autèntic traïdor. Li hem de dir que Yueh va morir defensant el seu Duc. En certa manera, pot ser que això sigui veritat. Hem d’alimentar la seva sospita contra la Dama Jessica.

—Senyor, jo no…

—La manera de controlar i dirigir un Mentat, Nefud, és a través de les seves informacions. Falses informacions, falsos resultats.

—Sí, senyor, però…

—Hawat té fam? Set?

—Senyor, Hawat és encara en poder dels sardaukars!

—Sí. És clar, sí. Però els sardaukars estaran tan ansiosos d’obtenir informacions de Hawat com jo. M’he adonat d’una cosa respecte als nostres aliats, Nefud. No són gaire astuts… políticament. Crec que això és una cosa deliberada. L’Emperador vol les coses així. Sí. Ja m’ho crec. Recordaràs al comandant sardaukar la meva fama a obtenir informacions dels presoners.

Nefud va semblar infeliç.

—Sí, senyor.

—Digues també al comandant dels sardaukars que vull interrogar Hawat i aquest Kynes alhora, jugant l’un en contra de l’altre. Ell ho entendrà, em sembla.

—Sí, senyor.

—I quan siguin a les nostres mans… —El Baró va brandar el cap.

—Senyor, els sardaukars voldran un observador durant qualsevol… interrogatori.

—Estic segur que podrem trobar una emergència per apartar qualsevol observador indesitjat, Nefud.

—Comprenc, senyor. És quan Kynes pot tenir aquest accident.

—Tant Kynes com Hawat tindran accidents aleshores, Nefud. Però només Kynes tindrà un accident autèntic. És Hawat qui jo vull. Ah, sí.

Nefud va pestanyejar, va empassar-se saliva. Semblava a punt de fer una pregunta, però va romandre callat.

—S’ha de donar menjar i beguda a Hawat —va dir el Baró—. Ha de ser tractat amb amabilitat i simpatia. En la seva aigua posaràs el verí residual creat pel difunt Piter de Vries. I t’encarregaràs que l’antídot esdevingui part regular de la dieta de Hawat a partir d’aleshores… excepte si jo t’ho dic.

—L’antídot, sí —Nefud va brandar el cap—. Però…

—No siguis estúpid, Nefud. El Duc gairebé em va matar amb aquella dent-càpsula-de-verí. El gas que va exhalar en la meva presència m’ha privat del meu millor Mentat, Piter. Em fa falta un recanvi.

—Hawat?

—Hawat.

—Però…

—Em diràs que Hawat és completament lleial als Atreides. És cert, però els Atreides són morts. Nosaltres el seduirem. L’hem de convèncer que la derrota del Duc no és culpa seva… Tot ha estat obra d’aquella bruixa Bene Gesserit. Tenia un senyor inferior, el cervell del qual estava ennuvolat per l’emoció. Els Mentats admiren l’habilitat per calcular sense emoció, Nefud. Hem de seduir aquest formidable Thufir Hawat.

—Seduir-lo. Sí, senyor.

—Malauradament Hawat tenia un amo amb pocs recursos, que no podia elevar un Mentat a les sublims alçàries del raonament, que són el dret d’un Mentat. Hawat veurà un cert element de veritat en això. El Duc no podia permetre’s els espies més eficients per proveir el seu Mentat amb la informació necessària. —El Baró va mirar Nefud—. No ens hem d’enganyar, Nefud. La veritat és una arma poderosa. Nosaltres sabem com vam dominar els Atreides. Hawat també ho sap. Ho hem fet amb riquesa.

—Amb riquesa. Sí, senyor.

—Seduirem Hawat —va dir el Baró—. L’amagarem dels sardaukars. I tindrem com a reserva… la retirada de l’antídot del verí. No hi ha manera de remoure el verí residual. I, Nefud, no cal que Hawat mai ho sospiti. L’antídot mai no es delatarà a un escànner de verins. Hawat pot analitzar el seu menjar tant com li doni la gana i no trobarà cap vestigi del verí.

Els ulls de Nefud es van obrir molt quan ho va comprendre.

—L’absència d’una cosa —va dir el Baró—‚ pot ser tan mortal com la seva presència. L’absència de l’aire, eh? L’absència d’aigua? L’absència de qualsevol altra cosa a què tenim una addicció. —El Baró va brandar el cap—. Em comprens, Nefud?

Nefud va empassar-se saliva.

—Sí, senyor.

—En aquest cas, cuita. Troba el comandant dels sardaukars i posa les coses en moviment.

—Immediatament, senyor.

Nefud va fer una reverència, es va girar i va córrer a fora.

Hawat al meu costat!, va pensar el Baró. Els sardaukars me’l donaran. Si sospiten alguna cosa és que jo desitjo destruir el Mentat. I jo confirmaré la seva sospita! Els ximples! Un dels Mentats més formidables de tota la història, un Mentat entrenat per matar, i me’l donen com qualsevol joguina estúpida per trencar. Els mostraré l’ús que puc fer d’aquesta joguina.

El Baró va ficar la mà sota una cortina al costat del seu llit suspensor per cridar el seu nebot, Rabban. I es va recolzar somrient.

I tots els Atreides morts!

Aquell estúpid capità de la guàrdia tenia raó, és clar. Certament, res no sobrevivia en el camí d’una explosió de sorra a Arrakis. Molt menys un ornitòpter… o els seus ocupants. La dona i el noi eren morts. Els suborns en els llocs exactes, la increïble despesa per portar una força militar irresistible a un planeta… tots els informes astuts fets només per a les orelles de l’Emperador, tota la curosa planificació arribava ara finalment a la seva plena realització.

Poder i por —por i poder!

El Baró podia veure el camí al seu davant. Un dia, un Harkonnen seria Emperador. No ell mateix, ningú sortit de la seva carn. Però un Harkonnen. No aquest Rabban que acabava de cridar, és clar. Però el germà més jove de Rabban, el jove Feyd-Rautha. Hi havia en aquest noi una agudesa que el Baró apreciava… una ferocitat.

Un noi encantador, va pensar el Baró. Un any o dos més, quan en tingui disset, i sabré amb certesa si és l’eina que la Casa Harkonnen necessita per a obtenir el tron.

—Senyor Baró.

L’home dret a fora del camp de l’escut de la porta del dormitori del Baró era baix, gros de cara i cos, amb els ulls estrets de la línia paterna dels Harkonnen i bombat de muscles. Hi havia encara una certa rigidesa en el seu greix, però era obvi a la vista que arribaria un dia en què serien necessaris suspensors portàtils per transportar el seu excés de pes.

Una ment blindada i musculada, va pensar el Baró. No és cap Mentat, el meu nebot… no és un Piter de Vries, però potser alguna cosa més indicada per a les tasques més immediates. Si li dono llibertat per fer-ho, ho esclafarà tot al seu pas. Oh, com serà odiat aquí, a Arrakis!

—Mon estimat Rabban —va dir el Baró. Va obrir el camp de l’escut de la porta, però emfàticament va conservar l’escut del cos en plena força, sabent que el seu tremolor seria visible a sobre del globus de llum de la capçalera.

—M’heu cridat —va dir Rabban. Va entrar en l’habitació, va passar una mirada per la pertorbació de l’aire de l’escut del cos, va buscar una cadira suspensora, no va trobar-ne cap.

—Queda’t més a prop, on et pugui veure fàcilment —va dir el Baró.

Rabban va fer un altre pas pensant que aquell vell maleït havia tret totes les cadires expressament, per obligar el visitant a quedar-se dret.

—Els Atreides són morts —va dir el Baró—. Els últims. És per això que t’he cridat a Arrakis. Aquest planeta és novament teu.

Rabban va pestanyejar.

—Però, jo em pensava que posaríeu Piter de Vries al…

—Piter és mort també.

—Piter?

—Piter.

El Baró va reactivar el camp de la porta, el va activar contra qualsevol penetració d’energia.

—Us heu cansat d’ell finalment, oi? —va preguntar Rabban.

La seva veu va caure insípida i sense vida en el dormitori aïllat a tota mena d’energia.

—Et diré una cosa només aquesta vegada —va retrunyir el Baró—. Insinues que jo he obliterat Piter com s’oblitera una fotesa. —Va fer un espetec amb els dits—. Així, eh? No sóc tan estúpid, nebot. No ho acceptaré tan bé si alguna vegada més suggereixes per paraula o acció que jo sóc tan estúpid.

Els ulls estrets de Rabban van mostrar por. Sabia dins de certs límits fins a on el vell Baró aniria contra la seva família. Rarament fins al punt de la mort excepte si hi havia un benefici escandalós o una provocació. Però els càstigs familiars podien ser dolorosos.

—Perdoneu-me, senyor Baró —va dir Rabban. Va abaixar els ulls tant per amagar la seva pròpia fúria com per mostrar servilisme.

—No m’enganyes, Rabban —va dir el Baró.

Rabban va conservar els ulls baixos, va empassar-se saliva.

—Hi ha una cosa important —va dir el Baró—. Mai no obliteris un home sense reflexionar, de la manera com tot un feu pot fer-ho a través d’un procés legal adequat. Fes-ho sempre amb un objectiu predominant… i has de conèixer el teu objectiu!

La fúria va dominar en Rabban:

—Però heu obliterat el traïdor, Yueh! Quan vaig arribar, l’altra nit, vaig veure com s’emportaven el seu cos!

Rabban va mirar l’oncle, de sobte espantat amb el so d’aquelles paraules.

Però el Baró va somriure.

—Tinc molta cura amb les armes perilloses —va dir—. El doctor Yueh era un traïdor. Em va lliurar el Duc. —La força va entrar a la veu del Baró—. Jo vaig subornar un metge de l’Escola Suk! De l’Escola Esotèrica! Sents, noi? Però això era una arma molt perillosa per deixar per aquí. No el vaig obliterar sense pensar-hi molt.

—L’Emperador sap que heu subornat un metge Suk?

Vet aquí una pregunta penetrant, va pensar el Baró. He jutjat malament aquest nebot?

—L’Emperador encara no ho sap —va dir el Baró—. Però els seus sardaukars certament l’informaran. Abans d’això, però, faré arribar el meu informe a les seves mans a través de canals de la Companyia CHOAM. Explicaré que feliçment vaig descobrir un metge que tenia pretensions al condicionament. Un metge fals, entens? Com que tothom sap que no pots anar en contra del condicionament d’una Escola Suk, això serà acceptat.

—Ah-h-h, ja ho veig —va murmurar Rabban.

I el Baró va pensar: Realment, espero que ho vegis. Espero que vegis que vital és que això continuï sent un secret. El Baró de sobte es va preguntar: Per què ho he fet? Perquè fanfarronejo davant d’aquest nebot meu tan ximple… un nebot que he de fer servir i descartar? El Baró va sentir-se furiós amb si mateix. Es va sentir traït.

—Ha de ser mantingut en secret —va dir Rabban—. Ho comprenc.

El Baró va sospirar.

—Aquesta vegada et dono instruccions diferents sobre Arrakis, nebot. Quan vas governar aquest indret l’última vegada, el vaig tenir amb una regna forta. Aquesta vegada tinc només una exigència.

—Senyor?

—Ingressos.

—Ingressos?

—Te n’adones, Rabban, de quant hem gastat per portar aquesta força militar i destruir els Atreides? Et fas una idea de quant la Guilda demana per transport militar?

—És car, oi?

—Car!

El Baró va allargar un braç gras cap a Rabban.

—Si tu arrenques a Arrakis tots els cèntims que ens pot donar durant seixanta anys, amb prou feines començarem a recuperar-ho!

Rabban va obrir la boca però la va tancar sense parlar.

—Car —va escarnir el Baró—. El maleït monopoli de la Guilda en l’espai ens hauria arruïnat si jo no hagués planejat aquesta despesa fa molt de temps. Hauries de saber, Rabban, que nosaltres n’hem suportat tot el pes. Fins i tot hem pagat el transport del Sardaukar.

I no per primera vegada, el Baró es va preguntar si hi hauria un dia que la Guilda pogués ser deixada de banda. Eren insidiosos —xuclaven només el suficient per impedir al client d’objectar fins que et tinguessin a la mà i et poguessin obligar a pagar sempre.

Quan es tractava d’aventures militars, feien sempre exigències exorbitants. «El preu del risc», explicaven els agents llagoters de la Guilda. I per cada agent que aconseguies introduir com a vigilant a l’estructura bancària de la Guilda, ells posaven dos agents en el teu sistema.

Intolerable!

—Ingressos, doncs —va dir Rabban.

El Baró va abaixar el braç, va tancar els punys?

—Cal xuclar.

—I puc fer tot el que vulgui sempre que xucli?

—Tot.

—Els canons que heu portat —va dir Rabban—. Puc…

—Me’ls emportaré —va dir el Baró.

—Però…

—No et fan falta joguines d’aquestes. Eren una innovació especial i ara són inútils. Ens fa falta el metall. No poden res contra un escut, Rabban. Han estat simplement el factor inesperat. Era previsible que els homes del Duc es retiressin cap a les cavernes d’aquest planeta abominable. Els nostres canons només els van tancar allà.

—Els frémens no fan servir escuts.

—Pots conservar alguns làsers, si vols.

—Si, senyor. I tinc mà lliure.

—Sempre que xuclis.

El somriure de Rabban era exultant.

—Comprenc perfectament, senyor.

—No comprens res perfectament —va grunyir el Baró—. Deixem això clar des del començament. El que tu comprens és com complir les meves ordres. Se t’ha ocorregut, nebot, que hi ha almenys cinc milions de persones en aquest planeta?

—Ha oblidat el meu Senyor que vaig ser el seu regent-siridar aquí abans? I si el meu Senyor em perdona, el seu càlcul pot ser baix. És difícil censar una població escampada per fondals i pans com aquí. I quan consideres els frémens de…

—Els frémens no són dignes de considerar!

—Perdoneu, senyor, però els sardaukars pensen d’una altra manera.

El Baró va dubtar, va mirar el nebot.

—Saps alguna cosa?

—El meu Senyor es va retirar quan vaig arribar la nit passada. Jo… ah, em vaig prendre la llibertat d’entrar en contacte amb alguns dels meus lloctinents de… ah, abans. Han treballat com a guies dels sardaukars. Informen que una banda de frémens va emboscar una força sardaukar en un lloc qualsevol a sud-est i la va massacrar.

—Van massacrar una força sardaukar?

—Sí, senyor.

—Impossible!

Rabban va arronsar les espatlles.

—Frémens derrotant sardaukars —va riure el Baró.

—Repeteixo només el que em van informar —va dir Rabban—. Es diu que aquesta força fremen ja havia capturat el terrible Thufir Hawat.

—Ah-h-h-h-h-h.

El Baró va brandar el cap somrient.

—Crec aquest informe —va dir Rabban—. No teniu idea del problema que els frémens han estat.

—Potser, però el que els teus lloctinents van veure no eren frémens. Devien ser atreidesians entrenats per Hawat i disfressats de frémens. És l’única resposta possible.

—Bé, els sardaukars pensen que eren frémens. Els sardaukars ja han desencadenat un pogrom per aniquilar tots els frémens.

—Magnífic!

—Però…

—Tindré els sardaukars ocupats. I aviat tindrem Hawat. Ho sé! Ho puc sentir! Ah, quin dia aquest! Els sardaukars per fora caçant algunes bandes inútils del desert, mentre nosaltres rebem un premi reial!

—Senyor… —Rabban va dubtar, va arronsar el front—. Sempre he sentit que subestimàvem els frémens, tant en nombre com en…

—Ignora’ls, noi! Són xusma. Són les ciutats populoses, viles i pobles que ens preocupen. Hi ha molta gent allà, oi?

—Molta, senyor.

—Em preocupen, Rabban.

—Us preocupen?

—Oh… un noranta per cent no preocupa gens. Però hi ha sempre els pocs… Cases Menors i etcètera, gent amb ambició que podrien intentar qualsevol cosa perillosa. Si algú d’ells sortís d’Arrakis amb una història desagradable sobre el que ha passat aquí, jo m’enfadaria molt. Et fas alguna idea de com m’enfadaria?

Rabban va empassar saliva.

—Has de prendre mesures immediatament per tenir un ostatge de cada Casa Menor —va dir el Baró—. Tothom fora d’Arrakis ha de saber que això ha estat una lluita honesta de Casa-a-Casa. Els sardaukars no hi han participat, comprens? El Duc va tenir l’habitual oferta de quarter i exili, però ha mort en un malaurat accident abans que pogués acceptar. Però era a punt d’acceptar. La història és aquesta. I s’ha de riure de qualsevol rumor que hi havia sardaukars aquí.

—Com l’Emperador desitja —va dir Rabban.

—Com l’Emperador desitja.

—I els contrabandistes?

—Ningú es creu els contrabandistes, Rabban. Són tolerats, però ningú se’ls creu. De totes maneres, hem d’escampar alguns suborns en aquest sector… i prendre altres mesures que certament podràs pensar.

—Sí, senyor.

—Dues coses d’Arrakis, doncs, Rabban: ingressos i un puny impietós. No has de mostrar compassió. Pensa d’aquests taujans com el que són: esclaus envejosos dels seus amos i només esperant l’oportunitat per revoltar-se. No els has de mostrar ni el més mínim vestigi de pietat o mercè.

—Es pot exterminar un planeta sencer? —va preguntar Rabban.

—Exterminar? —Va haver-hi sorpresa en el moviment ràpid del cap del Baró—. Qui ha dit alguna cosa d’exterminar?

—Bé, em pensava que volíeu repoblar-lo i…

—Jo he dit xuclar, nebot, no exterminar. No malbaratis la població, deixa-la només en estat d’absoluta submissió. Has de ser el carnívor, noi. —Va somriure, una expressió de criatura en una cara grassa—. Un carnívor mai no para. No mostris clemència. No paris mai. La clemència és una quimera. Pot ser derrotada per l’estómac callant la seva fam, per la gola plorant la seva set. Has de tenir sempre fam i set. —El Baró va acaronar-se la panxa a sota els suspensors—. Com jo.

—Ja ho veig, senyor.

Rabban va girar la mirada a l’esquerra i a la dreta.

—Està tot clar, aleshores, nebot?

—Llevat d’una cosa, oncle: el planetologista, Kynes.

—Ah, sí, Kynes.

—És un home de l’Emperador, senyor. Pot anar i venir com vulgui. I és molt íntim dels frémens… s’ha casat amb una fremen.

—Kynes serà mort demà a posta de sol.

—És perillós, oncle, matar un servidor de l’Emperador.

—Com et penses que he arribat tan lluny tan de pressa? —va preguntar el Baró. La seva veu era baixa, carregada amb adjectius inexpressables—. A més a més, no cal témer que Kynes mai deixi Arrakis. Oblides que és addicte a l’espècia.

—És clar.

—Els que ho saben, no faran mai res per posar en perill el seu proveïment —va dir el Baró—. Kynes ho sap certament.

—Ho havia oblidat —va dir Rabban.

Es van mirar en silenci. Després el Baró va dir:

—A propòsit, una de les teves principals preocupacions ha de ser el meu proveïment personal. Tinc una bona pila particular, però aquell atac suïcida dels homes del Duc va destruir la majoria del que tenia emmagatzemat per a la venda.

Rabban va brandar el cap:

—Sí, senyor.

El Baró va animar-se.

—Bé, demà al matí reuniràs el que queda de l’organització aquí i els diràs: «El nostre Sublim Emperador Padishah m’ha encarregat de prendre possessió d’aquest planeta per posar fi a totes les disputes».

—Comprenc, senyor.

—Aquesta vegada, estic segur que ho faràs. Ho discutirem amb més detalls demà. Ara, deixa’m acabar el meu son.

El Baró va desactivar el camp de la porta, va mirar fins que el nebot va desaparèixer.

Un esperit blindat, va pensar el Baró. Esperit blindat i musculat. Quan ell acabi tothom estarà reduït a una pasta sangonosa. Després, quan enviï Feyd-Rautha per treure’ls la càrrega de sobre, l’aclamaran com el seu salvador. Estimat Feyd-Rautha. Benigne Feyd-Rautha, el compassiu, que els salva d’una bèstia. Feyd-Rautha, un home que mereix ser obeït i per qui val la pena donar la vida. Aleshores el noi ja sabrà com oprimir amb impunitat. Estic segur que és qui jo necessito. N’aprendrà. I un cos tan maco. Realment un noi encantador.





5


A l’edat de quinze anys, ja havia après el silenci.

—De «Història de la Infantesa de Muad’Dib»,

per la Princesa Irulan.

Mentre Paul lluitava amb els controls del tòpter va tenir més consciència que estava triant les forces entreteixides de la tempesta, que la seva consciència més que Mentat feia una computació a base de detalls fraccionals. Sentia fronts de pols, onades, barreges de turbulència, vòrtex ocasional.

La cabina interior era una capsa furiosa il·luminada per la brillantor verda dels quadrants dels instruments. A fora, la sorra era una muralla ocre, llisa, semblava sense característiques. Paul va començar a veure a través de la cortina.

Cal trobar el vòrtex, va pensar.

Durant molta estona havia sentit que el poder de la tempesta minvava, però encara els sacsejava. Va esperar una altra turbulència.

El vòrtex va començar com una onada abrupta que va sacsejar tota la nau. Paul va desafiar tota la por per inclinar el tòpter a l’esquerra.

Jessica va veure la maniobra al globus de navegació.

—Paul! —va cridar.

El vòrtex els va fer girar, rodolar, inclinar. Va aixecar el tòpter com una patata fregida en un guèiser, els va escopir a dalt i a fora —un bri amb ales a dins d’un nucli de pols giravoltant il·luminat per la segona lluna.

Paul va mirar avall, va veure el pilar de vent calent definit per la pols que els havia perbocat, va veure la tempesta que es moria arrossegant-se com un riu sec al desert —un moviment gris de lluna fent-se cada vegada més petit a sota mentre ells pujaven cada vegada més.

—Ens n’hem sortit —va murmurar Jessica.

Paul va apartar la nau de la pols amb un picat mentre examinava el cel de la nit.

—Ens hem fet fonedissos —va dir ell.

Jessica va sentir que el cor li bategava. Va forçar-se a calmar-se i va mirar la tempestat que minvava. El seu sentit del temps li va dir que havien cavalcat gairebé quatre hores dins d’aquelles forces elementals, però part del seu cervell va computar el passatge com una vida. Es va sentir renéixer.

Ha estat com una lletania, va pensar. L’hem afrontada i no hem resistit. La tempesta ha passat a través de nosaltres i al nostre voltant. Ha desaparegut, però nosaltres hem quedat.

—No m’agrada el so del moviment de la nostra ala —va dir Paul—. Hem sofert algun dany.

Sentia el vol feixuc, difícil a través de les mans als controls. Eren fora de la tempesta, però encara no fora de la vista total de la seva visió prescient. Tanmateix, havien escapat, i Paul va sentir-se tremolant a la vora d’una revelació.

Va estremir-se.

La sensació era magnètica i aterridora i es va trobar agafat en el dubte sobre què causava aquesta consciència tremolosa. Part d’això, ho sentia, era la dieta d’Arrakis, saturada d’espècia. Però va pensar que part d’això podia ser la lletania, com si les paraules tinguessin un poder propi.

«Jo no coneixeré la por…».

Causa i efecte: era viu malgrat les forces malignes, i es va sentir a la vora d’una nova percepció que possiblement no es produiria sense la màgia de la lletania.

Les paraules de la Bíblia Catòlica Orange van sonar a la seva memòria:

«Quins sentits ens falten que no podem veure o sentir un altre món al nostre voltant?».

—Hi ha roca al voltant nostre —va dir Jessica.

Paul va concentrar-se en el tòpter, va brandar el cap per aclarir-lo. Va mirar on la seva mare va assenyalar, va veure formes de roques elevant-se a la sorra al davant i a la dreta. Va sentir vent al voltant dels turmells, una agitació de pols a la cabina. Hi havia un forat en algun lloc, una altra conseqüència de la tempesta.

—Val més baixar a la sorra —va dir Jessica—. Podria ser que les ales no aguantessin tota la frenada.

Ell va abaixar el cap indicant un indret on s’aixecaven crestes al clar de lluna sobre les dunes.

—Baixaré a prop d’aquelles roques. Verifica el teu arnès de seguretat.

Ella va obeir, pensant: Tenim aigua i vestits destil·ladors. Si podem trobar menjar, podrem sobreviure molt de temps en aquest desert. Els frémens viuen aquí. El que ells poden fer, nosaltres també podrem fer-ho.

—Corre cap a aquelles roques tot seguit, que parem —va dir Paul—. Jo portaré la motxilla.

—Corre cap!… —Ella va callar, va abaixar el cap—. Verms.

—Els nostres amics, els verms —va corregir-la ell—. Devoraran aquest tòpter. No hi haurà vestigis del lloc on hem aterrat.

Tan directa la seva manera de pensar, va pensar ella.

Van lliscar avall… més avall…

Es va produir una sensació impetuosa de moviment al seu pas —ombres borroses de dunes, roques aixecades com illes. El tòpter va tocar el cim d’una duna amb un soroll fort, va relliscar una vall de sorra, va tocar una altra duna.

Intenta frenar la nostra velocitat contra la sorra, va pensar Jessica i es va permetre admirar la seva competència.

—Prepara’t! —va avisar Paul.

Va estirar enrere els frens d’ala, suaument al començament, després amb més força, amb més força. Va sentir-los bloquejar l’aire, la seva relació de superfície minvant cada vegada més de pressa. El vent xiulava a través de les cobertes i les ales.

Abruptament, amb només un petit estremiment, l’ala esquerra, afeblida per la tempestat, es va tòrcer cap amunt i endins batent al costat del tòpter. La nau va patinar al cim de la duna girant cap a l’esquerra. Va capgirar-se a l’altra banda per enfonsar el nas a la pròxima duna entre una cascada de sorra. Eren al costat de l’ala trencada, amb l’ala dreta assenyalant les estrelles.

Paul va alliberar-se de l’arnès de seguretat, es va aixecar per sobre la seva mare, va obrir la porta. La sorra va entrar al voltant d’ells a la cabina portant una olor seca de sílex cremat. Va treure la motxilla del darrere i va veure que la mare s’havia alliberat de l’arnès. Ella va pujar al costat del seient de la dreta cap a la pell de metall del tòpter. Paul la va seguir arrossegant la motxilla per les corretges.

—Corre! —va ordenar ell.

Va assenyalar la banda de la duna i més enllà on podien veure una torre de roca tallada pels vents de sorra.

Jessica va saltar del tòpter i va córrer, grimpant i lliscant per pujar la duna. Va sentir el progrés panteixant de Paul al seu darrere. Van sortir a una cresta de sorra que es corbava cap a les roques.

—Segueix la cresta —va ordenar Paul—. És més ràpid.

Van arrossegar els passos cap a les roques, amb la sorra agafant-se als peus.

Aleshores van començar a sentir un nou so: un murmuri sord, un xiuxiueig, un lliscament abrasiu.

—Un verm —va dir Paul.

Va fer-se més alt.

—Més de pressa! —va bleixar Paul.

La primera roca, com un escull a la sorra, no era a més de deu metres quan van sentir el cruixit i l’esmicolament del metall al darrere. Paul va mudar la motxilla al braç dret agafant-la per les corretges. Li batia de costat quan corria. Va agafar el braç de la mare amb l’altra mà. Van dirigir-se cap a la roca alçada, cap a una superfície plena de còdols per un canal torçat, tallat pel vent. L’alè arribava sec i panteixant a les seves goles.

—No puc córrer més —va panteixar Jessica.

Paul va parar, es va prémer contra un freu de roca, es va girar i va mirar el desert. Un puig-en-moviment corria paral·lel a la seva illa de roca —ondulació de clar de lluna, ones de sorra, una cresta gairebé al nivell dels ulls de Paul, a una distància de prop d’un quilòmetre. Les dunes allisades del seu rastre es van corbar una vegada —un curt revolt travessant el tros de desert on havien abandonat l’ornitòpter avariat.

On el verm havia estat no hi havia rastre de la nau.

El pujolet es dirigia cap al desert, refent el seu camí, buscant.

—Es més gran que una nau espacial de la Guilda —va murmurar Paul. M’havien dit que els verms es feien molt grossos al desert, però no m’imaginava… com de grossos.

—Ni jo —va esbufegar Jessica.

De nou, la cosa es va apartar de les roques, corria ara amb un rastre corb cap a l’horitzó. Van escoltar fins que el so del seu pas es va perdre en els suaus moviments de la sorra al voltant.

Paul va fer una inspiració profunda, va mirar l’escarpa glaçada per la lluna i va fer una citació del Kitab al-Ibar:

—«Viatja de nit i reposa en l’ombra negra durant el dia». —Va mirar sa mare—. Encara tenim algunes hores de nit. Pots continuar?

—En un moment.

Paul va sortir al llistó de roca, va posar-se la motxilla a l’esquena i va ajustar les corretges. Va estar un moment amb un paracompàs a la mà.

—Quan estiguis preparada —va dir ell.

Ella es va apartar de la roca, sentia que les forces li tornaven.

—Quina direcció?

—On aquesta cresta condueix. —I va assenyalar.

—A l’interior del desert —va murmurar ella.

—El desert dels frémens —va murmurar Paul.

I va fer una pausa, sacsejat per les imatges recordades d’alts relleus d’una visió prescient que havia tingut a Caladan. Havia vist aquest desert. Però l’escenografia de la visió havia estat lleument diferent, com una imatge òptica que havia desaparegut en la seva consciència, absorbida per la memòria, i ara no aconseguia un registre perfecte quan era projectada en l’escena autèntica. La visió semblava haver-se desplaçat i que s’acostés a ell des d’un angle diferent mentre romania immòbil.

En la visió, Idaho era amb nosaltres, va recordar. Però ara Idaho és mort.

—Veus un camí per on anar? —va preguntar Jessica, sense comprendre la seva vacil·lació.

—No —va dir ell—‚ però hi anirem igualment.

Va acomodar les espatlles més fermament a la motxilla, va triar un canal obert per la sorra a la roca. El canal s’obria en un terra de roca il·luminat per la lluna amb lleixes rocalloses que pujaven cap al sud.

Paul va començar l’escalada. Jessica el va seguir.

Ella va adonar-se d’allò immediat i particular que tenien les coses: les bosses de sorra entre les roques on els seus passos eren alentits, la cresta tallada pel vent que els feria les mans, l’obstrucció que forçava una tria: anar per sobre o al voltant? El terreny imposava els seus propis ritmes. Parlaven només quan era necessari i aleshores amb les veus ronques de cansament.

—Cura aquí… aquesta lleixa rellisca amb la sorra.

—Cura que no et colpegis el cap contra aquest sobreplom.

—Queda’t a sota d’aquesta cresta. La lluna és darrere nostre i podria revelar els nostres moviments.

Paul va parar en una cala de roca, va recolzar la motxilla contra una lleixa estreta.

Jessica es va recolzar al seu costat, agraïda pel moment de repòs.

Va escoltar Paul estirant el seu tub del destil·lador, va beure la seva pròpia aigua recuperada. Tenia un sabor de salmorra i ella va recordar les aigües de Caladan —una font alta encerclant una corba de cel, una tal riquesa d’humitat que no es notava… només per la seva forma, o la seva reflexió, o el seu so quan parava a prop.

Parar, va pensar. Reposar… realment reposar.

Se li va ocórrer que la compassió era la possibilitat de parar, ni que fos per un moment. No hi havia compassió si no es podia parar.

Paul es va apartar de la lleixa de roca, es va girar, i va enfilar-se per una superfície inclinada. Jessica el va seguir amb un sospir.

Va lliscar cap a una ampla represa al voltant d’una muralla de roca. Van caure de nou en el ritme irregular de moviments.

Jessica va sentir que la nit era dominada per graus de petitesa en substàncies sota els seus peus i les mans: còdols o grava o sorra conglomerada o la mateixa sorra o macolim o pols o sorra-farina.

La pols embussava els filtres del nas, que calia bufar. Sorra conglomerada i grava rodolaven per la superfície dura i podien fer caure els distrets. Les escames de roca tallaven. I els omnipresents trossos de sorra els feien arrossegar els peus.

Paul va deturar-se de sobte en una represa de roca, va ajudar la seva mare que trontollava.

Va assenyalar a l’esquerra i ella va mirar la direcció del seu braç per veure que eren dalt d’un cingle amb el desert estenent-se com un oceà estàtic uns dos-cents metres a sota amb les seves ones platejades per la lluna; ombres d’angles que es transformaven en corbes i, lluny, s’aixecaven fins al gris borrós i boirós d’una altra escarpa.

—El desert obert —va dir ella.

—Un espai ample per travessar —va dir Paul, i la seva veu era esmorteïda pel tap del filtre a la seva cara.

Jessica va mirar a l’esquerra i a la dreta —res més que sorra a sota.

Paul va mirar les dunes del davant estudiant el moviment de les ombres al pas de la lluna.

—Uns tres o quatre quilòmetres per travessar —va dir.

—Els verms —va dir ella.

Naturalment.

Va centrar-se en la seva fatiga, en el dolor dels músculs que li adormien els sentits.

—Hem de reposar i menjar?

Paul es va treure la motxilla, es va asseure i es va recolzar contra ella. Jessica es va recolzar amb una mà al seu muscle per asseure’s a la roca al seu costat. Va sentir que Paul es girava quan ella s’instal·lava, va sentir que forfollava la motxilla.

—Pren-les —va dir ell.

La seva mà estava seca quan li va ficar dues càpsules d’energia a la mà.

Se les va empassar amb un glop regatejat d’aigua del tub del seu vestit destil·lador.

—Beu-te tota la teva aigua —va dir Paul—. Axioma: el millor lloc per conservar la teva aigua és en el teu propi cos. Et conserva l’energia. Ets més fort. Confia en el teu vestit destil·lador.

Ella va obeir, va buidar les seves butxaques d’aigua i va sentir que li tornava l’energia. Aleshores va pensar que tranquil·la estava allà en aquell moment de cansament, i va recordar que un dia el joglar-guerrer Gurney Halleck havia dit: «Val més pa sense companatge i tranquil·litat que una casa plena de sacrifici i lluita».

Jessica va repetir aquestes paraules a Paul.

—Era Gurney —va dir ell.

Ella va comprendre el to de la seva veu, la manera com parlava d’algú mort i va pensar: I el pobre Gurney bé podria estar mort. Les forces atreidesianes eren mortes o captives o perdudes com ells en el buit sense aigua.

—Gurney tenia sempre la citació justa —va dir Paul—. El puc sentir ara: «I assecaré els rius secs i vendré la terra als malvats: i desaprofitaré la terra i tot el que aquesta té, a través d’estrangers».

Jessica va tancar els ulls, es va sentir commoguda, a la vora de les llàgrimes, a causa del patetisme de la veu del seu fill.

Després, Paul va dir:

—Com et… sents?

Ella va reconèixer que la seva pregunta era dirigida al seu embaràs i va dir:

—La teva germana trigarà encara molts mesos a néixer. Encara em sento… físicament capaç.

I va pensar: Com parlo amb tanta formalitat amb el meu propi fill! Després, com que era la manera Bene Gesserit de procurar dins seu la resposta a aquella actitud tan estranya, va buscar i va trobar l’origen de la seva formalitat: Tinc por del meu fill. Tinc por de la seva singularitat. Tinc por que pugui anticipar-se a nosaltres, al que es pugui dir.

Paul va estirar la caputxa sobre els ulls i va escoltar els sons dels insectes de la nit. Els seus pulmons estaven carregats amb el seu mateix silenci. El nas li feia coïssor. Se’l va fregar, es va treure el filtre i es va adonar de la rica olor de canyella.

—Hi ha melange a prop —va dir.

Un vent lleuger va acaronar les galtes de Paul, va ondular els plecs del seu barnús. Però aquest vent no portava cap amenaça de tempesta. Ell ja podia veure la diferència.

—Aviat serà l’alba —va dir.

Jessica va brandar el cap.

—Hi ha una manera de travessar sorra oberta sense perill —va dir Paul—. Els frémens ho fan.

—I els verms?

—Si col·loquéssim un batzacador del nostre fremkit darrere les roques —va dir Paul—. Això tindria el verm ocupat durant una estona.

Ella va mirar l’extensió de desert il·luminat per la lluna fins a l’altra escarpa.

—N’hi hauria per a quatre quilòmetres?

—Potser. I si travesséssim fent només sons naturals, de la mena que no atreu els verms…

Paul va estudiar el desert, escorcollant la seva memòria prescient, explorant les misterioses al·lusions a batzacadors i ganxos de faedor al manual del fremkit que acompanyava la seva motxilla. Va trobar estrany que tot el que sentia era un enorme terror a la idea dels verms. Sabia, com si aquest coneixement fos a la vora de la seva consciència, que els verms s’havien de respectar i no témer… si… si…

Va brandar el cap.

—Haurien de ser sons sense ritme —va dir Jessica.

—Què? Oh. Sí. Si trenquem els nostres passos… la mateixa sorra es mou a vegades. Els verms no poden investigar cada petit so. De totes maneres, hauríem d’estar totalment reposats abans d’intentar-ho.

Va mirar l’altra paret de roca, observant el pas del temps a les ombres verticals de la lluna.

—Serà l’alba dins d’una hora.

—On passarem el dia? —va preguntar ella.

Paul es va tombar a l’esquerra i va assenyalar.

—Allà, el cingle es corba cap al nord. Ho pots veure per la manera com és tallat pel vent que és al costat del sobrevent. Hi haurà esquerdes allà, profundes.

—No és millor marxar cap allà? —va preguntar ella.

Ell es va posar dret, la va ajudar a aixecar-se.

—Estàs prou forta per baixar? Vull estar com més a prop del desert millor abans d’acampar.

—Prou.

Ella li va fer un gest perquè dirigís la marxa.

Ell va dubtar, després va aixecar la motxilla, se la va posar a les espatlles i es va girar al llarg del cingle.

Si almenys tinguéssim suspensors, va pensar Jessica. Seria una manera tan simple de baixar. Però potser els suspensors són una altra cosa que s’ha d’evitar al desert obert. Potser atrauen els verms de la mateixa manera que els escuts.

Van arribar a una sèrie de relleixos i, més enllà, van veure una fissura amb la seva plataforma sortint definida per l’ombra de la lluna que conduïa al llarg del vestíbul.

Paul va guiar el camí avall, movent-se cautelosament però apressant-se perquè era obvi que el clar de lluna no podia durar molt més.

Van baixar a un món d’ombres cada vegada més profundes. Suggeriments de formes de roca pujaven fins a les estrelles al voltant. La fissura s’estrenyia fins a uns deu metres d’amplada a la vora d’un declivi de sorra grisa que s’atalussava cap avall, cap a la foscor.

—Podrem baixar? —va murmurar Jessica.

—Crec que sí.

Va provar la superfície amb un peu.

—Podrem lliscar —va dir ell—. Aniré primer. Espera fins que em sentis parar.

—Cura —va dir ella.

Paul va entrar al declivi i va lliscar avall per la seva superfície suau fins a una superfície gairebé al nivell del sòl de sorra dura.

El lloc era molt endins entre parets de roca.

Va sentir el soroll de sorra lliscant al seu darrere. Va intentar veure el declivi en la foscor, gairebé va ser bolcat per la cascada.

Després el silenci va tornar.

—Mare! —va dir.

No va haver-hi resposta.

—Mare!

Va deixar caure la motxilla, es va llançar al declivi, enfilant-se, excavant, llançant sorra com un boig.

—Mare! —va panteixar—. Mare, on ets?

Una altra cascada de sorra va caure sobre ell i va enterrar-lo fins als malucs. Se’n va alliberar.

Ha estat atrapada per l’allau, va pensar. Sepultada. He d’estar calm i resoldre això amb cura. Ella no se sufocarà immediatament. Es posarà en suspensió bindu per reduir les seves necessitats d’oxigen. Sap que excavaré per trobar-la.

Segons la manera Bene Gesserit que ella li havia ensenyat, Paul va alentir els batecs salvatges del cor, va posar el cervell com una pissarra buida sobre la qual els últims pocs moments es poguessin escriure. Cada canvi o gir parcial del corriment es va reproduir en la seva memòria, movent-se amb una lentitud interior que contrastava amb el segon fraccional de temps real exigit per al record total.

Després es va moure obliquament declivi amunt, explorant curosament fins que va trobar la paret de la fissura, una corba exterior de la roca. Un tros de teixit va venir a les seves mans. El va seguir i va trobar un braç. Suaument, seguint el braç, va descobrir la seva cara.

—Que em sents? —va murmurar.

Cap resposta.

Va excavar més de pressa, li va alliberar els muscles. Sota les seves mans ella estava flàccida, però va detectar uns batecs lents.

Suspensió bindu, va pensar.

Va treure la sorra fins a la seva cintura, va posar els braços d’ella sobre els seus muscles i la va estirar declivi avall, lentament al començament, després arrossegant-la més de pressa, sentint que la sorra cedia al damunt. La va estirar cada vegada més de pressa, panteixant amb l’esforç, lluitant per mantenir l’equilibri. Era ja al sòl dur de la fissura, posant-la al muscle i va rompre en una cursa trontollant mentre tot el declivi de sorra queia amb un brunzit alt que va ressonar i va ser engrandit per les parets de roca.

Va parar al final de la fissura on aquesta donava a les dunes del desert, uns trenta metres a sota. Delicadament, la va posar sobre la sorra, va dir la paraula que la faria sortir de la catalèpsia.

Ella va despertar lentament fent alenades cada vegada més profundes.

—Sabia que em trobaries —va murmurar.

Ell va mirar la fissura.

—Potser hagués estat millor que no.

—Paul!

—He perdut la motxilla —va dir ell—. Està a sota de centenars de tones de sorra… com a mínim.

—Tot?

—L’aigua de reserva, la tenda destil·ladora… tot el que compta. —Va tocar-se la butxaca—. Encara tinc el paracompàs. —Es va palpar la faixa de la cintura—. Coltell i prismàtics. Podrem donar una bona ullada al voltant de l’indret on ens morirem.

En aquell moment, el sol es va aixecar a sobre l’horitzó en algun lloc a l’esquerra enllà del final de la fissura. Els colors titil·laven a la sorra al desert obert. Un cor d’ocells venia d’indrets amagats entre les roques.

Però Jessica només tenia ulls per al desesper davant l’expressió de Paul. Va posar desdeny a la veu i va dir:

—És d’aquesta manera que et van ensenyar?

—Que no ho entens? —va preguntar ell—. Tot el que ens fa falta per sobreviure en aquest indret és sota la sorra.

—M’has trobat —va dir ella, i ara la seva veu era suau i raonable.

Paul es va posar de nou a la gatzoneta. Després va mirar la fissura al nou declivi, estudiant-lo, examinant la soltesa de la sorra.

—Si poguéssim immobilitzar una petita àrea d’aquest declivi i la capa superior d’un forat excavat a la sorra, podríem obrir un pou fins a la motxilla. L’aigua serviria, però no en tenim prou per… —Es va interrompre i després—; escuma.

Jessica va romandre silenciosa per por de pertorbar l’hiperfuncionament del seu cervell.

Paul va mirar les dunes, buscant amb els narius tal com amb els ulls, trobant la direcció i després centrant la seva atenció en una taca enfosquida de sorra a sota.

—Espècia —va dir—. La seva essència és altament alcalina. I jo tinc el paracompàs. La pila és una base d’àcid.

Jessica es va asseure dreta contra la roca.

Paul la va ignorar, va posar-se dret i va baixar a la superfície compactada pel vent que anava des del final de la fissura al sòl del desert.

Ella va observar la manera com ell caminava, trencant el pas —pas… pausa, pas-pas… lliscada… pausa.

No hi havia ritme que pogués dir a un verm que alguna cosa que no era del desert es movia.

Paul va arribar a la taca d’espècia, va posar-ne una faldada en un plec de la túnica, va tornar a la fissura. Va llançar l’espècia al terra davant de Jessica, es va ajupir i va començar a desmuntar el paracompàs fent servir la punta del coltell. L’esfera del compàs va sortir. Es va treure la faixa, va escampar les parts del compàs a sobre, va agafar la pila. El quadrant va sortir en seguida, i va deixar un compartiment com un plat buit dins l’instrument.

—Et farà falta aigua —va dir Jessica.

Paul es va treure el tub d’aigua del coll, va xuclar una glopada i la va perbocar al compartiment amb forma de plat.

Si falla, és aigua desaprofitada, va pensar Jessica. Però en aquest cas, de totes maneres, és igual.

Amb el coltell, Paul va obrir la pila, va posar els seus cristalls a l’aigua. Va fer una mica d’escuma i va parar.

Els ulls de Jessica van apercebre’s d’un moviment a sobre d’ells.

Va mirar i va veure una línia de falcons al llarg de la vora de la fissura. Miraven l’aigua.

Gran Mare!, va pensar. Poden sentir aigua fins i tot a aquesta distància!

Paul havia posat de nou la tapa al paracompàs, però deixant el botó de reajustament que feia un petit forat al líquid. Agafant l’instrument en una mà i un manat d’espècia a l’altra, Paul va tornar al fons de la fissura i va estudiar la configuració del declivi. La seva túnica onejava suaument sense la faixa per aguantar-la. Va caminar part del camí declivi amunt, fent rierols de sorra, dolls de pols amb els peus.

Després va parar, va posar un pessic de l’espècia al paracompàs i va sacsejar la capsa de l’instrument.

Una escuma verda va començar a sortir del forat on havia estat el botó de reajustament. Paul va apuntar-la al declivi, va dibuixar un dic baix, va començar a fer puntades de peu a la sorra immobilitzant la capa amb més escuma.

Jessica va moure’s a una posició a sota d’ell i va cridar:

—Que puc ajudar?

—Vine i excava —va dir ell—. Tenim uns tres metres per excavar. No serà gens fàcil.

Mentre parlava, l’escuma va deixar de sortir de l’instrument.

—De pressa —va dir Paul—. No se sap quan de temps l’escuma aguantarà la sorra.

Jessica va arrossegar-se fins al costat de Paul mentre ell posava un altre pessic d’espècia al forat i sacsejava la capsa del para-compàs.

L’escuma va començar a sortir de nou.

Mentre Paul dirigia la barrera d’escuma, Jessica excavava amb les mans, llançant la sorra declivi avall.

—Fins a quina profunditat? —va panteixar ella.

—Uns tres metres —va dir ell—. I només sé la posició aproximada. Potser haurem d’aprofundir aquest forat. —Va fer un pas de costat, lliscant en sorra solta—. Inclina l’excavació enrere. No vagis dret avall.

Jessica va obeir.

Lentament, el forat anava baixant, arribava al mateix nivell del sòl de la conca i encara no hi havia senyal de la motxilla.

Podria haver calculat malament?, es va preguntar Paul. He estat jo qui he entrat en pànic i he causat aquest error. Això ha deformat la meva capacitat?

Va mirar el paracompàs. Quedaven menys de dues unces d’infusió d’àcid.

Jessica es va posar dreta al forat, es va fregar el coll amb una mà tacada d’escuma. Els seus ulls van trobar els de Paul.

—La capa superior —va dir Paul—. Suaument, ara. —Va afegir un altre pessic d’espècia al contenidor, va enviar escuma bullent al voltant de les mans de Jessica quan ella començava a tallar una capa vertical de la inclinació superior del forat. A la segona passada, les seves mans van trobar alguna cosa dura. Lentament, va descobrir un tros de corretja amb una sivella de plàstic.

—No remoguis més —va dir Paul i la seva veu era gairebé un murmuri—. S’ha acabat l’escuma.

Jessica va agafar la corretja amb una mà, i el va mirar a dalt.

Paul va llançar el paracompàs buit al terra de la conca i va dir:

—Dóna’m l’altra mà. Ara escolta amb atenció. T’estiraré de costat i avall. No deixis anar aquesta corretja. No rebrem molta més sorra des de dalt. Aquest declivi s’ha estabilitzat. El que intentaré és conservar el teu cap lliure de sorra. Quan el forat estigui ple, podré treure’t i també la motxilla.

—Ho comprenc —va dir ella.

—A punt?

—A punt.

Ella va tesar els dits a la corretja.

Amb un accés, Paul va treure la meitat del seu cos del forat, agafant-li el cap quan la barrera d’escuma va cedir i la sorra va lliscar. Quan va parar, Jessica continuava fins a la cintura, amb el braç esquerre i el muscle encara sota la sorra, el mentó protegit per un plec de la túnica de Paul. El muscle li feia mal de l’esforç.

—Encara tinc la corretja —va dir ella.

Lentament, Paul va introduir la mà a la sorra al seu costat, va trobar la corretja.

—Alhora —va dir ell—. Pressió contínua. No podem trencar-la.

Més sorra va lliscar mentre estiraven la motxilla. Quan la corretja va arribar a la superfície, Paul va parar i va alliberar la seva mare de la sorra. Després van estirar plegats la motxilla declivi avall i fora de la seva corretja.

Pocs minuts després es trobaven al sòl de la fissura amb la motxilla.

Paul va mirar la seva mare. Tenia la cara i la túnica tacades d’escuma. Hi havia sorra agafada a ella, en els llocs on l’escuma s’havia assecat. Tenia l’aire d’haver estat el fitó de pilotes de sorra humida, verda.

—Tens un aire increïble —va dir ell.

—Tu mateix tampoc no tens gaire bon aspecte —va dir ella.

Van començar a riure, després van calmar-se.

—Això no hauria d’haver passat —va dir Paul—. M’he descurat.

Ella va arronsar les espatlles, va sentir que li queia sorra seca de la túnica.

—Muntaré la tenda —va dir ell—. Val més treure aquesta túnica i sacsejar-la.

Es va girar, agafant la motxilla.

Jessica va brandar el cap, de sobte massa cansada per contestar.

—Hi ha forats d’àncora a la roca —va dir Paul—. Algú ha muntat una tenda aquí abans.

Per què no?, va pensar ella mentre raspallava la túnica. Era un indret molt probable, ben situat entre parets de roca i davant d’un altre cingle a uns quatre quilòmetres, prou lluny del sol del desert per evitar els verms però prou a prop per a un accés fàcil abans de travessar.

Ella va girar-se, va veure que Paul tenia la tenda dreta, el seu hemisferi bombat barrejant-se amb les parets de roca de la fissura.

Paul va passar al seu costat aixecant els prismàtics. Va ajustar la pressió interna amb un torcement ràpid, va enfocar les lents d’oli a l’altre cingle que s’aixecava com una barrera daurada sota la llum del matí a l’altra banda de la sorra.

Jessica el va observar mentre ell estudiava aquell paisatge apocalíptic, explorava els rius de sorra i les gorges.

—Allà hi ha coses que creixen —va dir.

Jessica va treure els prismàtics de recanvi de la motxilla al costat de la tenda i va anar prop de Paul.

—Allà —va dir ell agafant els prismàtics amb una mà i assenyalant amb l’altra.

Ella va mirar on ell assenyalava.

—Saguaro —va dir ella—. Mala herba.

—Pot haver-hi gent a prop —va dir Paul.

—Poden ser les restes d’una estació botànica experimental —el va avisar.

—Som molt endins del desert, al sud —va dir ell. Va abaixar els prismàtics, va gratar a sota el filtre, sentint com els seus llavis estaven secs i clivellats, sentint el tast polsegós de set a la boca—. Fa la sensació d’un lloc fremen.

—Els frémens ens rebran bé? —va preguntar ella.

—Kynes va prometre el seu ajut.

Però hi ha desesper en la gent d’aquest desert, va pensar ella. Jo mateixa ho he sentit avui. Gent desesperada podria matar-nos per la nostra aigua.

Ella va tancar els ulls i, en contrast amb aquest desert, va conjurar a la seva ment una escena de Caladan. Havia anat en viatge de vacances una vegada a Caladan, ella i el Duc Leto, abans del naixement de Paul. Havien volat sobre les jungles del sud, per sobre les fulles escridassants d’herbes salvatges i els camps d’arròs dels deltes. I havien vist les fileres de formigues —grups d’homes transportant les seves càrregues en perxes. I prop de la mar hi havia hagut els pètals blancs dels trimarans.

Tot allò s’havia acabat.

Jessica va obrir els ulls a la quietud del desert, a la calor del dia que pujava. Els dimonis inquiets de la calor començaven a fer estremir l’aire a la sorra oberta. La capa exterior de la roca al seu davant era com una cosa vista a través de vidre barat.

Una pluja de sorra va escampar la seva breu cortina per l’extremitat oberta de la fissura. La sorra queia, alliberada per bufades de brisa matinal, pels falcons que començaven a abandonar el cim del cingle. Quan la caiguda de la sorra va parar, ella encara en sentia el xiuxiueig. I el soroll va augmentar, un so que un cop sentit no era mai oblidat.

—Verm —va murmurar Paul.

Venia de la seva dreta amb una majestat despreocupada que no podia ser ignorada. Un pujolet de sorra va passar per les dunes dins del seu camp de visió. Es va aixecar al davant, llençant sorra com una onada de proa d’aigua. Després se’n va anar, cap a l’esquerra.

El so va disminuir, va morir.

—He vist fragates espacials més petites —va murmurar Paul.

Ella va assentir amb el cap, va continuar mirant el desert. On el verm havia passat hi havia aquell rastre fascinant. Corria cap a l’infinit, sota el col·lapse de l’horitzó.

—Després de reposar —va dir Jessica—, continuarem les nostres lliçons.

Ell va suprimir una ira sobtada i va dir;

—Mare, no et sembla que podíem passar sense…

—Avui has entrat en pànic —va dir ella—. Coneixes el teu cervell i el teu sistema nerviós-bindu potser millor que jo, però encara et cal aprendre molt a vegades sobre la musculatura prana del teu cos. El teu cos fa coses tot sol, Paul, i això és el que et puc ensenyar. Has d’aprendre a controlar tots els músculs, totes les fibres del teu cos. Et fa falta una revisió de les mans. Començarem amb els músculs dels dits, els tendons del palmell i la sensibilitat dels palpissos. —Es va girar—. Ara, entra a la tenda.

Ell va flexionar els dits de la mà esquerra, mentre la veia sortir per la vàlvula-esfínter, sabent que no la podria apartar de la seva determinació… que hauria de concordar.

He estat part de tot el que ella em va fer, va pensar.

Una revisió de les mans!

Va mirar la seva mà. Com semblava inadequada quan era comparada amb éssers com aquell verm.





6


Hem vingut de Caladan, un món paradisíac per a la nostra forma de vida. A Caladan no feia falta construir un paradís físic o un paradís de la ment: podíem veure la realitat al nostre voltant. I el preu que pagàvem era el preu que els homes han pagat sempre per aconseguir un paradís en aquesta vida —vam estovar-nos, vam esmussar-nos.

—De «Muad’Dib: Converses»,

per la Princesa Irulan.

—Tu ets, doncs, el gran Gurney Halleck —va dir l’home.

Halleck va mirar el contrabandista assegut darrere la taula de metall. L’home portava vestits frémens i tenia els ulls blaus clars que revelaven aliments de fora del planeta a la seva dieta. El despatx era com el centre de comandament d’una fragata: comunicacions i pantalles en un arc de trenta graus de la paret, control a distància d’armes, i la taula formada per una projecció de paret, part de la corba que quedava.

—Jo sóc Staban Tuek, fill d’Esmar Tuek —va dir el contrabandista.

—És a tu, doncs, que he d’agrair l’ajut que hem rebut —va dir Halleck.

—Ah-h-h, gratitud —va dir el contrabandista—. Seu.

Un seient, excavat com en les naus espacials, sortia de la paret al costat de les pantalles i Halleck s’hi va asseure amb un sospir, sentint el seu cansament. Ara podia veure el seu reflex en una superfície al costat del contrabandista i va adonar-se de les arrugues de fatiga a la seva cara sense forma. La cicatriu d’inkvine a la seva barra es va doblegar.

Halleck va girar-se del seu reflex i va mirar Tuek. Llavors va veure la retirada familiar: les celles feixugues i sobresortides del pare i els plans durs de les galtes i el nas.

—Els teus homes em diuen que el teu pare ha mort, mort pels harkonnenians —va dir Halleck.

—Pels harkonnenians o per un traïdor entre vosaltres —va dir Tuek.

L’ira va dominar part de la fatiga d’Halleck. Es va posar dret i va dir:

—Saps el nom del traïdor?

—No n’estem segurs.

—Thufir Hawat sospitava de la Dama Jessica.

—Ah-h-h, la bruixa Bene Gesserit… potser. Però Hawat és ara presoner dels harkonnenians.

—Ho he sabut. —Halleck va inspirar fons—. Sembla que tenim moltes més morts al nostre davant.

—Nosaltres no farem res per atreure l’atenció —va dir Tuek.

Halleck es va posar tens.

—Però…

—Tu i els teus homes que hem salvat sou benvinguts a refugiar-vos entre nosaltres —va dir Tuek—. Tu parles de gratitud. Molt bé: guanya’t el teu deute vers nosaltres. Sempre podem fer servir homes valents. Però, us destruirem immediatament si feu el més mínim moviment obert contra els harkonnenians.

—Però ells han mort el teu pare, home!

—Potser. I si és així, et donaré la resposta del meu pare als que actuen sense pensar: «Una pedra és feixuga i la sorra és pesant, però la ira d’un ximple és més pesant que totes dues coses».

—Vols dir, doncs, que no faràs res respecte a això? —va burlar-se’n Halleck.

—No m’has sentit dir això. Només dic que protegiré el nostre contracte amb la Guilda. La Guilda exigeix que fem un joc circumspecte. Hi ha altres maneres de destruir un enemic.

—A-h-h-h-h.

—Ah, de fet. Si vols buscar la bruixa, fes-ho. Però t’aviso que probablement fas massa tard… i de totes maneres dubtem que ella sigui el traïdor que busques.

—Hawat ha comès alguns errors.

—Es va deixar caure en mans dels harkonnenians.

—Et penses que ell és el traïdor?

Tuek va arronsar les espatlles.

—És una discussió acadèmica. Nosaltres pensem que la bruixa és morta. Almenys els harkonnenians s’ho creuen.

—Sembles saber molta cosa sobre els harkonnenians.

—Insinuacions i suggeriments… rumors i sospites.

—Som setanta-quatre homes —va dir Halleck—. Si seriosament desitges que ens enllistem amb tu, és perquè creus que el nostre Duc és mort.

—El seu cos ha estat vist.

—I el noi també… el jove Paul?

Halleck va empassar-se saliva però va topar amb un bony a la gola.

—D’acord amb les últimes notícies que tenim, es va perdre amb la seva mare en una tempesta al desert. És probable que ni els seus ossos siguin trobats mai.

—Així la bruixa és morta… tots morts.

Tuek va fer que sí amb el cap.

—I diuen que la Bèstia Rabban tindrà una altra vegada el poder a Duna.

—El Comte Rabban de Lankiveil?

—Sí.

Halleck va trigar un moment per dominar un accés de còlera que gairebé el va vèncer. Va parlar amb una respiració panteixant:

—Tinc el meu compte personal amb Rabban. Li dec les vides de la meva família… —Es va fregar la cicatriu a la barra—… i això.

—Ningú no ho arrisca tot per resoldre prematurament un compte —va dir Tuek. Va arronsar el front mentre observava el joc de músculs a la barra d’Halleck, la seva mirada absent.

—Ho sé… ho sé.

Halleck va respirar profundament.

—Tu i els teus homes podreu guanyar-vos el passatge per sortir d’Arrakis treballant amb nosaltres. Hi ha molts llocs on…

—Jo allibero els meus homes de tots els lligams amb mi. Poden triar per ells mateixos. Amb Rabban aquí… jo em quedo.

—Amb la teva disposició, no estic segur si volem que et quedis.

Halleck va mirar el contrabandista.

—Dubtes de la meva paraula?

—No-o-o…

—M’has salvat dels harkonnenians. Jo no vaig donar la meva lleialtat al Duc Leto per cap altra raó. Em quedaré a Arrakis… amb vosaltres… o amb els frémens…

—Tant si una idea és expressada o no, és una cosa real i té poder —va dir Tuek—. Amb els frémens podràs trobar que la línia entre la vida i la mort és massa incerta i ràpida.

Halleck va tancar els ulls un instant, sentia el cansament que l’envaïa. «On és el Senyor que ens va guiar a través dels deserts i dels pous?», va murmurar.

—Camina lentament i el dia de la teva revenja vindrà —va dir Tuek—. La velocitat és un expedient de Shaitan. Calma el teu disgust… tenim les diversions per a això. Hi ha tres coses per alleugerir l’ànima; aigua, herba verda i la bellesa d’una dona.

Halleck va obrir els ulls.

—Preferiria que la sang de Rabban Harkonnen corregués als meus peus. —Va mirar Tuek—. Penses que aquest dia arribarà?

—No tinc res a veure amb la manera com afrontaràs el demà, Gurney Halleck. Només puc ajudar-te a afrontar l’avui.

—Aleshores acceptaré aquest ajut i em quedaré fins al dia que em diguis que vengi el teu pare i tots els altres que…

—Escolta’m, guerrer —va dir Tuek. Va inclinar-se endavant sobre la taula, amb els muscles al mateix nivell de les orelles, els ulls absorts. La cara del contrabandista va esdevenir de sobte com una pedra desgastada—. L’aigua del meu pare… la revenjaré jo mateix, amb la meva pròpia fulla.

Halleck va mirar Tuek. En aquell moment el contrabandista li recordava el Duc Leto: un líder d’homes, coratjós, segur en la seva posició i en la seva ruta. Era com el Duc… abans d’Arrakis.

—Vols la meva fulla al teu costat? —va preguntar Halleck.

Tuek va asseure’s de nou, relaxat, estudiant Halleck en silenci.

—Em consideres un guerrer? —va insistir Halleck.

—Ets l’únic dels lloctinents del Duc que ha sobreviscut —va dir Tuek—. El teu enemic era aclaparador, tanmateix l’has vençut de la manera que nosaltres vencem Arrakis.

—Que?

—Aquí vivim en sofriment, Gurney Halleck —va dir Tuek—. Arrakis és enemic nostre.

—Un enemic de sempre, és això?

—Això mateix.

—És aquesta la manera dels frémens?

—Potser.

—Has dit que jo podria trobar massa dura la vida amb els frémens. Ells viuen al desert obert. És per això?

—Qui sap on viuen els frémens? Per a nosaltres, el Planalt Central és terra de ningú. Però no vull parlar més d’això…

—Em diuen que la Guilda rarament condueix naus mercants d’espècia sobre el desert —va dir Halleck—. Però hi ha rumors que pots trobar trossos de verd aquí i allà si saps on mirar.

—Rumors! —va escarnir Tuek—. Ara vols triar entre jo i els frémens? Nosaltres tenim una mesura de seguretat, el nostre sietch excavat a la roca, les nostres conques amagades. Nosaltres fem una vida d’home civilitzat. Els frémens són unes bandes esparracades que nosaltres fem servir com a buscadors d’espècia.

—Però poden matar harkonnenians.

—I vols saber el resultat? En aquest moment els cacen com animals… amb làsers, perquè no tenen escuts. Els exterminen. Per què? Perquè han matat harkonnenians.

—Eren harkonnenians els que ells han matat? —va preguntar Halleck.

—Què vols dir?

—No has sentit dir que pot haver-hi sardaukars amb els harkonnenians?

—Més rumors.

—Però un pogrom no és molt corrent per als harkonnenians. Un pogrom és desaprofitament.

—Jo crec el que veig amb els meus mateixos ulls —va dir Tuek—. Tria, guerrer. Jo o els frémens. Et prometo refugi i la possibilitat de vessar la sang que tots dos desitgem. Pots estar-ne segur. Els frémens t’oferiran només la vida dels perseguits.

Halleck va dubtar, notava seny i simpatia en les paraules de Tuek. Tanmateix se sentia turmentat sense cap raó que ho pogués explicar.

—Confia en la teva pròpia capacitat —va dir Tuek—. Quines decisions t’han permès sobreviure a la batalla? Les teves. Decideix.

—Cal que sigui així —va dir Halleck—. El Duc i el fill són morts?

—Els harkonnenians n’estan convençuts. Quan es tracta de coses d’aquestes, m’inclino a confiar en els harkonnenians. —Un somriure trist va aparèixer la boca de Tuek—. Però és l’única confiança que tinc en ells.

—En aquest cas cal que sigui així —va repetir Halleck. Va allargar la mà dreta, amb el palmell amunt i el polze doblegat en el gest tradicional—. Et dono la meva espasa.

—Acceptada.

—Vols que convenci els meus homes?

—Els deixes prendre les seves decisions pròpies?

—M’han seguit fins aquí, però la majoria han nascut a Caladan. Arrakis no és el que pensaven que seria. Aquí ho han perdut tot llevat de les seves vides. Jo preferiria que ells mateixos decidissin.

—Ara no és el moment de dubtar —va dir Tuek—. T’han seguit fins aquí.

—Et fan falta, oi?

—Sempre podrem fer servir combatents experimentats… en aquests temps més que mai.

—Has acceptat la meva espasa. Vols que els convenci?

—Crec que et seguiran, Gurney Halleck.

—És d’esperar.

—De fet.

—Puc prendre, doncs, la meva pròpia decisió?

—La teva decisió.

Halleck va apartar-se del seient sentint quanta de la seva força de reserva exigia fins i tot aquell petit esforç.

—De moment, m’ocuparé de la teva instal·lació i benestar —va dir.

—Consulta el meu ajudant —va dir Tuek—. Es diu Drisq. Digue-li que és el meu desig que tinguis tota la cortesia. Després vindrà a veure’t. Tinc algunes remeses d’espècia a tractar primer.

—La fortuna passa per tot arreu —va dir Halleck.

—Per tot arreu —va dir Tuek—. Un temps de trasbals és una oportunitat rara per al nostre negoci.

Halleck va assentir amb el cap, va sentir un murmuri lleu i va sentir que l’aire es movia quan una porta es va obrir al seu darrere. Es va girar, va travessar-la i va sortir del despatx.

Va trobar-se en el saló gran a través del qual ell i els seus homes havien estat conduïts pels ajudants de Tuek. Era una àrea llarga i raonablement estreta tallada a la roca nativa. La seva superfície suau denunciava l’ús de cremadors talla-rajos per fer la feina. El sostre s’allargava prou alt per continuar la corba de suport natural de la roca i permetre els corrents interns de convecció de l’aire. Prestatges amb armes i armaris s’arrengleraven a les parets.

Halleck va adonar-se amb un toc d’orgull, que aquells dels seus homes que encara podien tenir-se drets eren drets —sense relaxament en el cansament ni derrota. Els metges del contrabandista es movien entre ells curant els ferits.

Hi havia lliteres en una zona al fons a l’esquerra, cada home ferit amb un company. L’entrenament atreidesià —«Prenem cura dels nostres propis homes!»— es manté com una roca, Halleck s’en va adonar.

Un dels seus lloctinents va avançar portant el baliset de nou cordes de Halleck. L’home va esbossar una salutació i va dir:

—Senyor, els metges aquí diuen que no hi ha esperança per a Mattai. Aquí no tenen bancs d’ossos i òrgans… només medicina de post avançat. Diuen que Mattai no aguantarà molt més i ell té una demanda a fer.

—Què?

El lloctinent va allargar el baliset.

—Mattai vol una cançó per alleugerir-li la marxa, senyor. Diu que sabreu quina és… l’ha demanat sovint. —El lloctinent va empassar-se saliva—. És una cançó que es titula «La meva dona», senyor. Si…

—Ho sé. —Halleck va agafar el baliset, va treure el multipic del seu lloc al teclat. Va tensar una corda fluixa de l’instrument, va veure que algú ja l’havia afinada. Hi havia una cremor als seus ulls, però ho apartava dels seus pensaments mentre avançava, gratant el to, forçant-se a somriure despreocupadament.

Alguns dels seus homes i un metge dels contrabandistes es corbaven sobre una de les lliteres. Un dels homes va començar a cantar baix quan Halleck es va apropar, agafant el ritme amb la facilitat d’una familiaritat antiga.


La meva dona es queda a la finestra,

Línies corbes contra vidre quadrat.

Braços aixecats… corbats… plegats

Contra la solpostada roja i daurada

Vine fins a mi…

Vine fins a mi, braços calents de la meva noia.

Per a mi…

Per a mi els braços calents de la meva noia.



El cantant va parar, va allargar un braç embenat i va tancar les parpelles de l’home a la llitera.

Halleck va estirar una darrera corda fluixa del baliset, i va pensar: Ara som setanta-tres.





7


La vida de família de la Guarderia Reial és difícil d’entendre per a molta gent, però intentaré donar-vos una visió ràpida de com era. Crec que el meu pare només tenia un sol autèntic amic. Era el Comte Hasimir Fenring, l’eunuc-genètic i un dels combatents més mortífers de l’Imperium. Un dia el Comte, un homenet elegant i lleig, va portar al meu pare una nova esclava-concubina i jo vaig ser enviada per la meva mare per espiar. Tots nosaltres espiàvem el meu pare per protegir-nos. Una esclava-concubina permesa al meu pare per l’acord Bene Gesserit-Guilda no podia, és clar, donar un Successor Reial, però les intrigues eren constants i opressives en la seva similitud. Vam esdevenir adeptes, la meva mare i les meves germanes i jo, a evitar instruments subtils de mort. Pot semblar terrible dir una cosa d’aquestes, però no crec que el meu pare fos innocent de tots aquests intents. Una Família Reial no és com les altres famílies. Vet aquí una nova esclava-concubina, doncs, pèl-roja com el meu pare, esvelta i graciosa. Tenia els músculs d’una ballarina i el seu entrenament òbviament havia inclòs neuro-seducció. El meu pare la va mirar molta estona quan era nua davant seu. Finalment va dir: «És massa bella. La reservarem per a un regal». No us podeu fer idea de la consternació que aquesta decisió va crear a la Guarderia Reial. Subtilesa i autocontrol eren, al capdavall, les amenaces més mortals per a tots nosaltres.

—De «A Casa del Meu Pare»,

per la Princesa Irulan.

Paul era dret a fora de la tenda destil·ladora, a última hora de la tarda. La clivella on havien fet campament era enfosquida. A través de la sorra oberta va mirar el cingle llunyà preguntant-se si hauria de despertar la mare, que dormia a la tenda.

Els plecs de dunes es desdoblegaven enllà del refugi. Lluny del sol que es ponia, les dunes exhibien ombres denses tan negres que eren com trossos de nit.

I la planura.

El seu cervell va intentar trobar alguna cosa alta en aquell paisatge. Però no hi havia cap alçària persuasiva que sortís de l’aire sobreescalfat i d’aquell horitzó… cap olor o cosa suaument agitada que revelés el pas d’una brisa… només dunes i aquell cingle llunyà sota un cel blau-argentat i brunyit.

I si no hi ha allà una de les estacions experimentals abandonades?, es va interrogar. I si no hi ha tampoc frémens i les plantes que veiem són només un accident?

Dins la tenda, Jessica es va despertar, va girar-se d’esquena i va espiar Paul de banda pel fons transparent. Es trobava d’esquena a ella i alguna cosa a la seva postura li va recordar el pare. Va sentir dins seu el pou de dolor pujant i es va girar.

Després va ajustar el vestit destil·lador, es va refrescar amb aigua de la butxaca de la tenda, i va sortir per posar-se dreta i estirar el son dels músculs.

Paul va parlar sense girar-se.

—Començo a apreciar aquesta tranquil·litat.

Com la ment s’adapta al medi, va pensar ella. I va recordar un axioma Bene Gesserit: «El cervell pot anar en qualsevol direcció sota l’estrès —cap al positiu o cap al negatiu; dins o fora. Pensa en ell com un espectre als extrems del qual hi ha la inconsciència del fi negatiu i la hiperconsciència del fi positiu. La manera com el cervell es corba sota l’estrès és molt influïda per l’entrenament».

—La vida podria ser agradable aquí —va dir Paul.

Ella va intentar veure el desert a través dels seus ulls, va intentar abastar tots els rigors d’aquest planeta acceptats com a lloc comú, va pensar en els futurs possibles que Paul havia entrellucat. Podries estar sol, va pensar ella, sense por d’algú darrere teu sense por del caçador.

Va passar al costat de Paul, va aixecar els prismàtics, va ajustar les lents d’oli i va estudiar les escarpes al davant. Sí, saguaro i altres plantes espinoses… i una estora d’herbes baixes, groc-verdes en les ombres.

—Aixecaré el campament —va dir Paul.

Jessica va fer que sí amb el cap, va dirigir-se a la boca de la fissura des d’on podia tenir una vista del desert, i va dirigir els prismàtics a l’esquerra. Un pan de sal centellejava amb un toc d’ocre brut a les vores —un camp de blanc on el blanc era mort. Però el pan deia una altra cosa: aigua. En algun moment havia brollat aigua a través del blanc lluent. Ella va abaixar els prismàtics, va ajustar el barnús, va escoltar durant un moment el so dels moviments de Paul.

El sol va enfonsar-se més. Les ombres es van allargar a través de la taca de sal. Línies de colors violents s’escampaven sobre l’horitzó de la posta de sol. Després es van fondre en una onada de foscor sobre la sorra. Ombres de color de carbó es van escampar i el col·lapse espès de la nit va tacar el desert.

Les estrelles!

Les va mirar, va sentir els moviments de Paul quan es va acostar. La nit del desert es centrava amunt amb un sensació d’ascensió cap a les estrelles. El pes del dia retrocedia. Una carícia lleu de la brisa li va venir a la cara.

—La primera lluna apareixerà aviat —va dir Paul—. La motxilla és a punt. He col·locat el batzacador.

Podríem perdre’ns per sempre en aquest infern, va pensar ella. / ningú ho sabria.

El vent de la nit escampava escorrancs de sorra que li rascaven la cara portant l’olor de canyella: una pluja d’olors en la foscor.

—Olora això —va dir Paul.

—Puc olorar-ho fins i tot a través del filtre —va dir ella—. Són grans riqueses. Però ens donaran aigua? —Va assenyalar l’altra banda de la conca—. Allà no hi ha llums artificials.

—Els frémens haurien d’estar amagats en un sietch darrere aquelles roques —va dir ell.

Un disc d’argent va pujar a sobre l’horitzó a la seva dreta: la primera lluna. Va sorgir lentament. La forma d’una mà clarament a la seva superfície. Jessica va estudiar el blanc argentat de la sorra il·luminada.

—He col·locat el batzacador a la part més profunda de la clivella —va dir Paul—. Quan engegui el seu batall, ens donarà uns trenta minuts de coll.

—Trenta minuts?

—Fins que comenci a cridar… un… verm.

—Oh. Estic a punt de marxar.

Va allunyar-se del seu costat i Jessica va escoltar com tornava a la fissura.

La nit és un túnel, va pensar ella, un forat cap a l’endemà… si és que tindrem endemà. Va brandar el cap. Per què he de ser tan mòrbida? Vaig ser entrenada millor que això!

Paul va tornar, va agafar la motxilla, va guiar el camí fins a la primera duna. Allà va parar i va escoltar la seva mare que venia al darrere. Va escoltar la seva marxa suau i els degotejos freds de sorra… el codi del desert traduint les seves mesures de seguretat.

—Hem de marxar sense ritme —va dir Paul i va cridar la memòria d’homes caminant a la sorra… tant la memòria prescient com la memòria real.

—Mira com ho faig —va dir ell—. És així com els frémens caminen a la sorra.

Va dirigir-se a la cara de sobrevent de la duna, seguint la seva corba, movent-se amb passos arrossegats.

Jessica va estudiar deu passos seus i després va seguir-lo, va imitar-lo. Ho comprenia: han de sonar com els moviments naturals de la sorra… com el vent. Però els músculs protestaven contra aquest patró poc natural, trencat: Pas… arrossega… arrossega… pas… pas… espera… arrossega… pas…

El temps s’estenia tot al seu voltant. La cara de la roca semblava que no s’apropava. La que tenien al darrere encara dominava.

—Pam! Pam! Pam! Pam!

El timbaleig del cingle al darrere.

—El batzacador —va xiuxiuejar Paul.

El martelleig va continuar i van trobar difícil evitar el seu ritme quan caminaven.

—Pam… pam… pam… pam…

Es movien en un bol de clar de lluna perforat per aquells batzacs sords. Avall i amunt a través de dunes en cascades: pas… arrossega… espera… pas… A través de conglomerats de sorra que es movien sota els peus: arrossega… espera… pas…

I la seva oïda sempre buscant un xiuxiueig especial.

Aquest so, quan va venir, va començar tan baix que el seu mateix caminar arrossegat el dissimulava. Però va créixer… més alt, cada vegada més alt… vingut de l’oest.

—Pam… pam… pam… pam… —va timbalejar el batzacador.

El xiuxiueig va escampar-se per la nit al darrere. Giraven el cap mentre caminaven i van veure el rastre del verm.

—Continua —va murmurar Paul—. No miris enrere.

Un so carrisquejant de fúria va explotar des de les ombres rocalloses que havien deixat. Era una allau ensordidora de soroll.

—Continua —va repetir Paul.

Va veure que havien arribat a un limit invisible on les dues cares de roca —una al davant i l’altra enrere— semblaven igualment remotes.

I encara al darrere, aquell esquinçament frenètic de roques dominava la nit.

Van continuar… Els músculs van arribar a una fase de dolor mecànic que semblava prolongar-se indefinidament, però Paul va veure que l’escarpa al davant havia crescut.

Jessica prosseguia en un buit de concentració, conscient que només la pressió de la seva voluntat la feia continuar caminant. Tenia la boca seca, però els sons al darrere apartaven totes les esperances de parar per a una glopada de les butxaques d’aigua del seu vestit destil·lador.

—Pam… pam…

Una frenesia renovada va irrompre al cingle llunyà i va esborrar el batzacador.

Silenci!

—Més de pressa —va murmurar Paul.

Ella va abaixar el cap, sabent que ell no veia el gest, però necessitant l’acte de dir a si mateixa que era necessari ser encara més exigent amb uns músculs que ja donaven el seu màxim —el moviment no natural…

Al davant, la roca de la seguretat pujava fins a les estrelles, i Paul va veure una superfície de sorra plana que s’estenia a partir de la base. Va saltar-hi a sobre, va ensopegar en la seva fadiga, es va posar dret amb un moviment involuntari d’un peu.

Un retrò ressonant va sacsejar la sorra al seu voltant.

—Bum! Bum!

—Sorra-tambor! —va murmurar Jessica.

Paul va recuperar l’equilibri. Amb una mirada ràpida va inspeccionar la sorra al seu voltant, la roca escarpada potser a uns dos-cents metres. Al darrere, va sentir un xiuxiueig… com el vent, com una marea on no hi havia aigua.

—Corre! —va cridar Jessica—. Corre, Paul!

Van córrer.

Un so de tambor va sonar sota els seus peus. Van sortir de la sorra-tambor i eren de nou sobre sorra conglomerada. Durant un moment, la cursa va ser un alleujament dels músculs que feien mal a causa del caminar, sense ritme. Vet aquí una acció que podia ser compresa. Aquí hi havia ritme. Però la sorra o el conglomerat els feien arrossegar els peus. I el brunzit d’aproximació del verm era un so de tempestat que creixia al voltant.

Jessica va caure de genollons. Només podia pensar en el cansament, el soroll i el terror.

Paul la va aixecar.

Van continuar corrent, agafats de les mans. Un petit pal sortia de la sorra al davant. El van passar, en van veure un altre.

El cervell de Jessica no va enregistrar els pals fins que ja els havien passats.

N’hi havia un altre —una superfície esculpida pel vent sortida d’una escletxa a la roca.

Un altre.

Roca!

La va sentir a través dels peus, el xoc de superfície sòlida, i va guanyar nova força amb els passos més ferms.

Una esquerda profunda allargava la seva ombra vertical cap amunt sobre el cingle al davant. Van córrer cap allà, al forat estret.

Al darrere, el so del pas del verm va parar.

Jessica i Paul es van girar, van espiar el desert.

On les dunes començaven, potser a uns cinquanta metres, al peu de la roca, una elevació argent-grisa va aparèixer, sortia del desert, enviava rius de sorra i pols en cascades tot al voltant.

Cada cop més alta, es transformava en una boca gegantina, una boca que cercava. Era un forat rodó, negre, amb vores lluint al clar de lluna.

La boca es va dirigir cap a l’estreta esquerda on Paul i Jessica s’amagaven. L’olor de canyella omplia els seus narius. La llum de la lluna es reflectia a les dents de cristall.

La gran boca es movia d’una banda a l’altra.

Paul va parar l’alè.

Jessica es va ajupir mirant.

Va haver de concentrar-se intensament en el seu entrenament Bene Gesserit per dominar els terrors primaris, per dominar una memòria de la raça que amenaçava omplir-li el cervell.

Paul va sentir una mena d’embriaguesa. Un moment abans, havia travessat la barrera del temps cap a un territori desconegut. Sentia la foscor al davant, res revelat a la seva visió interior. Era com si qualsevol pas que havia fet l’hagués ficat en un pou… o en una ona on el futur era invisible. El paisatge havia sofert una profunda transformació.

En comptes d’aterrir-lo, la sensació de temps-foscor va forçar una hiperacceleració dels seus altres sentits. Va trobar-se enregistrant tots els mínims detalls d’aquella cosa que s’aixecava de la sorra cercant-los. La seva boca tenia uns vuitanta metres de diàmetre… dents de cristall amb la forma corba del crys lluint al voltant de la vora… i el seu alè de canyella, aldehids subtils… àcids…

Quan fregava les roques a sobre d’ells el verm va tapar el clar de lluna. Una pluja de petites pedres i sorra van caure com una cascada a l’estret amagatall.

Paul va arrossegar sa mare més enrere.

—Canyella!

L’olor de canyella omplia tot l’espai.

Què té el verm a veure amb l’espècia, el melange?, es va preguntar. I va recordar Liet-Kynes deixant caure una referència entelada a alguna mena d’associació entre el verm i l’espècia.

—Brrrrruuuum!

Era com un esclat de trons secs venint de lluny a la seva dreta.

De nou:

—Brrrrruuuum!

El verm va fer-se enrere cap a la sorra, va quedar allà un moment amb les seves dents de cristall centellejant al clar de la llum.

—Pam! Pam! Pam! Pam!

Un altre batzacador!‚ va pensar Paul.

De nou va sonar a la dreta.

Un estremiment va passar pel verm. Va penetrar més en la sorra. Només una corba superior va quedar com la meitat de la boca d’una campana, la corba d’un túnel alçant-se sobre les dunes.

La sorra feia un so com de llimar.

L’animal es va enfonsar. Va convertir-se en un pujolet de sorra sobresortida que es corbava com una sella a les dunes.

Paul va sortir de l’escletxa, va mirar l’ona de sorra allunyant-se a través del desert cap a la nova crida de batzacador.

Jessica el va seguir, escoltant:

—Pam… pam… pam… pam… pam…

Després el so va parar.

Paul va agafar el tub del seu destil·lador, va beure l’aigua reciclada.

Jessica es va centrar a la seva acció, però va sentir que el seu cervell estava buit de fatiga i a conseqüència del terror.

—Ha marxat de debò? —va murmurar.

—Algú l’ha cridat —va dir Paul—. Frémens.

Ella es va revifar:

—Era tan gros!

—No tan gros com el que va trobar el nostre tòpter.

—Estàs segur que eren frémens?

—Feien servir batzacadors.

—Per què ens han ajudat?

—Potser no ens ajudaven. Potser simplement cridaven un verm.

—Per què?

Hi havia una resposta a la vora de la seva consciència, però es va refusar a venir. Va tenir una visió d’alguna cosa a veure amb els pals amb pues que hi havia a la motxilla: els «ganxos de faedor».

—Per què devien cridar un verm? —va preguntar Jessica.

Un alè de por va passar per la seva ment i ell va obligar-se a apartar-se de la mare i mirar el cingle.

—Val més que trobem una manera de pujar abans que el dia neixi —va observar—. Aquells pals… n’hi ha més.

Ella va mirar, seguint la línia de la seva mà, va veure els pals gratats pel vent, va trobar l’ombra d’una lleixa estreta que es torçava cap a una escletxa a sobre.

—Indiquen un camí per pujar el cingle —va dir Paul. Va acomodar la motxilla a l’esquena, va travessar fins al peu de la lleixa i va començar a pujar.

Jessica va esperar un moment, reposant, restaurant les forces, després el va seguir.

Van pujar seguint les marques fins que la plataforma va esdevenir un llavi estret a l’entrada d’una escletxa fosca.

Paul corbar el cap per espiar aquell lloc ombrívol. Podia sentir la precarietat de la seva situació sobre la lleixa estreta, però es va obligar a una precaució lenta. Dins l’escletxa veia només foscor. S’estenia amunt, oberta a les estrelles a dalt. Les seves orelles buscaven però van trobar només sons que es podien esperar: una petita allau de sorra, el brr d’un insecte, els passos d’un petit animal corrent. Va provar amb el peu la foscor de l’escletxa, va trobar roca a sota la superfície arenosa. A poc a poc, va passar la cantonada, va indicar a sa mare que el seguís. Va agafar una punta solta de la seva túnica, la va ajudar.

Van mirar cap a dalt les estrelles emmarcades per dos llavis de roca. Paul va veure la mare al seu costat com una forma grisa, borrosa.

—Si poguéssim arriscar-nos a una llum —va murmurar ell.

—Tenim altres sentits a més dels ulls —va dir ella.

Paul va lliscar un peu endavant, va transferir el seu pes i va provar amb l’altre peu, va trobar una obstrucció. Va aixecar el peu, va trobar un graó, va pujar. Va allargar la mà enrere, va trobar el braç de la mare, li va estirar la roba perquè el seguís.

Un altre pas.

Esglaons baixos i regulars, va pensar Jessica. Sens dubte, fets per l’home.

Va seguir el moviment del progrés de Paul provant els esglaons. Les parets de roca s’estrenyien fins que els seus muscles gairebé les tocaven. Els graons acabaven en un congost estret de prop de vint metres de llargària, que s’obria a una conca il·luminada per la lluna.

Paul va sortir a la vora de la conca i va murmurar:

—Quin lloc més magnífic!

Des de la seva posició un pas al darrere, Jessica només podia mirar callada.

Malgrat el cansament, la irritació dels filtres del nas i del vestit destil·lador, malgrat la por i el desig de descansar, la bellesa d’aquella conca els va omplir els sentits i els va obligar a parar i admirar-la.

—Com un país de fades —va murmurar Paul.

Jessica va fer que sí amb el cap.

Al seu davant s’estenia vegetació del desert —arbusts, cactus, petits munts de fulles— tot tremolant al clar de la lluna. Les parets eren fosques a l’esquerra, il·luminades-per la lluna a la dreta.

—Això és certament un lloc fremen —va dir Paul.

—Deu haver-hi gent aquí perquè tantes plantes sobrevisquin —va concordar ella. Va destapar el tub de les butxaques d’aigua del seu destil·lador i va beure. Una humitat calenta, lleugerament acre, li va córrer per la gola. Va observar com la refrescava. El tap del tub va rascar amb grans de sorra quan el va tornar a posar.

Un moviment va atreure l’atenció de Paul; a la dreta i a sota, al terra de la conca. Va mirar entre els arbusts i les herbes i va veure una superfície a la llum de la lluna on alguna cosa saltironava, hop-hop-hop.

—Ratolins! —va xiuxiuejar ell.

Hop, hop, hop!, continuaven.

Davant dels seus ulls, alguna cosa va caure silenciosament sobre els ratolins. Es va sentir un xirigueig fi, un batec d’ales, i un ocell espectral gris va travessar la conca amb una ombra petita i fosca a les urpes.

Ens feia falta aquesta advertència, va pensar Jessica.

Paul va continuar mirant a través de la conca. Va inspirar, va sentir l’olor suau de la sàlvia pujant en la nit. Aquest ocell de presa… El desert era així. Ara el silenci era absolut a la conca.

Gairebé li semblava que la llum lletosa i blavenca de la lluna es podia sentir corrent prop del sentinella saguaro i de l’arbust espinós. Hi havia aquí un brunzit baix de llum més greu en la seva harmonia que qualsevol altra música en aquest univers.

—Hem de trobar un indret per muntar la tenda —va dir ell—. Demà podrem intentar trobar els frémens que…

—La major part dels intruses aquí lamenten haver trobat els frémens!

Era una veu feixuga i masculina, tallant, que va foradar el silenci. La veu venia de sobre d’ells a la dreta.

—Si us plau, no fugiu, intrusos —va dir la veu quan Paul va fer el gest de retirar-se al congost—. Si correu només desaprofitareu l’aigua dels vostres cossos.

Ens volen per l’aigua de la nostra carn!, va pensar Jessica. Els seus músculs van vèncer tota la fatiga, van quedar en màxima alarma sense delatar res externament. Va enregistrar la situació de la veu, pensant: Tan furtivament! No l’he sentit. I va comprendre que l’amo d’aquella veu s’havia permès només els petits sons, els sons naturals del desert.

Una altra veu va cridar des de la vora de la conca, a l’esquerra.

—Cuita, Stil. Treu-los l’aigua i fem via. Tenim poc temps abans de l’alba.

Paul, menys condicionat per a reaccions d’emergència que la mare, va lamentar haver-se tibat i haver intentat retirar-se, d’haver ennuvolat les seves capacitats per un pànic momentani. Va forçar-se ara a obeir els ensenyaments de la mare: relaxar-se, després caure en una aparença de relaxació, i aleshores va controlar els músculs, per deixar-los a punt de saltar en qualsevol direcció.

Tanmateix, va sentir por i coneixia el seu origen. Aquests eren temps orbs, no havia vist cap dels seus futurs possibles… i havien estat agafats entre frémens salvatges, l’únic interès dels quals era l’aigua transportada a la carn de dos cossos sense escut.





8


Aquesta adaptació religiosa fremen és, doncs, la font del que ara reconeixem com «Els Pilars de l’Univers», dels quals els Qizara Tafwid són ara els representants entre nosaltres amb signes, proves i profecia. Ens porten la fusió d’Arrakis, la profunda bellesa de la qual és tipificada per la música emocionant construïda sobre velles formes, però amb el segell del nou despertar. Qui no ha sentit i no ha estat profundament commogut per l’«Himne del Vell»?

Vaig guiar els meus peus a través del desert

Amb un miratge emocionat com un hoste.

Voraç de glòria, golut de perill,

Vaig recórrer els horitzons d’al-Kulab,

Veient el temps anivellar muntanyes

En la seva busca i la seva fam de mi.

I vaig veure els ocells cuitant cap a nosaltres.

Més audaços que el llop caçant.

S’escampen a l’arbre de la meva joventut.

Vaig escoltar l’estol a les meves branques.

I vaig ser empresonat pels seus becs i les seves urpes!

—De «El despertar d’Arrakis» ‚

per la Princesa Irulan.

L’home es va arrossegar a través de la cresta de la duna. Era una mota agafada pel sol del migdia. Portava només les restes estripades d’una capa jubba, amb la pell nua i la calor a través dels estripalls. La caputxa havia estat arrencada de la capa, però l’home havia fet un turbant d’un estripall de teixit. Blens de cabells color de sorra sortien del turbant, adient per a una barba escassa i celles espesses. Sota els ulls blaus-en-blau hi havia les restes d’una taca fosca que s’escampava a sota les galtes. Una depressió a través del bigoti i la barba mostrava el lloc on el tub del destil·lador havia marcat el seu camí des del nas a les butxaques d’aigua.

L’home va parar al mig de la cresta de la duna, amb els braços oberts vers l’altra cara. Tenia taques de sang a l’esquena i als braços i a les cames. Trossos de sorra groga-grisa s’agafaven a les ferides. Lentament, va posar les mans a sota seu, es va empènyer, es va posar dret i va quedar allà balancejant-se. I fins i tot en aquesta acció gairebé fortuïta hi havia una certa precisió en els seus moviments.

—Sóc Liet-Kynes —va dir ell dirigint-se a l’horitzó buit, i la seva veu era una caricatura de la força que havia tingut—: Sóc planetologista de Sa Majestat Imperial —va murmurar—‚ ecologista planetari d’Arrakis. Sóc servidor d’aquesta terra.

Va trontollar, va caure de costat a la superfície crostosa de la cara de sobrevent. Les seves mans van excavar dèbilment la sorra.

Sóc servidor d’aquesta sorra, va pensar.

Va comprendre que estava mig delirant, que hauria d’enterrar-se a la sorra, trobar les capes relativament fresques a sota i cobrir-se amb elles. Però podia encara olorar els èsters humits, mig dolços d’una bossa de massa pre-espècia en algun lloc a sota la sorra. Coneixia el perill inclòs en aquest fet millor que qualsevol altre fremen. Si ell podia olorar la massa pre-espècia, això significava que els gasos a sota la sorra s’acostaven a la pressió explosiva. Calia allunyar-se d’allà.

Les seves mans van fer moviments i van enfonsar-se a la sorra de la duna.

Una idea li va passar per la ment, clara, distinta; L’autèntica riquesa d’un planeta és el seu paisatge, la forma com participem en aquella font bàsica de civilització: l’agricultura.

I va pensar com era estrany que la seva ment, feia molt fixada en una sola pista, no pogués deixar-la. Les tropes harkonnenianes l’havien deixat aquí sense aigua ni vestit destil·lador, pensant que un verm l’agafaria, si el desert no ho feia. Havien pensat que seria divertit deixar-lo viu per morir de mica en mica a les mans impersonals d’aquest planeta.

Els harkonnenians sempre han trobat difícil matar frémens, va pensar. No morim fàcilment. Jo hauria de ser mort ara… Seré mort aviat… però no puc deixar de ser un ecologista.

—La més alta funció de l’ecologia és comprendre les conseqüències.

La veu el va sorprendre perquè la va reconèixer i sabia que el seu amo era mort. Era la veu del seu pare que havia estat planetologista aquí abans d’ell, el seu pare mort feia molt, mort a l’esfondrament de la Conca de Guix.

—Estàs en un bon tràngol, fill —va dir el seu pare—. Hauries de saber les conseqüències d’intentar ajudar el fill d’aquell Duc.

Estic delirant, va pensar Kynes.

La veu semblava que venia del costat. Kynes va arrossegar la cara per la sorra en aquella direcció. No va veure res llevat de les dunes ballant amb els dimonis de la calor a ple sol.

—Com més vida hi ha en un sistema, més refugis hi ha per a la vida —va dir son pare. I la veu venia ara de l’esquerra, del darrere.

Per què sempre es mou al voltant?, es va preguntar Kynes. No vol que el vegi?

—La vida millora la capacitat del medi ambient per mantenir la vida —va dir son pare—. La vida fa que els aliments necessaris siguin més disponibles. Porta més energia al sistema a través dels complexos intercanvis químics d’organisme a organisme.

Per què continua insistint en el mateix tema?, va preguntar-se Kynes. Jo ja sabia això abans d’arribar als deu anys.

Els falcons del desert, carronyaires en aquesta terra com la majoria dels éssers salvatges, van començar a donar voltes a sobre. Kynes va veure una ombra passant a prop de la seva mà, va forçar el cap enrere per mirar a dalt. Els ocells s’esborraven contra el cel blau argentat, taques llunyanes de sutge flotant a sobre.

—Som generalistes —va dir son pare—. No pots passar-hi ratlla, al voltant dels problemes del planeta. La planetologia és una ciència de mesura.

Què intenta dir-me?, va pensar Kynes. Que hi ha alguna conseqüència que no he vist?

La seva galta va caure de nou sobre la sorra calenta i va adonar-se de l’olor de roca cremada sota els gasos de pre-espècia.

Vingut d’algun racó de lògica de la seva ment, es va formar un pensament: Hi ha ocells carronyers a sobre. Potser alguns dels meus frémens els vegin i vinguin a investigar.

—Per a un planetologista, l’instrument més important són els éssers humans —va dir son pare—. Cal que cultivis els coneixements ecològics entre les persones. És per això que vaig crear aquesta forma, totalment nova, de notació ecològica.

Repeteix coses que em va dir quan jo era una criatura, va pensar Kynes.

Va començar a sentir fred, però aquell racó de lògica al seu cervell li va dir: El sol és a dalt. No tens destil·lador i estàs calent. El sol està cremant la humitat del teu cos.

Els seus dits van clavar-se suaument a la sorra.

Ni tan sols em podien deixar un destil·lador!

—La presència d’humitat en l’aire ajuda a impedir l’evaporació dels cossos vius —va dir el seu pare.

Per què continua repetint el que és obvi?, va pensar Kynes.

Va intentar pensar en la humitat de l’aire… herba cobrint aquesta duna… aigua lliure en algun lloc a sota seu, un llarg qanat corrent amb aigua a través del desert, i arbres arrenglerats… Mai no havia vist aigua oberta al cel excepte en il·lustracions. Aigua oberta… aigua d’irrigació… calien cinc mil metres cúbics d’aigua per irrigar una hectàrea de terra en cada estació de creixement, va recordar.

—El nostre primer objectiu a Arrakis —va dir el seu pare—‚ són prats. Començarem amb aquestes herbes de pobresa amb mutacions. Quan tinguem la humitat tancada en prats, passarem a boscos en terrenys alts, després algunes extensions obertes d’aigua… petites al començament… i situades en línies de vents predominants amb precipitadors d’humitat col·locats en les línies per recapturar el que el vent roba. Hem de crear un autèntic xaloc… un vent humit… però mai no deixarem de tenir necessitat de paranys del vent.

Sempre ensenyant-me, va pensar Kynes. Per què no calla? No veu que m’estic morint?

—També et moriràs —va dir son pare—‚ si no surts de sobre la bombolla que s’està formant a sota teu. És allà i tu ho saps. Pots olorar els gasos de pre-espècia. Saps que els petits faedors han començat a alliberar una part de la seva aigua a la massa.

El pensament d’aquella aigua a sota seu l’enfollia. La va imaginar ara… segellada en estrats de roca porosa prop dels petits faedors mig planta mig animal… i la petita ruptura per on sortia un fil fresc de l’aigua més clara, pura i calmant…

Una massa pre-espècia!

Va inhalar, olorant la dolçor que s’havia tornat molt més intensa.

Kynes es va empènyer fins als genolls, va sentir un ocell xiriguejant, el batement apressat d’ales.

És un desert d’espècia, va pensar. Deu haver-hi un fremen per aquí fins i tot en ple dia. Certament veu els ocells i investigarà.

—El moviment al paisatge és una necessitat de la vida animal —va dir son pare—. Els pobles nòmades segueixen la mateixa necessitat. Les línies de moviment s’ajusten a les necessitats físiques d’aigua, aliment, minerals. Ara hem de controlar aquest moviment, alinear-lo per als nostres objectius.

—Calla, vell —va murmurar Kynes.

—Hem de fer una cosa a Arrakis que mai no s’ha intentat abans per a un planeta sencer —va dir el pare—. Hem de fer servir l’home com una força ecològica constructiva, inserir terra-formes de vida adaptades: una planta aquí, un animal allà, un home en aquell lloc… per transformar el cicle de l’aigua, per construir una nova mena de paisatge.

—Calla! —va rondinar Kynes.

—Van ser les línies de moviment que ens van donar la primera pista sobre les relacions entre els verms i l’espècia —va dir el seu pare.

Un verm, va pensar Kynes amb un sobresalt d’esperança. Quan la bombolla esclatí certament vindrà un faedor. Però no tinc ganxos. Com puc muntar un gran faedor sense ganxos?

Sentia la frustració sabotejant les poques forces que li quedaven. Aigua tan a prop… només a un centenar de metres o això a sota; un verm que apareixeria, però sense manera de capturar-lo i fer-lo servir.

Kynes va caure de nou a la sorra, va tornar a la depressió que els seus moviments havien definit. Va sentir sorra calenta a la galta esquerra, però era una sensació remota.

—El medi ambient d’Arrakis es va formar en el patró evolutiu de les formes de vida natives —va dir el pare—. És estrany que tan poques persones hagin tret els ulls de l’espècia prou temps per pensar en l’equilibri gairebé ideal de nitrogen-oxigen-CO2 mantingut aquí sense grans àrees de cobertura vegetal. L’esfera d’energia del planeta és aquí perquè la puguem comprendre —un procés implacable, però de totes maneres un procés. Sempre que hi ha una falla, alguna cosa l’ocupa. La ciència és feta de tantes coses que semblen òbvies després que són explicades. Jo sabia que el petit faedor era allà, dins la sorra molt abans d’haver-lo vist.

—Si us plau, deixa’t de sermons, pare —va murmurar Kynes.

Un falcó va posar-se a la sorra, a prop de la seva mà estesa.

Kynes el va veure doblegar les ales, allargar el cap per mirar-lo. Va reunir tota la seva energia per grallar. L’ocell va apartar-se amb dos passos, però va continuar mirant-lo.

—L’home i els seus treballs han estat una malaltia a la superfície dels seus planetes fins ara —va dir son pare—. La natura tendeix a compensar les malalties, a remoure-les o absorbir-les per incorporar-les en el sistema a la seva manera.

El falcó va abaixar el cap, va allargar les ales, va tornar a plegar-les. Va transferir la seva atenció a la seva mà oberta.

Kynes va descobrir que ja no tenia la força per grallar.

—El sistema històric de saqueig i extorsió mutu acaba aquí a Arrakis —va dir son pare—. No pots continuar robant el que et fa falta sense tenir en consideració qui ve després. Les qualitats físiques d’un planeta es troben escrites en la seva història econòmica i política. Tenim la història davant nostre i els nostres objectius semblen obvis.

Mai no podia deixar d’ensenyar, va pensar Kynes. Ensenyar, ensenyar, ensenyar… sempre ensenyar.

El falcó va fer un salt per apropar-se a la mà estesa de Kynes, va girar el cap primer d’una banda, després de l’altra per estudiar la carn exposada.

—Arrakis és un planeta només amb una collita —va dir son pare—. Una collita. Manté una classe dominant que viu com les classes dominants sempre han viscut, mentre, a sota, una massa semihumana de semiesclaus viu de les deixalles. Són les masses i les deixalles que ocupen la nostra atenció. Tenen molt més de valor que mai s’ha sospitat.

—T’ignoro, pare —va murmurar Kynes—. Vés-te’n.

I va pensar: Certament deu haver-hi alguns frémens a prop. No poden deixar de veure els ocells a sobre. Investigaran ni que sigui per veure si hi ha humitat assequible.

—Les masses d’Arrakis sabran que treballem perquè hi hagi aigua —va dir son pare—. Molts, és clar, tindran només una entesa semimística de com pretenem fer-ho. Molts, sense comprendre el problema prohibitiu de la relació de masses, poden fins i tot pensar que portarem aigua d’algun altre planeta que en sigui molt ric. Que pensin el que vulguin mentre ens creguin.

M’aixecaré i li diré el que penso d’ell, va pensar Kynes. Aquí, sermonejant-me, quan m’hauria d’ajudar.

L’ocell va fer un altre salt més a prop de la mà estesa de Kynes.

Dos falcons més van posar-se a la sorra darrere seu.

—La religió i la llei entre les masses han de ser només una —va dir son pare—. Un acte de desobediència és un pecat i requereix càstigs religiosos. Això tindrà el benefici doble d’aportar més gran obediència i més gran valentia. Mira, hem de poder comptar tant amb la valentia dels individus, com amb la valentia de tota una població.

On és la meva gent ara quan més la necessito?, va pensar Kynes. Va reunir totes les seves forces, va moure la mà una mica cap al falcó més proper. L’ocell es va fer enrere prop dels companys amb un saltiró i tots van ser a punt d’envolar-se.

—El nostre horari de treball aconseguirà la importància d’un fenomen natural —va dir son pare—. La vida d’un planeta és un teixit vast, de trama serrada. Els canvis de vegetals i animals seran determinats al començament per les forces físiques pures que manipulem. Mentre s’estableixen, però, els nostres canvis es tornaran influències controladores per dret propi i haurem d’afrontar-los també. No oblidis, però, que ens fa falta controlar només un tres per cent de la superfície d’energia… només un tres per cent… perquè tota l’estructura planetària s’inclini cap al nostre sistema autosuficient.

Per què no m’ajudes?, es va interrogar Kynes. Sempre el mateix: quan et necessito més, em falles. Volia girar el cap, mirar en la direcció de la veu del pare, mirar el vell. Els músculs van refusar-se a obeir.

Kynes va veure el moviment del falcó. Va apropar-se a la seva mà, un pas cautelós cada vegada mentre els companys esperaven en una falsa indiferència. El falcó va parar només a un saltiró de distància de la seva mà.

Una profunda claredat va omplir el cervell de Kynes. De sobte va veure un potencial per a Arrakis que son pare no havia vist mai. Les possibilitats al llarg d’un camí diferent el van inundar de nou.

—No podria haver-hi un desastre més gran per al teu poble que caure en les mans d’un Heroi —va dir el seu pare.

Em llegeix el pensament!, va pensar Kynes. Bé… que ho faci…

Ja han estat enviats missatges a la meva gent de sietch, va pensar. Res no els pot fer parar. Si el fill del Duc és viu, el trobaran i el protegiran com els he manat. Podran descartar la dona, la seva mare, però salvaran el noi.

El falcó va fer un saltiró que el va portar a una distància d’atac de la seva mà. Va girar el cap per examinar la carn inerta. De sobte es va posar dret, va allargar el cap i, amb un sol xirigueig, va saltar en l’aire i va apartar-se amb els seus companys.

Han vingut!, va pensar Kynes. Els meus frémens m’han trobat!

Després va sentir la sorra retrunyint.

Tots els frémens coneixien aquell so, podien distingir-lo immediatament dels sorolls dels verms o d’altra vida del desert. A sota seu, una massa de pre-espècia havia acumulat prou aigua i matèria orgànica dels petits faedors, havia arribat a una fase crítica de creixement salvatge. Una bombolla gegantina de diòxid de carboni es formava a la sorra i s’aixecava en una enorme «explosió» amb un remolí de pols al centre. Canviaria el que s’havia format a l’interior de la sorra pel que es trobés a la superfície.

Els falcons feien cercles a dalt xiriguejant la seva frustració.

Sabien el que passava. Qualsevol ésser del desert ho sabia.

I jo sóc un ésser del desert, va pensar Kynes. Em veus, pare? Jo sóc un ésser del desert.

Va sentir que la bombolla l’aixecava, va sentir com es trencava i com el remolí el va engolir arrossegant-lo cap a la foscor freda.

Durant un moment, la sensació de fredor i humitat van ser un alleugeriment agradable. Després, quan el seu planeta el va matar, Kynes va pensar que el seu pare i tots els altres científics estaven equivocats, que els principis més persistents de l’univers eren l’accident i l’error.

Fins i tot els falcons ho podien apreciar.





9


Profecia i presciència. Com poden ser posades a prova davant de les qüestions sense resposta? Considereu: ¿Fins a on l’«ona» (com Muad’Dib es referia a la seva visió-imatge) és autèntica profecia i fins a on el profeta mateix dóna forma al futur perquè estigui d’acord amb la profecia? I l’harmonia inherent a l’acte de profecia? ¿El profeta veu el futur o veu una línia de ruptura, una falla o clivella que pot trencar amb paraules o decisions com un diamantista talla la seva gemma amb un cop del ganivet?

—De «Reflexions sobre Muad’Dib»,

per la Princesa Irulan.

«Traieu la seva aigua», havia dit l’home que havia cridat en la nit. I Paul va dominar la seva por, va mirar sa mare. Els seus ulls entrenats van veure que ella es preparava per lluitar, amb els músculs tibats.

—Seria lamentable que haguéssim de destruir-vos amb les nostres pròpies mans —va dir la veu a sobre.

És el primer que ens ha parlat, va pensar Jessica. N’hi ha almenys dos, un a la nostra dreta i un a la nostra esquerra.

—Cignoro hrobosa sukares hin mange la pchagavas doi me kamavas na beslas lele pal hrobas!

Era l’home a la seva dreta cridant a través de la conca.

Per a Paul, aquelles paraules eren galimaties, però a causa del seu entrenament Bene Gesserit, Jessica va reconèixer la llengua. Era txakobsa, una de les antigues llengües de caça, i l’home a sobre deia que potser eren aquests els estrangers que cercaven.

En el silenci sobtat que va seguir-se a la veu, la cara rodona de la segona lluna —un blau lleument ivori— va aparèixer sobre les roques a l’altra banda de la conca, brillant i espiant.

Des de les roques a dalt i de tots dos costats van venir sorolls furtius… moviments foscos al clar de la lluna. Moltes figures corrien entre les ombres.

Tot un grup!, va pensar Paul amb una punyida sobtada.

Un home alt amb un barnús bigarrat va sorgir davant de Jessica. El vel de la boca, que havia estat posat de banda per poder parlar clarament, deixava veure una espessa barba a la llum de la lluna, però la cara i els ulls estaven amagats per la caputxa que penjava.

—Què tenim aquí: jin o humà? —va preguntar.

I Jessica va sentir un temperament a la seva veu i es va permetre una lleu esperança. Era una veu de comandament, la veu que primer els havia sorprès amb la seva intrusió des de la nit.

—Humà, segur —va dir l’home.

Jessica més que veure, va sentir el punyal amagat als plecs de la túnica de l’home. Es va lamentar que ella i Paul no tinguessin escuts.

—També parles? —va preguntar ell.

Jessica va posar tota la seva arrogància a les seves maneres i a la seva veu. Era urgent una resposta, però no havia sentit prou d’aquest home per estar segura que tenia un registre de la seva cultura i les seves febleses.

—Qui ve al nostre encontre com criminals sortits, de la nit? —va preguntar.

El cap tapat amb una caputxa de barnús va delatar la seva tensió amb un moviment sobtat, després una relaxació que revelava molt. L’home tenia un bon control.

Paul va apartar-se de la mare per separar-los com a fitons i donar a tots dos una arena més clara d’acció.

El cap amb caputxa va girar-se amb el moviment de Paul i va obrir un tros de la cara a la llum de la lluna… Jessica va veure un nas punxegut, un ull brillant —fosc, l’ull tan fosc, sense cap blanc— unes celles gruixudes i un bigoti cargolat.

—Un bon cadell —va dir l’home—. Si fugiu dels harkonnenians, potser sereu benvinguts entre nosaltres. Què hi ha, noi?

Les possibilitats van passar per la ment de Paul; Un truc? Un fet?

Era necessària una decisió immediata.

—Per què hauríeu de rebre fugitius? —va preguntar.

—Una criatura que pensa i parla com un home —va dir l’home alt—. Bé, per contestar la teva pregunta, jove wali, jo sóc un home que no paga el tai, el tribut d’aigua, als harkonnenians. És per això que podria acollir un fugitiu.

Sap qui som, va pensar Paul. Hi ha dissimulació a la seva veu.

—Sóc Stilgar, el fremen —va dir l’home alt—. Això et farà parlar, noi?

És la mateixa veu, va pensar Paul. I va recordar la reunió del Consell amb aquest home buscant el cos d’un amic mort pels harkonnenians.

—Et conec, Stilgar —va dir Paul—. Jo era amb el meu pare en el Consell quan vas venir per l’aigua del teu amic. Et vas emportar amb tu un home del meu pare, Duncan Idaho… un intercanvi d’amics.

—I Idaho ens va abandonar per tornar al seu Duc —va dir Stilgar.

Jessica va sentir el matís de disgust a la seva veu, es va preparar per a l’atac.

La veu des de les roques a sobre va cridar:

—Perdem temps aquí, Stil.

—Aquest és el fill del Duc —va contestar Stilgar—. És el que Liet ens va dir que busquéssim.

—Però… és una criatura, Stil.

—El Duc era un home i aquest noi ha fet servir un batzacador —va dir Stilgar—. Ha estat una travessia valenta, la que ha fet en el camí del shai-hulud.

I Jessica el va sentir excloent-la dels seus pensaments. Havia acabat ja la sentència?

—No tenim temps per a la prova —va protestar la veu de dalt.

—I tanmateix podria ser el Lisan al-Gaib —va dir Stilgar.

Busca un senyal!, va pensar Jessica.

—Però la dona —va dir la veu a sobre d’ells.

Jessica es va preparar de nou. Hi havia mort a la seva veu.

—Sí, la dona —va dir Stilgar—. I la seva aigua.

—Coneixes la llei —va dir la veu de les roques—. Qui no pot viure en el desert…

—Calla —va dir Stilgar—. Els temps canvien.

—Liet va manar això? —va preguntar la veu des de les roques.

—Has escoltat la veu del cielago, Jamis —va dir Stilgar—. Per què intentes influir-me?

I Jessica va pensar: El cielago! La pista de la llengua va obrir amples avingudes de comprensió: aquest era el llenguatge d’Ilm i Fiqh, i cielago volia dir muricec, un petit mamífer volador. La veu del cielago: havien rebut un missatge distrans perquè els busquessin.

—Només et recordo els teus deures, amic Stilgar —va dir la veu a sobre.

—El meu deure és enfortir la tribu —va dir Stilgar—. Aquest és el meu únic deure. No fa falta que ningú m’ho recordi. Aquesta criatura-home m’interessa. Té tota la carn. Ha viscut amb molta aigua. Ha viscut sol, lluny de son pare. No té els ulls de l’ibad. Tanmateix, no parla ni es comporta com un nyicris dels pans. Tampoc ho feia el seu pare. Com pot ser això?

—No podem quedar-nos aquí tota la nit discutint —va dir la veu des de les roques—. Si una patrulla…

—No et diré una altra vegada, Jamis, que callis —va dir Stilgar.

L’altre va restar callat, però Jessica va sentir com es movia, travessava amb un salt un congost i baixava fins a la conca a l’esquerra.

—La veu del cielago va suggerir que seria de valor per a nosaltres salvar-vos a tots dos —va dir Stilgar—. Puc veure possibilitats en aquest noi-home: és jove i pot aprendre. I tu, dona?

Va mirar Jessica.

He enregistrat la seva veu i el seu patró, va pensar Jessica. Podria controlar-lo amb un mot, però és un home fort… té més valor per a nosaltres esmolat i amb plena llibertat d’acció. Ja ho veurem.

—Sóc la mare d’aquest noi —va dir Jessica—. En part, la força que admires és el resultat del meu entrenament.

—La força d’una dona pot ser il·limitada —va dir Stilgar—. Certament ho és en una Reverenda Mare. Ets una Reverenda Mare?

De moment, Jessica va deixar de banda les implicacions de la pregunta i va contestar la veritat:

—No.

—Estàs entrenada en les coses del desert?

—No, però molta gent considera el meu entrenament valuós.

—Nosaltres fem els nostres propis judicis de valor —va dir Stilgar.

—Tots els homes tenen dret al seu propi judici —va dir ella.

—Està bé que vegis la raó —va dir Stilgar—. No podem ronsejar aquí per posar-te a prova, dona. Comprens? No volem que la teva ombra ens fastiguegi. Ens emportarem el noi-home, fill teu, i ell tindrà la meva protecció, refugi a la meva tribu. Però per a tu, dona… comprens que no hi ha res personal en això? És la regla, Istislah, en l’interès general. No n’hi ha prou?

Paul va fer mig pas endavant.

—De què parleu?

Stilgar va llançar una mirada a Paul, però va conservar l’atenció a Jessica.

—Si no has tingut un profund entrenament des de la infància per viure aquí, portaries la destrucció a tota una tribu. És la llei i no et podrem portar llevat que…

El moviment de Jessica va començar amb una caiguda enganyadora, cap a terra. Era la cosa òbvia que una persona feble d’un altre món faria, i l’obvi alentiment de les reaccions de l’adversari. Triga un instant a interpretar una cosa coneguda quan aquesta cosa és exposada com una cosa inconeguda. Ella va moure’s quan va veure que el muscle dret d’ell s’havia abaixat per treure una arma de l’interior dels plecs de la seva túnica per seguir la seva nova posició. Un tomb, un cop del braç, un remolí de robes barrejades, i ella era recolzada a les roques amb l’home indefens al seu davant.

Al primer moviment de la mare, Paul va fer dos passos enrere. Quan ella va atacar, ell va amagar-se a les ombres. Un home amb barba va sorgir al seu camí, mig ajupit, envestint endavant amb una arma en una mà. Paul va atènyer l’home a sota l’estèrnum amb un cop directe, va fer un pas de costat, i va pegar la base del seu coll, i li va treure l’arma quan queia.

Després Paul era en les ombres, arrossegant-se, pujant entre les roques amb l’arma ficada a la cintura. L’havia reconeguda a despit de la seva forma poc familiar: una arma de projectil, i això deia moltes coses sobre aquest indret; una altra pista era que aquí no es feien servir escuts.

Es concentraran en la meva mare i en Stilgar. Ella el pot afrontar. Jo he d’arribar a un lloc segur, des d’on els pugui amenaçar i donar-li temps per escapar-se.

Des de la conca venia un cor de clics de ressorts. Els projectils xiulaven a les roques al seu voltant. Un d’ells li va fregar la túnica.

Va fer la volta a una cantonada en les roques, es va trobar en una estreta clivella vertical, i va començar a pujar lentament —la seva esquena contra un costat, els peus contra l’altre, al més silenciosament que podia.

El bramul de la veu de Stilgar va arribar fins a ell:

—Enrere, polls de verm! Ella em trencarà el coll si us acosteu!

Una veu des de la conca va dir:

—El noi s’ha escapat, Stil. Què…

—És clar que s’ha escapat, cervell de sorra… Aiii! Calma, dona!

—Digue’ls que deixin de perseguir el meu fill —va dir Jessica.

—Ja han parat, dona. S’ha escapat com tu volies. Grans déus a sota! Per què no has dit que ets una dona estranya i una lluitadora?

—Digues als teus homes que es facin enrere —va dir Jessica—. Digue’ls que vagin a la conca on jo els pugui veure… i val més que et creguis que jo sé quants n’hi ha.

I va pensar: Aquest és el moment delicat, però si aquest home és tan agut com em sembla, tenim una possibilitat.

Paul continuava pujant, va trobar una plataforma estreta on va poder reposar i mirar la conca. Li va arribar la veu de Stilgar.

—I si ho refuso? Com pots… oh-h-h! Deixa’m, dona! Ara no et volem fer res. Grans déus! Si pots fer això al més fort de nosaltres, vals deu vegades el teu pes en aigua.

Ara, la prova de la raó, va pensar Jessica. Va dir:

—Has preguntat pel Lisan al-Gaib.

—Podríeu ser la gent de la llegenda —va dir ell—‚ però només m’ho creuré després de les proves. Tot el que jo sé és que heu vingut amb aquell Duc estúpid que… Aiiii! Dona! M’és igual si em mates! El Duc era honrat i valent, però va ser estúpid de posar-se en el camí del puny de Harkonnen!

Silenci.

Després, Jessica va dir:

—No tenia cap alternativa, però no ho discutirem. Ara, digues a aquell home teu que és darrere l’arbust, que deixi d’intentar apuntar-me la seva arma o alliberaré l’univers de tu i m’encarregaré d’ell després.

—Tu! —va bramar Stilgar—. Fes el que ella vol!

—Però, Stil…

—Fes el que ella diu, tu, cagarro de llangardaix amb cara de verm i cervell de sorra! Fes-ho o jo l’ajudaré a esquarterar-te! No veus el valor d’aquesta dona?

L’home a l’arbust va sortir del seu amagatall parcial i va abaixar l’arma.

—Ha obeït —va dir Stilgar.

—Ara —va dir Jessica—‚ explica clarament a la teva gent el que vols de mi. No vull que cap jove arrauxat faci un equívoc estúpid.

—Quan entrem als pobles i les ciutats hem de mascarar el nostre origen i barrejar-nos amb tothom —va dir Stilgar—. No portem armes, perquè el crys és sagrat. Però tu, dona, tens la misteriosa habilitat de la lluita. Nosaltres només n’havíem sentit a parlar i molts en dubtaven, però no pots dubtar del que veus amb els teus mateixos ulls. Has dominat un fremen armat. Aquesta és una arma que cap escorcoll pot denunciar.

Va haver-hi una agitació a la conca quan es van escoltar les paraules de Stilgar.

—I si jo us ensenyo la… manera estranya?

—La meva protecció per a tu i per al teu fill.

—Com puc estar segura de la veritat de la teva promesa?

La veu de Stilgar va perdre part del seu matís subtil de raonament, va prendre una punta d’amargor.

—Aquí, dona, no portem paper per a contractes. No fem promeses al vespre per trencar-les a l’alba. Quan un home diu una cosa, és un contracte. Com a líder del meu poble, les he posades al vincle de la meva paraula. Ensenya’ns aquesta manera estranya i tindràs refugi amb nosaltres mentre vulguis. La teva aigua es confondrà amb la nostra aigua…

—Pots parlar per tots els frémens? —va preguntar Jessica.

—Amb el temps, potser. Però només el meu germà, Liet, parla per tots els frémens. Aquí, prometo només secret. La meva gent no parlarà de tu amb cap altre sietch. Els harkonnenians han tornat a Duna amb força i el teu Duc és mort. Diuen que vosaltres dos heu mort també en una tempesta Mare. El caçador no busca caça morta.

Hi ha seguretat en això, va pensar Jessica. Però aquesta gent té bones comunicacions i poden enviar un missatge.

—Crec que hi ha una recompensa per nosaltres —va dir ella.

Stilgar va continuar silenciós i ella gairebé podia veure els pensaments girant al seu cap, sentint els moviments dels seus muscles sota les seves mans.

Després ell va dir;

—Ho repetiré: he donat la paraula-vincle de la tribu. Ara la meva gent coneix el teu valor per a nosaltres. Què podrien donar-nos els harkonnenians? La nostra llibertat? Ah! No, tu ets la taqwa, que ens compra més que tota l’espècia dels cofres harkonnenians.

—Aleshores us ensenyaré la meva manera de lluitar —va dir Jessica i va sentir la inconscient intensitat-ritual de les seves paraules.

—Ara, em vols alliberar?

—Així sigui —va dir Jessica. Va alliberar-lo, va fer un pas de costat al davant de tot el grup a la conca. Aquesta és la prova final, va pensar. Però Paul ha de saber-ho ni que jo hagi de morir per això.

En el silenci de l’espera, Paul es va arrossegar endavant per tenir una millor vista del lloc on es trobava la seva mare. Mentre es movia, va sentir un bleix feixuc, de sobte callat, a sobre seu en l’esquerda vertical de la roca, i va sentir una ombra lleu dibuixada contra les estrelles.

La veu de Stilgar va venir des de la conca.

—Tu, allà dalt! No perseguiu el noi. Ja baixarà.

La veu d’un noi o noia va sonar a la foscor a sobre de Paul:

—Però, Stil, no pot ser molt lluny de…

—He dit que el deixis, Chani! Tu, estirp d’un llangardaix!

Des de sobre Paul es va sentir una imprecació murmurada i una veu baixa:

—Dir-me estirp d’un llangardaix!

Però l’ombra va desaparèixer.

Paul va desviar la seva atenció de la conca, va copsar el moviment gris de Stilgar al costat de la seva mare.

—Vingueu, tots vosaltres —va cridar Stilgar. Va girar-se cap a Jessica—. I ara et preguntaré com podrem nosaltres estar segurs que compliràs la teva meitat del nostre pacte? Tu ets la que has viscut amb papers i contractes buits com…

—Nosaltres, del Bene Gesserit, no trenquem les nostres promeses més que vosaltres —va dir Jessica.

Va haver-hi un silenci llarg, després un murmuri múltiple de veus:

—Una bruixa Bene Gesserit!

Paul es va treure de la cintura l’arma que havia capturat, la va apuntar a la figura fosca de Stilgar, però l’home i els seus companys van romandre immòbils mirant Jessica.

—És la llegenda —va dir algú.

—M’han dit que la Shadout Mapes va donar aquest informe sobre tu —va dir Stilgar—. Però una cosa tan important s’ha de provar. Si ets la Bene Gesserit de la llegenda el fill de la qual ens guiarà al paradís… —Va arronsar les espatlles.

Jessica va sospirar pensant: La nostra Missionaria Protectiva va plantar vàlvules de seguretat fins i tot en aquest forat de l’infern. Ah, bé… ajudarà, i a això es destinava.

Va dir:

—La vident que us va portar la llegenda, la va donar sota la promesa de karama i ijaz, el miracle i la inimitabilitat de la profecia… ho sé. Vols veure un signe?

Els seus narius van dilatar-se a la llum de la lluna.

—No ens podem demorar amb els ritus —va murmurar ell.

Jessica va recordar un mapa que Kynes li havia mostrat mentre preparava vies de fuita d’emergència. Semblava que feia molt de temps. Era un indret que es deia «Sietch Tabr» al mapa i al seu costat l’anotació: «Stilgar».

—Potser quan arribarem a Sietch Tabr —va dir ella.

La revelació el va atabalar i Jessica va pensar: Si conegués els trucs que fem servir! Devia ser bona, aquella Bene Gesserit de la Missionaria Protectiva. Aquests frémens estan magníficament preparats per creure en nosaltres.

Stilgar es va moure intranquil.

—Ara hem de marxar.

Ella va abaixar el cap, per deixar-li saber que marxaven amb el seu permís.

Ell va mirar amunt, el cingle, gairebé directament al relleix de roca on Paul s’ajupia.

—Tu, noi: ja pots baixar. —Va desviar la seva atenció vers Jessica, va parlar amb un to d’excusa—: El teu fill ha fet molt de soroll quan pujava. Ha d’aprendre molt per no posar-nos en perill a tots, però és jove.

—No hi ha dubte que tenim molt a ensenyar-nos mútuament —va dir Jessica—. Mentrestant, val més que busquis el teu company allà dalt. El meu fill sorollós podria ser una mica rude per desarmar-lo.

Stilgar va girar-se, amb la caputxa batent.

—On?

—Després d’aquells arbusts.

Ella el va assenyalar.

Stilgar va tocar dos dels seus homes.

—Vigileu-ho. —Va mirar els seus companys, els va identificar—. Falta en Jamis. —Es va girar cap a Jessica—. Fins i tot el teu cadell coneix la manera estranya.

—I suposo que t’has adonat que el meu fill no s’ha mogut d’allà dalt com has manat —va dir Jessica. Els dos homes que Stilgar havia enviat van tornar amb un tercer que trontollava i bleixava. Stilgar els va llançar una mirada ràpida, va tornar la seva atenció a Jessica—. El fill només obeeix les teves ordres, oi? Bé. Coneix la disciplina.

—Paul, ja pots baixar —va dir Jessica.

Paul es va posar dret. Va emergir cap a la llum de la lluna a sobre de l’esquerda on s’amagava, es va ficar l’arma fremen de nou a la cintura. Quan es va girar, una altra figura va sorgir de les roques per afrontar-lo.

Al clar de la lluna i als reflexos de la pedra grisa, Paul va veure una petita figura amb túnica fremen, una cara amagada que l’espiava des de la caputxa i la boca d’una de les armes de projectils apuntada a ell des d’un plec de la túnica.

—Sóc Chani, filla de Liet.

La veu era agradable, somrient.

—No hauria permès que ataquessis els meus companys —va dir ella.

Paul va empassar-se saliva. La figura al seu davant es va girar al camí de la lluna i ell va veure una cara d’elf, ulls com pous negres.

La familiaritat d’aquella cara, sortida d’innombrables visions de la seva primera presciència, el va atordir. Va recordar l’actitud desafiant plena de fúria amb què havia una vegada descrit aquesta cara-d’un-somni, dient a la Reverenda Mare Gaius Helen Mohiam: «La trobaré».

I aquí era la cara, però l’encontre no era com l’havia somiat.

—Has estat tan sorollós com un shai-hulud furiós —va dir ella—. I has pres el camí més difícil cap aquí. Et mostraré una manera més fàcil de baixar.

Ell va sortir de la clivella, va seguir el remolí de la seva túnica a través d’un paisatge confús. Ella es movia com una gasela, ballant sobre les roques. Paul sentia la sang calenta a la cara, estava agraït a la foscor.

Aquella noia! Era com un toc del destí. Va sentir-se atrapat en una onada, adient-se amb un moviment que aixecava tota la seva ànima.

Ara es trobaven entre els frémens al sòl de la conca. Jessica va fer un somriure forçat a Paul, però va parlar a Stilgar:

—Això serà un bon intercanvi d’ensenyaments. Espero que tu i el teu poble no us sentiu ofesos per la nostra violència. Ha semblat… necessària. Vosaltres éreu a punt de… cometre un error.

—Salvar algú d’un error és un do del paradís —va dir Stilgar. Va tocar-se els llavis amb la mà esquerra, va treure l’arma de la cintura de Paul amb l’altra, la va passar a un company—. Tindràs la teva pistola maula, noi, quan l’hagis guanyada.

Paul va començar a parlar, va dubtar, recordant els ensenyaments de la mare: «Els començaments són moments molt delicats».

—El meu fill té les armes que necessita —va dir Jessica. Va mirar Stilgar, per obligar-lo a pensar en la manera com Paul havia adquirit la pistola.

Stilgar va mirar l’home que Paul havia subjugat —Jamis. L’home era a un costat, capcot, respirant feixugament.

—Ets una dona difícil —va dir Stilgar. Va allargar la mà esquerra a un company, va fer esclafir els dits—. Kushti bakka te.

Més txakobsa, va pensar Jessica.

El company va posar dos quadrats de gasa a la mà de Stilgar. Stilgar els va agafar, va col·locar-ne un al voltant del coll de Jessica a sota la caputxa, i de la mateixa manera al coll de Paul.

—Ara porteu el mocador del bakka —va dir—. Si ens separem, sereu reconeguts com a pertanyents al sietch de Stilgar. Parlarem d’armes en un altre moment.

Va travessar el seu grup, inspeccionant-lo, va donar la motxilla fremkit de Paul a un dels seus homes perquè la portés.

Bakka, va pensar Jessica, reconeixent el terme religiós; bakka —el que plora. Va sentir com el simbolisme dels mocadors unia aquesta banda. Com és que plorar els uneix? Stilgar va arribar prop de la noia que havia desconcertat Paul i va dir:

—Chani, pren la criatura-home sota la teva protecció. Evita-li problemes.

Chani va tocar el braç de Paul.

—Vine, criatura-home.

Paul va amagar la fúria a la veu i va dir:

—El meu nom és Paul. Estaria bé que tu…

—Et donarem un nom, home petit —va dir Stilgar—‚ en el temps de la mihna, al test d’aql.

El test de la raó, va traduir Jessica. La sobtada necessitat de l’ascendència de Paul va dominar totes les altres consideracions i ella va exclamar:

—El meu fill va passar la prova del gom jabbar!

En el silenci que es va seguir, va saber que els havia tocat el cor.

—Hi ha moltes coses que no sabem els uns dels altres —va dir Stilgar—. Però ens retardem massa. El sol del dia no pot trobar-nos en el desert. —Va anar prop de l’home que Paul havia tombat i va dir—: Jamis, pots viatjar?

Un grunyit li va contestar;

—M’ha sorprès, ell. Ha estat un accident. Puc viatjar.

—Cap accident —va dir Stilgar—. Seràs responsable amb Chani per la seguretat del noi, Jamis. Aquesta gent té la meva protecció.

Jessica va mirar Jamis. Era la veu que havia discutit amb Stilgar des de les roques. Era seva la veu que contenia la mort. I Stilgar havia considerat adequat reforçar la seva ordre amb aquest Jamis.

Stilgar va mirar tot el grup, va fer un gest a dos homes.

—Larus i Farrukh, vosaltres amagareu el nostre rastre. No podem deixar cap rastre. Cal una atenció especial. Tenim amb nosaltres dues persones que no han estat entrenades. —Es va girar, amb la mà enlaire i assenyalant l’altre costat de la conca—. Línia d’escamot amb guàrdies dels costats… marxeu. Hem de ser a la Caverna de les Crestes abans de l’alba.

Jessica va caminar al costat de Stilgar, comptant caps. Hi havia quaranta frémens. Ella i Paul feien quaranta-dos. I va pensar: Viatgen com una companyia militar… fins i tot la noia, Chani.

Paul va ocupar un lloc a la fila darrere Chani. Havia deixat de banda la sensació ressentida d’haver estat agafat per una noia. A la seva ment ara hi havia el record cridat per la seva mare: «El meu fill va passar la prova del gom jabbar!». La seva mà va estremir-se del dolor recordat.

—Atenció per on vas —va murmurar Chani—. No freguis cap arbust per tal que no deixis un esquinçall que reveli el nostre pas.

Paul va empassar-se saliva, va balancejar el cap.

Jessica escoltava els sons del grup, els seus propis passos i els de Paul; es meravellava la manera com els frémens es movien. Eren quaranta persones travessant la conca amb només els sons naturals de l’indret: falugues fantasmals, amb les túniques onejant a les ombres.

El seu destí era Sietch Tabr, el sietch de Stilgar.

Aquella paraula li girava al cervell; sietch. Era un mot txakobsa, inalterat del llenguatge de caça d’innombrables segles. Sietch: un lloc d’encontre en temps de perill. Les profundes implicacions de la paraula i el llenguatge començaven ara a enregistrar-se-li després de la tensió de l’encontre.

—Caminem bé —va dir Stilgar—. Amb l’ajut de Shai-hulud, podrem arribar a la Caverna de les Crestes abans de l’alba.

Jessica va abaixar el cap, conservant les forces, sentint la terrible fatiga que retenia per la força de voluntat… i, ho va admetre: per una mena d’embriaguesa. El seu cervell es va centrar en el valor d’aquest grup de gent, veient el que es revelava aquí de la cultura fremen.

Tothom, va pensar, tota una cultura entrenada per a l’ordre militar. Quina cosa inestimable per a un Duc proscrit!





10


Els frémens eren suprems en aquella qualitat que els antics deien «spannungsbogen» —que és la demora auto-imposada entre el desig d’una cosa i l’acte d’allargar la mà per agafar-la.

—De «La Saviesa de Muad’Dib»,

per la Princesa Irulan.

Van apropar-se a la Caverna de les Crestes a l’alba, travessant una esquerda tan estreta a la paret de la conca que els calia girar-se per poder passar. Jessica va veure que Stilgar destacava guàrdies a l’escassa llum de l’aurora, els va mirar un instant quan van començar a pujar el cingle.

Paul va girar el cap mirant amunt mentre caminava, veient el tapís d’aquest planeta tallat en perfil on l’esquerda estreta s’obria cap al cel gris-blau.

Chani li va estirar la túnica i va dir:

—Cuita. Ja és de dia.

—Els homes que s’han enfilat a dalt, on van? —va murmurar Paul.

—Els primers guaites del dia —va dir—. Cuita!

Una guàrdia a fora, va pensar Paul. Assenyat. Però hauria estat més assenyat encara que ens haguéssim acostat a aquest indret en grups separats. Menys perill de perdre tot el grup. Va fer una pausa en el seu pensament, comprenent que això era una tàctica de guerrilla i va recordar la por del seu pare que els Atreides esdevinguessin una Casa guerrillera.

—Més de pressa —va murmurar Chani.

Paul va cuitar, sentint el fru-fru de les túniques al darrere. I va pensar en les paraules del sirat de la minúscula Bíblia C.O. de Yueh.

«El Paradís a la meva dreta. L’Infern a la meva esquerra i l’Àngel de la Mort al darrere». Va fer rodolar la citació al cervell.

Van fer un revolt on el passatge es feia més ample. Stilgar era a un costat fent-los entrar en un forat baix que s’obria en angles rectes.

—De pressa! —va xiuxiuar—. Serem com conills en una gàbia si una patrulla ens agafa aquí.

Paul es va corbar per l’obertura, va seguir Chani cap a una caverna il·luminada per una llum grisa i fluixa al davant.

—No pots estar dret —va dir ella.

Ell es va adreçar, va estudiar el lloc: una àrea fonda i ampla amb un sostre de volta que es corbava fins gairebé fora de l’abast de la mà. L’escamot va escampar-se per les ombres. Paul va veure que la seva mare anava a un costat, la va veure examinant els companys. I va observar que ella no es barrejava amb els frémens encara que el seu vestit era idèntic. La manera com es movia comunicava una enorme sensació de poder i de gràcia.

—Troba un indret per descansar i surt del camí, criatura-home —va dir Chani—. Aquí tens menjar. —Li va ficar a la mà dues coses embolicades en fulles. Feien olor d’espècia.

Stilgar va anar darrere Jessica, va donar una ordre a un grup a l’esquerra.

—Poseu el segell de la porta al seu lloc i ocupeu-vos de la seguretat de la humitat. —Va girar-se cap a un altre fremen—: Lemil, posa globus de llum. —Va agafar el braç de Jessica—: Vull mostrar-te una cosa, dona estranya.

Va conduir-la al voltant d’una corba de la roca cap a la font de llum.

Jessica va trobar-se mirant a fora per una ampla vora d’una altra obertura de la caverna, una obertura alta en una paret del cingle, donant a una altra conca amb l’amplada d’uns deu o dotze quilòmetres. Aquesta conca era protegida per parets altes de roca. Hi havia escampades taques esparses de plantes.

Mentre mirava la conca que l’alba feia grisa, el sol es va aixecar sobre l’escarpa per il·luminar un paisatge de roques i sorra color de bescuit. I va observar com el sol d’Arrakis semblava saltar sobre l’horitzó.

És perquè voldríem retenir-lo, va pensar. La nit és més segura que el dia. Aleshores li va venir un anhel per un arc-de-sant-Martí en aquest lloc que mai no veuria pluja. Cal que ofegui aquests anhels, va pensar. Són una feblesa. Ja no em puc permetre febleses.

Stilgar li va agafar el braç, va assenyalar l’altra banda de la conca.

Ella va mirar cap a on ell assenyalava, va veure moviment: gent a la conca escampant-se a la llum cap a les ombres de la paret oposada del cingle. Malgrat la distància, els seus moviments eren nítids a l’aire límpid. Ella es va treure els prismàtics de sota la túnica, va enfocar les lents d’oli a la gent llunyana, mocadors onejaven com un vol de papallones multicolors.

—Som a casa —va dir Stilgar—. Serem allà aquesta nit. —Va mirar l’altra banda de la conca, estirant-se els bigotis—. La meva gent s’ha quedat a fora fins tard, treballant. Això vol dir que no hi ha patrulles per aquí. Els faré un senyal i ens prepararan l’arribada.

—La teva gent mostra bona disciplina —va dir Jessica. Va abaixar els prismàtics, va veure que Stilgar els mirava.

—Obeeixen la preservació de la tribu —va dir ell—. És la manera com triem un líder entre nosaltres. El líder és aquell que és el més fort, el que porta aigua i seguretat.

Va mirar atentament la seva cara.

Ella va tornar la seva mirada, va observar els ulls sense blanc, els pous dels ulls tacats, la barba i els bigotis amb polseguera, la línia del tub del destil·lador corbant-se des dels narius al vestit destil·lador.

—Quan t’he vençut he posat en dubte la teva posició com a líder, Stilgar? —va preguntar.

—Tu no m’has desafiat —va dir ell.

—És important que un líder mantingui el respecte de les seves tropes —va dir ella.

—No és un d’aquells problemes que jo no pugui resoldre —va dir Stilgar—. Quan m’has vençut, ens has vençut a tots. Ara, esperen aprendre de tu… la manera estranya… i alguns estan encuriosits per veure si penses desafiar-me.

Ella va considerar les implicacions.

—Guanyar-te en combat formal?

Ell va balancejar el cap.

—No t’ho aconsello perquè no et seguirien. Tu no ets de la sorra. Ho han vist durant la nit.

—Gent pràctica —va dir ella.

—Ben cert. —Ell va mirar la conca—. Coneixem les nostres necessitats. Però molts no tenen pensaments molt profunds ara tan a prop de casa. Hem estat fora massa temps lliurant la nostra quota d’espècia als mercaders lliures per a la maleïda Guilda… que les seves cares siguin per sempre negres.

Jessica va parar en l’acte de girar-se a l’altra banda, va tornar a mirar la seva cara.

—La Guilda. Què té la Guilda a veure amb la teva espècia?

—És l’ordre de Liet —va dir Stilgar—. En sabem la raó però el seu regust ens amarga. Subornem la Guilda amb un monstruós pagament en espècia perquè mantingui els nostres cels lliures de satèl·lits i ningú pugui espiar el que fem a Arrakis.

Ella va considerar les seves paraules recordant que Paul havia dit que aquesta devia ser la raó perquè els cels d’Arrakis estaven lliures de satèl·lits.

—I què feu a Arrakis que no ha de ser vist?

—El canviem… lentament però amb seguretat… per fer-lo adequat per a la vida humana. La nostra generació no ho veurà, ni els nostres fills, ni els fills dels nostres fills, ni els néts dels nostres fills… però vindrà. —Va mirar la conca a fora amb els ulls velats—. Aigua oberta o plantes verdes i altres i la gent passejant-se lliurement sense vestits destil·ladors.

Aquest és, doncs, el somni d’aquest Liet-Kynes, va pensar ella. I va dir:

—Els suborns són perillosos, tenen una manera de créixer cada vegada més.

—Creixen —va dir ell—‚ però la lentitud és la manera més segura.

Jessica es va girar, va mirar la conca, intentant veure les coses com Stilgar les veia. Va veure només la taca color de mostassa de les roques llunyanes i un sobtat moviment vague al cel a sobre de les roques.

—Ah-h-h —va fer Stilgar.

Al començament ella va pensar que devia ser un vehicle de patrulla, després va veure que era un miratge: un altre paisatge suspès sobre la sorra del desert i un oneig llunyà de verd i a distància mitjana un verm llarg corrent per la superfície amb el que semblava ser túniques frémens onejant a la seva esquena.

El miratge va desaparèixer.

—Seria millor cavalcar —va dir Stilgar—‚ però no podem permetre un faedor en aquesta conca. Així, doncs, hem de caminar de nou aquesta nit.

Faedor —la seva paraula per a verm, va pensar ella.

Va mesurar la importància de les paraules d’ell, la declaració que no es podien permetre un verm en aquesta conca. Sabia que havia vist un miratge: frémens cavalcant l’esquena d’un verm gegantí. Va caldre un gran control per no delatar la seva sorpresa per les implicacions d’això.

—Hem de tornar prop dels altres —va dir Stilgar—. Si no, la meva gent pot sospitar que jo em diverteixo amb tu. Alguns ja estan gelosos perquè les meves mans van tastar la teva bellesa quan vam lluitar la nit passada a la Conca Tuono.

—Ja n’hi ha prou! —va exclamar Jessica.

—Sense ofensa —va dir Stilgar, i la seva veu era suau—. Entre nosaltres les dones no són preses contra la seva voluntat… i amb tu… —va arronsar les espatlles—… fins i tot aquesta convenció no és necessària.

—No oblidaràs que jo vaig ser la dona d’un Duc —va dir ella, però la seva veu estava més calma.

—Com vulguis —va dir ell—. És l’hora de segellar aquesta obertura, de permetre la relaxació de la disciplina del destil·lador. Els meus homes han de reposar confortablement, avui. Demà les seves famílies no els deixaran reposar gaire.

El silenci va caure entre ells.

Jessica va mirar la llum del sol a fora. Havia sentit el que havia sentit en la veu de Stilgar: l’oferta tàcita de quelcom més que la seva protecció. Li feia falta una esposa? Va comprendre que podia ocupar aquell lloc amb ell. Seria una manera d’acabar el conflicte sobre el liderat de la tribu: la femella degudament alineada amb el mascle.

Peró, en aquest cas, què passaria amb Paul? Qui sabia quines regles de parentiu hi havia aquí? I la filla que portava dins seu feia algunes setmanes? Què passaria a la filla del Duc? I es va permetre afrontar plenament el significat d’aquesta altra criatura que creixia dins seu, per veure els seus propis motius quan va permetre la concepció. Sabia què era allò: havia sucumbit a aquell impuls profund compartit per tots els éssers que afronten la mort —l’impuls de buscar la immortalitat a través de la prole. L’impuls de fertilitat de l’espècie els havia dominat.

Jessica va mirar Stilgar, va veure que ell l’estudiava, esperant.

Una filla nascuda aquí d’una dona casada amb aquest home… quin seria el destí d’aquesta filla?, es va preguntar. Intentaria ell limitar les necessitats que una Bene Gesserit ha de seguir?

Stilgar es va aclarir la gola i va revelar aleshores que comprenia algunes de les qüestions que li passaven pel cap.

—El que és important en un líder és precisament allò que el fa un líder. Són les necessitats del seu poble. Si m’ensenyes els teus poders, arribarà un moment en què un de nosaltres podrà desafiar l’altre. Jo prefereixo una alternativa.

—Hi ha diverses alternatives? —va preguntar ella.

—La sayyadina —va dir ell—. La nostra Reverenda Mare és gran.

La seva Reverenda Mare!

Abans que ella pogués aprofundir en això, Stilgar va dir:

—No m’ofereixo necessàriament com a parella. Això no és res personal, perquè tu ets bella i desitjable. Però si esdevinguessis una de les meves dones, això podria fer que alguns dels meus homes joves es pensessin que jo estic massa preocupat amb els plaers de la carn i no tant amb les necessitats de la tribu. Fins i tot ara, ens escolten i ens observen.

Un home que considera les seves decisions, que pensa en les conseqüències, va pensar.

—Entre els meus homes joves n’hi ha alguns que han arribat a l’edat de les idees salvatges —va dir ell—. Han de ser ajudats durant aquest període. No he de donar grans raons perquè em desafiïn. Perquè jo hauria de mutilar i matar. Aquest no és el camí correcte d’un líder si pot ser evitat amb honor. Un líder, mira, és una de les coses que distingeix una multitud d’una persona. Manté el nivell dels individus. Massa pocs individus i la gent torna a ser una multitud.

Les seves paraules, la profunditat de la seva consciència, el fet que parlava tant per a ella com per als que escoltaven secretament, la van obligar a reavaluar-lo.

Té seny, va pensar ella. On va aprendre aquest equilibri interior?

—La llei que exigeix la nostra manera de triar un líder és només una llei —va dir Stilgar—. Però no vol dir que el que el poble necessita sigui sempre la justícia. El que realment necessitem ara és temps per créixer i prosperar, escampar la nostra força per més territori.

Quins són els seus avantpassats?, es va preguntar ella. D’on ve aquest llinatge?

I va dir:

—Stilgar, t’he subestimat.

—Ho sospitava —va dir ell.

—Tots dos, ho sembla, ens hem subestimat —va dir ella.

—Desitjaria acabar això —va dir ell—. Desitjaria amistat amb tu… i confiança. M’agradaria aquell respecte de l’un per l’altre que creix al pit sense exigències per les barreges de sexe.

—Ho comprenc —va dir ella.

—Confies en mi?

—Escolto la teva sinceritat.

—Entre nosaltres —va dir ell—‚ la sayyadina, quan no representa l’autoritat consagrada té un lloc especial d’honor. Ensenya. Manté la força de Déu aquí.

Va tocar el seu pit.

Ara he d’aclarir aquest misteri de la Reverenda Mare, va pensar. I va dir:

—Has parlat de la vostra Reverenda Mare… i he escoltat paraules de llegenda i profecia.

—Es diu que una Bene Gesserit i el seu fill tenen la clau del nostre futur —va dir ell.

—Creus que jo sóc ella?

Ella va observar la seva cara, mentre pensava: El jonc jove es mor tan fàcilment. Els començaments són temps de gran perill.

—No ho sabem —va dir ell.

Ella va abaixar el cap, i va pensar: És un home honrat. Vol un senyal de mi, però no ajudarà el destí dient-me quin és el senyal.

Jessica va girar el cap, va mirar la conca a sota, les ombres daurades, les ombres porpra, les vibracions de l’aire empolsegat a través de la vora de la caverna. La seva ment es va omplir de sobte amb una prudència felina. Ella coneixia les claus de la Missionaria Protectiva, sabia com adaptar les tècniques de llegenda, por i esperança a les seves necessitats d’emergència, però va sentir grans canvis aquí… com si algú hagués estat entre aquests frémens i hagués capitalitzat a costa de l’empremta de la Missionaria Protectiva.

Stilgar es va aclarir la gola.

Ella va notar la seva impaciència, sabia que el dia avançava i que els homes esperaven per segellar aquesta obertura. Era un moment d’audàcia per part seva, i va comprendre el que li feia falta: alguna dar al-hikman, alguna escola de traducció que li donés…

—Adab —va murmurar.

El seu cervell es va sentir com si hagués rodolat dins seu. Va reconèixer la sensació amb una acceleració del pols. Res en tot l’entrenament Bene Gesserit portava aquest senyal de reconeixement. Només podia ser l’adab, la memòria que exigeix, que et ve per ella mateixa. S’hi va lliurar, permetent que els mots fluïssin de si.

—Ibn qirtaiba —va dir—, fins a l’indret on la polseguera s’acaba. —Va allargar un braç des de la túnica, veient com els ulls de Stilgar s’obrien molt. Va sentir un fru-fru de moltes túniques al fons—. Jo veig un… fremen amb el llibre d’exemples —va salmejar—. Llegeix a al-Lat, el sol que ha desafiat i subjugat. Llegeix als Sadus del Judici i això és el que diu:


Els meus enemics són com fulles verdes rosegades

Que s’han aixecat en el camí de la tempesta.

No has vist el que el nostre Senyor ha fet?

Ha enviat una pesta entre aquells

Que han conspirat contra nosaltres.

Són com ocells dispersats pel caçador.

Les seves traïcions són com perdigons de verí

Que totes les boques rebutgen.



Un tremolor la va travessar. Va deixar caure el braç.

Al seu darrere, des de les ombres interiors de la caverna, va sorgir una resposta murmurada per moltes veus:

—Els seus treballs han estat enderrocats.

—El foc de Déu domina el teu cor —va dir ella. I va pensar: Ara segueix el seu canal adequat.

—El foc de Déu encès —va venir la resposta.

Ella va abaixar el cap.

—Els teus enemics cauran —va dir.

—Bi-la kaifa —van contestar.

En un silenci sobtat, Stilgar li va fer una reverència.

—Sayyadina —va dir—. Si el Shai-hulud ho permet, podràs passar a Reverenda Mare.

Passar, va pensar ella. Una manera estranya de fer les coses. Però la resta va encaixar prou amb les claus. I va sentir una amargura cínica pel que havia fet. La nostra Missionaria Protectiva rarament falla. Un lloc va ser preparat per a nosaltres en aquest desert. La pregària del salat ha trobat el nostre amagatall. Ara… He de fer el paper d’Auliya, l’Amiga de Déu… sayyadina per a pobles rudes que han estat marcats tan intensament per l’endevinació de la nostra Bene Gesserit que fins i tot diuen a les seves sacerdotesses Reverendes Mares.

Paul era dret al costat de Chani en les ombres de la caverna interior. Podia sentir encara el regust del menjar que ella li havia donat: carn d’ocell i cereal amb mel d’espècia embolicat en una fulla.

Quan ho va tastar va comprendre que mai abans havia menjat res amb una concentració tan gran d’essència d’espècia i durant un moment va sentir por. Sabia el que aquesta essència li podia fer: el canvi d’espècia que li empenyia el cervell a la consciència prescient.

—Bi-la kaifa —va murmurar Chani.

Ell la va mirar, veient el respecte amb què els frémens semblaven acceptar les paraules de la seva mare. Només l’home que es deia Jamis semblava quedar aïllat de la cerimònia, mantenint-se a part amb els braços creuats sobre el pit.

—Duy yakha hin mange —va murmurar Chani—. Duy punra hin mange. Jo tinc dos ulls. Jo tinc dos peus.

I va mirar Paul amb una mirada de sorpresa.

Paul va inspirar profundament, intentant calmar la tempesta dins seu. Les paraules de la seva mare s’havien abraçat amb els efectes de l’essència d’espècia i va sentir que la seva veu s’aixecava i queia dins seu com les ombres d’un foc obert. En tot allò, havia sentit en ella una punta de cinisme —la coneixia tan bé!— però res podia parar el que havia començat amb el menjar.

El terrible objectiu!

Ell ho va sentir, la consciència que no podria escapar-se. Va sentir la claredat revifada, l’afluència de dades, la precisió freda de la seva consciència. Va deixar-se caure a terra i va seure amb l’esquena a la roca, per lliurar-se a allò. La consciència va fluir cap a aquell estat atemporal on podia contemplar el temps, sentint els camins disponibles, els vents del futur… els vents del passat: la visió bòrnia del futur —tot combinat en una visió triocular que li permetia veure el temps-tornat-espai.

Hi havia el perill, ho pressentia, de sobrepassar-se, i va haver d’agafar-se a la seva consciència del present, sentint la deflexió esborrada de l’experiència, el moment que passa, la solidificació contínua del que-és en el perpetu-ha-estat.

Quan va aferrar-se al present, va sentir per primera vegada la regularitat massissa del moviment del temps arreu complicat per corrents, onades, cops de mar i altres moviments, com rompents contra les roques. Li va donar una nova comprensió de la seva presciència, i va veure la font de temps cec, la font d’error que hi havia, amb una sensació immediata de por.

Va comprendre que la presciència era una il·luminació que incorporava els límits del que revelava —tot seguit una font d’exactitud i error significativa. Intervenia una mena d’indeterminació de Heisenberg: el consum d’energia que revelava el que veia, canviava el que veia.

I el que va veure va ser un nexe de temps dins aquesta caverna, un bull de possibilitats concentrades aquí, on l’acció més insignificant —una picada d’ull, una paraula descurada, un gra de sorra mal col·locat— movia un gegantí alçaprem a l’univers conegut. Va veure violència amb el resultat depenent de tantes variables que el seu mínim moviment creava enormes canvis al patró.

La visió el va fer desitjar quedar-se immòbil, però això, també, era una acció amb les seves conseqüències.

Les innombrables conseqüències —línies sortint d’aquesta caverna, i al llarg de la majoria d’aquestes línies de conseqüències va veure el seu mateix cos mort amb sang regalimant d’una ferida de coltell.





11


El meu pare, l’Emperador Padishah, tenia 72 anys però no semblava tenir-ne més de 35 l’any que va esdevenir-se la mort del Duc Leto i va tornar a donar Arrakis a Harkonnen. Rarament apareixia en públic portant un altre vestit que no fos un uniforme sardaukar i un casc negre de Burseg amb el lleó imperial en or al blasó. L’uniforme es destinava a recordar obertament on es trobava el seu poder. Però no sempre era tan cridaner. Quan volia, podia irradiar encant i sinceritat, però jo em preguntava sovint en aquells darrers temps si hi havia alguna cosa en ell que fos el que semblava. Ara crec que era un home en lluita constant per escapar-se de les reixes d’una gàbia invisible. Cal recordar que era un emperador, cap d’una dinastia que anava molt enrere en la història més antiga. Però li vam negar un fill legat. No era això la més terrible derrota que un sobirà ha sofert mai? La meva mare va obeir les seves Germanes Superiores que la Dama Jessica havia desobeït. Quina d’elles va ser la més forta? La Història ja ha contestat,

—De «A Casa del Meu Pare»,

per la Princesa Irulan

Jessica es va despertar a la foscor de la caverna, sentint el bellugueig dels frémens al seu voltant, l’olor acre del vestit destil·lador. El seu sentit interior del temps li va dir que aviat seria de nit a fora, però la caverna romania en la foscor, protegida del desert per les caputxes de plàstic que atrapaven la humitat dels cossos dins d’aquest espai.

Va comprendre que s’havia permès el son més relaxant de gran fatiga, i això va suggerir alguna cosa de la seva pròpia avaluació inconscient de la seguretat personal dins el grup de Stilgar. Es va girar dins l’hamaca que havia fet amb la túnica, va lliscar els peus al terra de roca i a les seves botes del desert.

He de recordar-me de cordar les botes doblegades per ajudar l’acció de bombament del destil·lador, va pensar. Cal recordar tantes coses.

Podia sentir encara el regust del seu àpat del matí —el tros de carn d’ocell i cereal embolicat en una fulla amb mel d’espècia— i se li va ocórrer que l’ús del temps era ara capgirat: la nit era la jornada d’activitat i el dia era el temps de descansar.

La nit amaga; la nit és més segura.

Va treure la túnica dels seus penjadors en una alcova de roca, va forfollar el teixit en la foscor fins que va trobar el cim i se la va posar.

Es va preguntar com aconseguiria fer arribar un missatge al Bene Gesserit. Li hauria de comunicar el seu parador al refugi d’Arrakis.

Alguns globus de llum es van encendre al fons de la caverna. Va veure que algunes persones es movien allà. Paul era entre ells, ja vestit i amb la caputxa enrere, que revelava el perfil aquilí dels Atreides.

Havia estat tan estrany abans que es retiressin, va pensar.

Absent. Era com algú que hagués tornat d’entre els morts, encara no totalment conscient del seu retorn, amb els ulls mig tancats i envidriats per la mirada interior. Li va fer pensar en el seu avís sobre la dieta impregnada d’espècia: addictiva.

Que té efectes secundaris?, es va preguntar. Va dir que tenia alguna cosa a veure amb la seva facultat prescient, però va estar estranyament silenciós sobre el que veu.

Stilgar va venir de les ombres a la seva dreta, va dirigir-se al grup sota els globus de llum. Ella va registrar la manera com ell es tocava la barba i la seva mirada observadora, felina.

Una por abrupta va travessar Jessica quan els seus sentits van despertar per a les tensions visibles de les persones reunides al voltant de Paul: els moviments tibats, les posicions rituals.

—Tenen la meva protecció! —va retrunyir Stilgar.

Jessica va reconèixer l’home amb qui Stilgar s’enfrontava: Jamis!

Aleshores va veure la fúria de Jamis, els seus muscles tibats.

Jamis, l’home que Paul va vèncer!, va pensar.

—Qui ho sap millor? —va preguntar Stilgar, i va escoltar el to d’apaivagament a la seva veu, l’intent de calmar alguna cosa.

—Jo trio el combat —va grunyir Jamis.

Jessica va travessar la caverna corrent, va agafar el braç de Stilgar.

—Què hi ha? —va preguntar.

—És la regla amtal —va dir Stilgar—. Jamis exigeix la prova de la teva part en la llegenda.

—Ella ha de tenir un campió —va dir Jamis—. Si el seu campió guanya, és perquè és veritat. Però es diu… —Va mirar la gent al voltant—… que no li fa falta un campió… cosa que pot només voler dir que ella porta el seu mateix campió.

Parla de combat singular amb Paul!, va pensar Jessica.

Va deixar el braç de Stilgar, va fer mig pas endavant.

—Jo sóc sempre el meu propi campió —va dir ella—. El significat és prou simple per…

—No ens ensenyaràs les nostres maneres! —va exclamar Jamis. Almenys no sense més proves que les que he vist. Stilgar pot haver-te dit què havies de dir. Pot haver omplert el teu cap de paraules esperant obrir-te camí falsament entre nosaltres.

Puc dominar-lo, va pensar Jessica, però això pot entrar en conflicte amb la manera com ells interpreten la llegenda. I es va interrogar de nou sobre la manera com el treball de la Missionaria Protectiva havia estat distorsionat en aquest planeta.

Stilgar va mirar Jessica, va parlar en veu baixa però amb l’objectiu de ser escoltat per la franja de la multitud.

—Jamis és un home de ressentiments, sayyadina. El teu fill el va vèncer…

—Va ser un accident! —va retrunyir Jamis—. A Conca Tuono hi havia una força embruixada i ara ho provaré!

—… i jo també el vaig vèncer —va continuar Stilgar—. Amb aquest desafiament tahaddi, ell vol venjar-se també de mi. Hi ha massa violència en Jamis perquè pugui ser un bon líder… massa ghafla, la distracció. Dóna la seva boca a les regles i el seu cor a la sarfa, l’apartament. No, no faria mai un bon líder. L’he conservat tot aquest temps perquè és útil en el combat, però quan es posa furiós és perillós per als seus.

—Stilgar-r-r-r! —va retrunyir Jamis.

I Jessica va veure el que Stilgar feia: intentava enfurir Jamis per desviar el desafiament de Paul.

Stilgar va enfrontar-se amb Jamis i Jessica va sentir com ell assuaujava la veu retrunyent.

—Jamis, ell no és més que un noi. Ell…

—Tu li vas dir home —va dir Jamis—. La seva mare diu que ha passat el gom jabbar. Té bona carn i excés d’aigua. Els que van portar la seva motxilla diuen que porta a dins litrejons d’aigua. Litrejons! I nosaltres xuclant les nostres butxaques d’aigua de seguida que mostren una mica d’humitat.

Stilgar va mirar Jessica.

—Es cert? Hi ha aigua a la vostra motxilla?

—Sí.

—Litrejons?

—Dos litrejons.

—Què preteníeu fer amb aquesta riquesa?

Riquesa?, va pensar ella. Va brandar el cap sentint la fredor de la seva veu.

—On jo vaig néixer, l’aigua queia del cel i corria per la terra en grans rius —va dir ella—. Hi havia oceans d’aigua tan amples que no podies veure l’altra costa. No he estat entrenada en disciplina d’aigua. Mai abans no he hagut de pensar així.

Un bleix es va aixecar de la gent al voltant:

—Aigua queia del cel… corria sobre la terra.

—Sabies que hi ha alguns homes entre nosaltres que han perdut aigua de les butxaques per accident i tindran grans problemes abans que arribem a Tabr aquesta nit?

—Com podria saber-ho? —Jessica va brandar el cap—. Si els fa falta, dóna’ls aigua de la nostra motxilla.

—És això el que pretenies fer amb aquesta riquesa?

—Es destinava a salvar vides —va dir ella.

—En aquest cas acceptem la teva gràcia, sayyadina.

—No ens compraràs amb aigua —va grunyir Jamis—. Ni em posaràs furiós en contra teu, Stilgar. Veig que intentes que jo et desafiï abans de provar les meves paraules.

Stilgar va encarar-se amb Jamis.

—Estàs decidit a insistir en aquest combat contra una criatura, Jamis?

La seva veu era baixa, verinosa.

—Ella ha de tenir un campió!

—Fins i tot quan té la meva protecció?

—Invoco la regla amtal —va dir Jamis—. És el meu dret.

Stilgar va brandar el cap.

—En aquest cas, si el noi no et mata, respondràs després al meu coltell. I aquesta vegada no contindré la meva fulla com he fet abans.

—No pots fer això —va dir Jessica—. Paul només té…

—No interfereixis, sayyadina —va dir Stilgar—. Oh, sé que tu pots lluitar amb mi i, per això, pots lluitar amb qualsevol altre, però no ens pots vèncer a tots nosaltres plegats. Ha de ser així. És la regla amtal.

Jessica va callar i, a la llum verda dels globus, el va mirar, va observar la tibantor demoníaca que havia pres la seva expressió. Va dirigir la seva atenció a Jamis, a les seves celles corrugades i va pensar: Ho hauria d’haver vist abans. Ell medita. És del tipus callat, que s’excita per dins. Hauria d’estar preparada.

—Si toques el meu fill, hauràs de lluitar amb mi. Et desafio ara. Faré de tu un tros de…

—Mare! —Paul va fer un pas endavant, li va tocar la màniga—. Potser si explico a Jamis com…

—Explica —va burlar-se’n Jamis.

Paul es va quedar callat i el va mirar. No el temia. Els moviments de Jamis semblaven maldestres i havia caigut tan fàcilment en el seu encontre nocturn a la sorra. Però Paul encara sentia el bull del nexe de la caverna, encara recordava les visions prescients d’ell mateix mort sota un coltell. Hi havia tan poques vies de fuita per a ell en aquella visió…

Stilgar va dir:

—Sayyadina, has de tornar ara on…

—Deixa de dir-li sayyadina —va dir Jamis—. Això encara s’ha de provar. Ella coneix la pregària? I què? Totes les nostres criatures la coneixen.

Ja ha parlat prou, va pensar Jessica. Tinc la seva clau. Podria immobilitzar-lo amb una paraula. Va dubtar. Però no puc detenir-los.

—Respondràs davant meu, doncs —va dir Jessica i va donar a la seva veu un to torçat amb un petit gemec i una apel·lació al final.

Jamis va mirar-la, la por era visible a la seva cara.

—T’ensenyaré agonia —va dir ella en el mateix to—. Recorda això mentre lluites. Tindràs tanta agonia que tornarà el gom jabbar un feliç record per comparació. Et crisparàs amb tot el teu…

—Ella intenta encantar-me! —va bleixar Jamis. Va posar el puny tancat prop de la orella—. Exigeixo el seu silenci!

—Així sigui, doncs —va dir Stilgar. Va fer una mirada d’avís a Jessica—. Si parles de nou, sayyadina, sabrem que és la teva bruixeria i et rebutjarem.

Li va fer un senyal amb el cap que tornés enrere.

Jessica va sentir que l’estiraven, per fer-la enretirar, i va sentir que no eren rudes. Va veure Paul separar-se de la munió, i Chani, la noia amb cara d’elf, murmurant a la seva orella mentre balancejava el cap envers Jamis.

Dins el grup es va formar un cercle. Van ser portats més globus de llum i els van encendre tots a la banda groga.

Jamis va entrar en el cercle, es va treure la túnica i la va llançar a la multitud. Va quedar allà amb el vestit destil·lador apedaçat i marcat per plecs i taques. Durant un moment, es va corbar amb la boca al muscle, bevent d’un tub d’aigua. Després es va posar dret, es va treure el vestit, el va lliurar curosament a la multitud. Va quedar dret, esperant, només amb un tapall i un teixit sobre els peus, un crys a la mà dreta.

Jessica va veure la noia-criatura Chani ajudant Paul, la va veure ficar-li el puny del crys a la mà, el va veure sospesar-lo, provant el pes i l’equilibri. I Jessica va recordar que Paul havia estat entrenat en prana i bindu, el nervi i la fibra; que havia estat ensenyat a lluitar segons una escola mortal, amb mestres com Duncan Idaho i Gurney Halleck, homes que eren llegendes en el seu temps. El noi coneixia les astúcies del Bene Gesserit i semblava flexible i confiant.

Però només té quinze anys, va pensar ella. I no té escut. He de fer parar això. Hi ha d’haver una manera… Va mirar i va veure Stilgar que l’observava.

—No pots fer parar això —va dir ell—. No pots parlar.

Ella va posar una mà sobre la boca, pensant; Ell ha posat la por a la ment de Jamis. El farà alentir-se una mica… potser, si almenys jo pogués pregar… realment pregar.

Paul era ara sol al cercle, amb els eslips de combat que portava sota el destil·lador. Tenia un crys a la mà dreta, els peus nus contra la roca amb sorra. Idaho l’havia avisat repetidament: «Quan tinguis dubtes de la superfície, el millor són els peus nus». I hi havia les paraules d’instrucció de Chani encara al davant de la seva consciència:

«Després d’un atac, Jamis passa el coltell a la dreta. És un costum que tots coneixem. I es concentrarà en els ulls per copsar un parpelleig en el qual et pugui ferir. I pot lluitar amb qualsevol de les mans. Atenció a un canvi de mà».

Però tan intens era l’entrenament, que semblava sentir en tot el cos el mecanisme de reacció instintiva que li havia estat martellejada dia rere dia, hora rere hora.

Les paraules de Gurney Halleck eren allà per recordar-les: «El bon lluitador de coltell pensa alhora en punta, fulla i guarda. La punta també pot tallar; la fulla també pot clavar; la guarda també pot atrapar la fulla del teu adversari».

Paul va mirar el crys. No tenia guarda, només l’anell prim i rodó del puny amb les seves vores aixecades per protegir la mà. I fins i tot, va comprendre que no coneixia la resistència d’aquesta làmina, ni tan sols sabia si es podia trencar.

Jamis va començar a lliscar cap a la dreta al llarg de la vora del cercle, al davant de Paul.

Paul va ajupir-se, comprenent que no tenia escut, però estava entrenat per lluitar amb el seu camp invisible al seu voltant, entrenat per reaccionar en defensa amb la més gran velocitat mentre el seu atac tenia la lentitud controlada necessària per penetrar l’escut de l’enemic. Malgrat els advertiments constants dels entrenadors, sabia que la consciència d’escut era part de si.

Jamis va fer el desafiament ritual:

—Que el teu punyal s’estelli i es trenqui!

Aquest punyal es trenca, doncs, va pensar Paul.

Es va adonar que Jamis tampoc no tenia escut, però que ell no estava entrenat en el seu ús, no tenia les inhibicions d’un lluitador amb escut.

Paul va mirar Jamis a l’altra banda del cercle. El seu cos semblava un fuet amb nusos sobre un esquelet sec. El seu crys tenia una brillantor groguenca de llet a la claror dels globus de llum.

La por el va travessar. Es va sentir de sobte sol i nu sota la llum groga esmorteïda al mig d’aquell cercle de gent. La presciència li havia donat innombrables experiències, li havia fet entreveure els més forts corrents del futur i els ressorts de les decisions que els guiaven, però això era real-ara. Això era la mort depenent d’un nombre infinit d’atzars minúsculs.

Qualsevol cosa podria modificar aquí el futur, va pensar. Un estossec entre els espectadors, una distracció. Una variació en la brillantor d’un globus de llum, una ombra enganyosa.

Tinc por, va pensar Paul.

I va moure’s cautelosament al davant de Jamis, repetint-se la lletania Bene Gesserit contra la por. «La por mata la ment…». Va ser un bany fred que va caure sobre ell. Va sentir que els seus músculs s’unien, va calmar-se i sentir-se a punt.

—Clavaré el meu coltell a la teva sang —va cridar Jamis. I, enmig de l’última paraula, va saltar.

Jessica va veure el moviment, va ofegar un crit.

On l’home va colpejar hi havia només aire i Paul era ara darrere Jamis amb un cop clar a la seva esquena exposada.

Ara, Paul! Ara!, va cridar Jessica en pensament.

El moviment de Paul va ser lentament calculat, bellament fluid, però tan lent que va donar temps a Jamis per apartar-se, tornant enrere i girant a la dreta.

Paul es va enretirar, ajupint-se.

—Abans has de trobar la meva sang —va dir.

Jessica va reconèixer el ritme del lluitador amb escut i va pensar que era una arma de dos talls. Les reaccions del noi eren les reaccions d’un jove entrenat d’una manera que aquella gent mai no havia vist. Però l’atac era entrenat, també, i condicionat per les necessitats de penetrar la barrera d’un escut. Un escut rebutjaria un cop massa ràpid, admetria només l’atac lent i enganyós. Feia falta control i engany per travessar un escut.

Que ho veu, això, Paul?, es va preguntar ella. Certament!

Jamis va atacar de nou, amb els seus ulls color de tinta brillant, el seu cos una taca groga esborrada sota els globus de llum.

I de nou Paul va lliscar i va tornar massa lentament a l’atac.

I de nou.

I de nou.

El contraatac de Paul arribava sempre un instant massa tard.

I Jessica va veure una cosa que esperava que Jamis no veiés. Les reaccions de Paul eren terriblement ràpides, però sempre es movien a l’angle exactament correcte que tindrien si un escut ajudés a desviar part del cop de Jamis.

—El teu fill està jugant amb aquell pobre ximple? —va preguntar Stilgar. Li va fer senyal de silenci abans que ella pogués contestar—. Perdó: has de romandre callada.

Ara les dues figures al sòl de roca giraven al davant l’una de l’altra: Jamis amb la mà del coltell endavant i lleugerament aixecada. Paul ajupit i amb la làmina baixa.

De nou Jamis va saltar i aquesta vegada va torçar-se a la dreta on Paul l’havia esquivat.

En comptes de fer-se enrere i sortir, Paul va trobar la mà de Jamis amb el coltell a la punta de la seva làmina. Després va desaparèixer, torçant-se cap a l’esquerra, agraït a l’avís de Chani.

Jamis es va fer enrere cap al centre del cercle, fregant-se la mà del punyal. Durant un moment va brollar sang de la ferida, però va parar tot seguit. Tenia els ulls molt oberts —dos forats blau-fosc-estudiant Paul amb una nova prudència a la llum somorta dels globus de llum.

—Ah, aquell li ha fet mal —va murmurar Stilgar.

Paul es va ajupir, en guàrdia i, com havia estat entrenat a fer després de la primera sang, va cridar:

—Et rendeixes?

—Ah! —va cridar Jamis.

Un murmuri furiós es va aixecar de la gent.

—Espereu! —va cridar Stilgar—. El noi no coneix la nostra regla. —Després, per a Paul—: No pot haver-hi rendició al desafiament tahaddi. La mort és l’únic final.

Jessica va veure que Paul s’empassava saliva amb dificultat. I va pensar: Ell mai no ha matat un home així… en una lluita amb punyal. Podrà fer-ho?

Paul va caminar al voltant lentament, forçat pel moviment de Jamis. El coneixement prescient de les variables entrevistes en una ebullició del temps en aquella caverna ara el va amargar. La seva nova comprensió li va dir que hi havia massa decisions concentrades en aquesta lluita perquè es pogués veure un camí clar de sortida entre totes les probabilitats.

Les variables es multiplicaven. Era per això que aquesta caverna sorgia com un nexe borrós en el seu camí. Era com una roca gegantina que creava remolins en el corrent al voltant.

—Acaba amb això, noi —va murmurar Stilgar—. No juguis amb ell.

Paul va avançar cap a l’interior del cercle, confiant en la seva velocitat.

Jamis es va fer enrere ara que havia entès que aquell no era un estrany tou al cercle del tahaddi, una presa fàcil per a un crys fremen.

Jessica va veure l’ombra del desesper a la cara de l’home. És ara que és més perillós, va pensar. Ara està desesperat i pot fer qualsevol cosa. Veu que Paul no és una criatura, sinó una màquina de lluitar nascuda i entrenada des de la infantesa. Ara la por que jo li he infós ha florit.

I va sentir pietat per Jamis, una emoció trempada per la consciència de perill immediat per al seu fill.

Jamis podria fer qualsevol cosa… qualsevol cosa imprevisible, es va dir. Es va preguntar aleshores si Paul havia previst aquest futur, si estava revivint aquesta experiència. Però va observar la manera com el fill es movia, les gotes de transpiració a la seva cara i als muscles, la prudència curosa visible en el flux dels músculs. I per primera vegada va sentir, sense comprendre-ho, el factor d’incertesa del do de Paul.

Paul ara buscava la lluita, fent cercles però no atacant. Havia vist la por en el seu adversari. El record de la veu de Duncan Idaho va travessar la seva consciència; «Quan el teu adversari et tem, aleshores ve el moment que has de fer servir la por, dóna-li temps perquè el domini. Deixa que esdevingui terror. Un home aterrit lluita contra seu. Acaba per atacar en desesper. És el moment més perillós, però es pot comptar que un home aterrit normalment fa un error fatal. Una part del teu entrenament es destina a detectar aquests errors i aprofitar-los».

La multitud a la caverna va començar a murmurar.

Creuen que Paul juga amb Jamis, va pensar Jessica. Creuen que Paul és innecessàriament cruel.

Jessica va bleixar.

Però Paul havia estat advertit per Chani: «Jamis lluita amb les dues mans». Havia enregistrat aquell detall. «Fixa la ment al coltell i no a la mà que l’agafa», li havia dit Gurney Halleck repetidament. «El ganivet és més perillós que la mà i pot estar en qualsevol de les mans».

I Paul havia vist l’error de Jamis; mala posició dels peus. Per això li va fer falta un batec més per recuperar-se del salt, que havia volgut confondre Paul i amagar el canvi del crys.

Excepte per la llum fluixa groga dels globus i els ulls color de tinta del grup que observava, tot era semblant a una sessió d’entrenament. Els escuts no comptaven quan els mateixos moviments del cos podien ser usats en contra. Paul va mudar el seu propi coltell en un moviment borrós, va lliscar de banda i va col·locar-lo on el pit de Jamis baixava, i després es va apartar per veure com queia.

Jamis va caure de memòria, va bleixar, va girar la cara a Paul i després va romandre immòbil al terra rocallós. Els seus ulls morts miraven com enormes grans de vidre fosc.

«Matar amb la punta no té art», li havia dit Idaho una vegada, «però que això no detingui la teva mà quan l’oportunitat es presenti».

El grup va precipitar-se, omplint el cercle, empenyent Paul de banda. En una frenesia d’activitat, van amagar Jamis. Després, un grup va córrer a les profunditats de la caverna portant una càrrega embolicada en una túnica.

I ja no hi havia cap cos al terra de roca.

Jessica va obrir camí cap al fill. Tenia la sensació que nedava en una mar d’esquenes pudents, una multitud estranyament silenciosa.

Ara és el terrible moment, va pensar ella. Ell ha matat un home en clara superioritat de ment i múscul. No ha de trobar bona una victòria així.

Va obrir-se camí fins al darrere, al petit espai obert on dos frémens barbuts ajudaven Paul a posar-se el destil·lador.

Jessica va mirar el fill. Els ulls de Paul eren brillants.

Respirava feixugament, permetent els ajuts en comptes d’ajudar-los.

—Ha lluitat amb Jamis i no té ni una marca —va murmurar un dels homes.

Chani era a prop, amb els ulls concentrats en Paul. Jessica va adonar-se de l’excitació de la noia, l’admiració a la seva cara d’elf.

S’ha de fer ara i ràpidament, va pensar Jessica.

Va infondre el màxim desdeny a la veu i va dir:

—Bé, ara… que tal et sents com a assassí?

Paul es va tibar com si l’haguessin colpejat. Va trobar la mirada freda de sa mare i la sang li va afluir a la cara. Va mirar involuntàriament l’indret al terra de la caverna on Jamis havia caigut.

Stilgar va posar-se al costat de Jessica, tornant de les profunditats de la caverna on el cos de Jamis havia estat portat. Va parlar a Paul en un to amarg, controlat:

—Quan arribi el moment de desafiar-me i fer un intent de tenir el meu burda, no creguis que jugaràs amb mi com has jugat amb en Jamis.

Jessica va sentir la manera com les seves paraules i les de Stilgar van arribar a Paul per fer el seu treball. L’error que aquesta gent cometia servia ara per al seu objectiu. Va estudiar les cares al voltant com Paul feia, veient el que ell veia. Admiració, sí, i por… i en algunes, odi. Va mirar Stilgar, va veure el seu fatalisme, va saber què li havia semblat la lluita.

Paul va mirar la mare.

—Tu saps el que ha estat —va dir ell.

Ella va sentir el retorn al seny, el remordiment a la veu. Jessica va fixar la mirada en el grup i va dir:

—Paul mai abans havia matat un home amb una làmina nua.

Stilgar la va mirar, amb incredulitat als ulls.

—No jugava amb ell —va dir Paul. Va posar-se davant sa mare, va endreçar-se la túnica, va mirar l’indret fosc de la sang de Jamis al terra de la caverna—. No volia matar-lo.

Jessica va veure que, lentament, Stilgar començava a creure’l, va veure el seu alleujament quan va estirar-se la barba amb una mà de venes profundes. Va sentir murmuris vinguts del grup.

—Per això li has preguntat si es rendia —va dir Stilgar—. És clar. Les nostres maneres són diferents, però ja comprendràs que tenen sentit. Pensava que havíem acceptat un escorpí entre nosaltres. —Va dubtar, i després—: No et tornaré a dir noi.

Una veu d’entre el grup va exclamar;

—Li fa falta un nom, Stil.

Stilgar va balancejar el cap acariciant-se la barba:

—Veig en tu la força… com la força a sota d’un pilar. —Va fer de nou una pausa i després—: Seràs conegut entre nosaltres com Usul, la base del pilar. Aquest és el teu nom secret, el teu nom militar. Nosaltres, del Sietch Tabr podem fer-lo servir, però ningú altre ho pot fer… Usul.

Va haver-hi un murmuri entre les tropes:

—Bona tria, aquesta… fort… ens portarà sort.

I Jessica va sentir l’acceptació, sabent que ella hi era inclosa amb el seu campió. Ella era realment una sayyadina.

—Ara, quin nom d’edat viril tries perquè et tractem obertament? —va preguntar Stilgar.

Paul va mirar la seva mare, de nou Stilgar. Trossos i fragments d’aquest moment eren registrats en la seva memòria prescient, però va sentir les diferències com si fossin físiques, una pressió que l’obligava a travessar l’estreta porta del present.

—Com dieu entre vosaltres al petit ratolí, al ratolí que salta? —va preguntar Paul, recordant el moviment hop-hop a la Conca Tuono. Va exemplificar-ho amb una mà.

Una riallada va recórrer el grup.

—A aquest, li diem muad’dib —va dir Stilgar.

Jessica va sobresaltar-se. Era el nom que Paul li havia dit, quan li havia explicat que els frémens els acceptarien i li dirien així.

Sobtadament va sentir por del seu fill i per ell.

Paul va empassar-se saliva. Va sentir que representava un paper ja representat innombrables vegades al seu cervell… tanmateix… hi havia diferències. Podia veure’s en una cima, havent experimentat molta cosa i posseint una profunda reserva de coneixement, però al seu voltant era un abisme.

I de nou va recordar la visió de legions fanàtiques seguint la bandera verda i negra dels Atreides, saquejant i cremant a través de l’univers en nom del seu profeta Muad’Dib.

Això no pot passar, es va dir.

—És aquest el nom que desitges, Muad’Dib? —va preguntar Stilgar.

—Jo sóc un Atreides —va murmurar Paul. I després, més alt—: No és just que abandoni del tot el nom que el meu pare m’ha donat. Puc ser conegut entre vosaltres com Paul Muad’Dib?

—Ets Paul Muad’Dib —va dir Stilgar.

I Paul va pensar: Això no apareixia en cap visió meva. He fet una cosa diferent.

Però va sentir que l’abisme romania al seu voltant.

De nou un murmuri va venir com a resposta del grup quan els homes s’afrontaven:

—Seny amb força… No se’n podia demanar més… És certament la llegenda… Lisan al-Gaib… Lisan al-Gaib…

—Et diré una cosa sobre el teu nou nom —va dir Stilgar—. La tria ens agrada. Muad’Dib és savi en les maneres del desert. Muad’Dib crea la seva pròpia aigua. Muad’Dib s’amaga del sol i camina durant la nit freda. Muad’Dib és fecund i es multiplica sobre la terra. Diem que Muad’Dib és l’«instructor-de-nois». És una poderosa base sobre la qual bastir la teva vida, Paul-Muad’Dib, que és Usul entre nosaltres. Benvingut.

Stilgar va tocar el front de Paul amb un palmell, va retirar la mà, va abraçar-lo i va murmurar:

—Usul.

Quan Stilgar el va deixar, un altre membre del grup va abraçar Paul, repetint el seu nou nom de guerra. I Paul va passar d’abraçada en abraçada per tota la banda, escoltant les veus i els matisos de to:

—Usul… Usul… Usul…

Ja podia situar alguns pel seu nom. I hi havia Chani, que va prémer la galta contra la seva quan el va abraçar i va repetir el seu nom.

Després Paul va quedar dret davant Stilgar, que va dir:

—Ara ets de l’Ichwan Bedwine, germà nostre. —La seva cara es va endurir i va parlar amb comandament a la veu—. I ara, Paul-Muad’Dib, estreny el teu destil·lador. —Va mirar Chani—. Chani! Les pinces del nas de Paul-Muad’Dib estan molt malament! Crec que t’he ordenat que el curis!

—No en tenia d’altres, Stil —va dir ella—. Hi ha les de Jamis, és clar, però…

—Ja n’hi ha prou!

—En aquest cas en compartiré una de les meves —va dir ella—. Puc passar amb una fins…

—No ho faràs —va dir Stilgar—. En tenim, de recanvi. On són els recanvis? Sou un escamot o una banda de salvatges?

Algunes mans van sortir del grup oferint objectes durs, fibrosos. Stilgar en va triar quatre, els va lliurar a Chani.

—Posa’ls a Usul i la sayyadina.

Una veu es va aixecar del darrere del grup:

—I l’aigua, Stil? Els litrejons de la seva motxilla?

—Sé la teva necessitat, Farok —va dir Stilgar. Va mirar Jessica. Ella va balancejar el cap.

—Obre-la per a aquells a qui fa falta —va dir Stilgar—. Mestre de l’aigua… on és el mestre de l’aigua? Ah, Shimoom, cura a mesurar el que fa falta. El necessari i no més. Aquesta aigua és propietat de la sayyadina i serà pagada al sietch a taxa de ruta menys drets d’embalatge.

—Què és aquest pagament a taxa de ruta? —va preguntar Jessica.

—Deu per u —va dir Stilgar.

—Però…

—És una regla assenyada com veuràs més tard —va dir Stilgar.

Un cruiximent de túniques va assenyalar moviments darrere el grup quan els homes es van girar per l’aigua.

Stilgar va aixecar la mà i hi va haver silenci.

—Quant a Jamis —va dir—‚ ordeno la cerimònia completa. Jamis era company nostre i germà de l’Ichwan Bedwine. No deixarem de prestar el respecte degut a un home que ha provat la nostra fortuna pel desafiament tahaddi. Invoco el ritu… a la posta del sol, quan la foscor el cobreixi.

Escoltant aquestes paraules, Paul va comprendre que s’havia enfonsat una vegada més en l’abisme… temps cec. No hi havia passat ocupant el futur al seu cervell… excepte… excepte… podia encara sentir l’estendard verd i negre dels Atreides ondulant… endavant… podia veure encara les espases sangonoses de la jihad i legions fanàtiques.

No serà així, es va dir. No puc deixar que sigui així.





12


Déu va crear Arrakis per entrenar els fidels.

—De «La Saviesa de Muad’Dib»,

per la Princesa Irulan.

En el silenci de la caverna, Jessica va sentir el rascar de sorra a la roca de la gent que es movia, els sorolls llunyans dels ocells que Stilgar havia dit que eren els senyals dels sentinelles.

Els grans segells de plàstic havien estat trets de les obertures de la caverna. Jessica podia veure com avançaven les ombres del vespre per la vora de roca al seu davant i la conca oberta endavant. Va sentir que la llum del dia els deixava, ho va sentir en la calor seca i en les ombres. Sabia que la seva consciència entrenada aviat li donaria el que aquells frémens òbviament tenien: l’habilitat de sentir els mínims canvis a la humitat de l’aire.

Com havien corregut a estrènyer els vestits destil·ladors quan la caverna va ser oberta!

Al fons de la caverna, algú va començar a cantar:


Ima trava okolo!

I korenja okolo!



Jessica va traduir silenciosament; «Aquestes són les cendres! I aquestes són les arrels!». La cerimònia funerària de Jamis començava.

Ella va mirar a la posta de sol d’Arrakis, els estrats de color del sol. La nit començava a projectar les seves ombres a les roques llunyanes i les dunes.

Tanmateix, la calor persistia.

La calor la forçava a pensar en aigua i va remarcar el fet que tot aquest poble estava entrenat per tenir set només a certes hores.

Set.

Podia recordar les ones il·luminades per la lluna a Caladan llançant túniques blanques sobre les roques… i el vent carregat d’humitat. Ara la brisa que tocava la seva túnica assecava les taques de pell exposades a les galtes i al front. Les noves pinces del nas la irritaven, i va sentir-se ben conscient del tub que baixava per la seva cara fins al vestit, per recuperar la humitat de la seva respiració.

El mateix vestit era una estufa.

«El teu vestit serà més confortable quan t’ajustis a un contingut d’aigua més baix al cos», havia dit Stilgar.

Sabia que ell tenia raó, però el fet de saber-ho no tornava aquest moment més confortable. La preocupació inconscient per l’aigua pesava en la seva ment. No, va corregir-se: era preocupació per la humitat.

I això era un afer més subtil i profund.

Va sentir passos que s’acostaven, va girar-se i va veure Paul sortint de les profunditats de la caverna seguit per Chani, la noia amb cara d’elf.

Hi ha una altra cosa, va pensar Jessica. Paul ha de ser previngui sobre les seves dones. Una d’aquestes dones del desert no serviria com a dona d’un Duc. Com a concubina, sí, però no com a esposa.

Després es va interrogar, pensant; He estat infectada pels seus plans? I va veure com havia estat condicionada. Puc pensar en les necessitats matrimonials de la reialesa sense ni tan sols portar en consideració el fet que sóc una concubina. Tanmateix… jo era més que una concubina.

—Mare.

Paul s’havia aturat al seu davant. Chani va restar al seu costat.

—Mare, saps el que fan allà darrere?

Jessica van mirar la taca negra dels seus ulls espiant des de la caputxa.

—Crec que sí.

—Chani m’ho ha mostrat perquè he de saber-ho i donar el meu permís perquè es pesi l’aigua.

Jessica va mirar Chani.

—Recuperen l’aigua de Jamis —va dir Chani, i la seva veu fina va sortir nasal a través de les pinces del nas—. És el costum. La carn pertany a la persona, però la seva aigua pertany a la tribu… excepte en combat.

—Diuen que l’aigua és meva —va dir Paul.

Jessica es va preguntar per què això la posava de sobte alerta i cautelosa.

—L’aigua de combat pertany al vencedor —va dir Chani—. Perquè tu has lluitat al descobert, sense destil·lador. El vencedor ha de recuperar l’aigua que perd durant el combat.

—No vull la seva aigua —va murmurar Paul. Va sentir que formava part de moltes imatges que es movien simultàniament d’una manera fragmentada que desconcertava la seva visió íntima. No estava segur del que faria, però d’una cosa no tenia dubtes; no volia l’aigua destil·lada de la carn de Jamis.

—És… aigua —va dir Chani.

Jessica va meravellar-se de la forma com ella ho havia dit:

«Aigua». Tant de significat en un simple so! Un axioma Bene Gesserit va venir al pensament de Jessica: «La supervivència és l’aptitud per nedar en aigua estranya». I Jessica va pensar: Paul i jo, hem de trobar els corrents i els patrons d’aquestes aigües estranyes… si volem sobreviure.

—Acceptaràs l’aigua —va dir Jessica.

Ell va reconèixer el to en la seva veu. Havia fet servir el mateix to una vegada amb Leto, per dir al seu Duc que hauria d’acceptar una suma important oferta per al seu suport en una empresa arriscada —perquè els diners mantenien el poder dels Atreides.

A Arrakis, aigua era diners. Ho veia clarament.

Paul va romandre callat, sabent que ho faria com ella manava —no perquè ella manava, sinó perquè el seu to de veu l’havia forçat a reinterpretar la situació. Rebutjar l’aigua seria trencar amb els costums frémens generalment acceptats.

Després Paul va recordar les paraules del Kalima 467 de la Bíblia C.O. de Yueh. Va dir:

—«De l’aigua comença tota la vida».

Jessica el va mirar. On ha après aquesta citació?, es va preguntar. Si no ha estudiat els misteris.

—Així es diu —va dir Chani—. Giudichar mantene: és escrit al Shah-Nama que l’aigua va ser la primera de totes les coses creades.

Sense cap raó que pogués explicar (i això la incomodava més que la sensació), de sobte Jessica va estremir-se. Va girar-se a l’altra banda per amagar la seva confusió i ho va fer precisament a temps de veure la posta del sol. Una calamitat violenta de color va desbordar-se del cel quan el sol s’enfonsava sota l’horitzó.

—És l’hora!

La veu que se sentia a la caverna era la de Stilgar.

—L’arma de Jamis ha estat morta. Jamis ha estat cridat per Ell, el Shai-hulud, que ha ordenat les fases de les llunes que cada dia desapareixen i, al final, apareixen com branquillons marcits i trencats. —La veu de Stilgar va abaixar-se—. Així sia amb Jamis.

El silenci va caure com un llençol a la caverna.

Jessica va veure el moviment ombrívol de Stilgar com una figura fantasma. Va mirar la conca, va sentir la fredor.

—Els amics de Jamis s’acosten —va dir Stilgar.

Alguns homes es movien darrere Jessica, deixant caure una cortina sobre l’obertura. Un sol globus de llum es va encendre a sobre, al fons de la caverna. La seva lluentor groga va acollir una processó de figures humanes. Jessica va sentir el cruiximent de les túniques.

Chani va apartar-se un pas com si hagués estat empesa per la llum. Jessica va inclinar-se sobre l’orella de Paul, parlant en el codi familiar:

—Segueix-los. Fes el que ells fan. Serà una cerimònia simple per calmar l’ombra de Jamis.

Serà més que això, va pensar Paul. I va tenir una sensació de torsió a la seva consciència com si intentés agafar una cosa en moviment i tornar-la immòbil.

Chani va tornar al costat de Jessica, li va agafar la mà.

—Vine, sayyadina. Hem de seure a part.

Paul va veure com totes dues es dirigien a les ombres i el van deixar sol. Es va sentir abandonat.

—Vine, Usul.

Va deixar que el guiessin endavant, que l’empenyessin cap al cercle de persones que es formava al voltant de Stilgar, dret a sota el globus de llum i al costat d’una forma de farcell, corba, angular, sota una túnica al terra de roca.

A un gest de Stilgar el grup es va ajupir i les túniques van cruixir amb el moviment. Paul es va instal·lar amb ells, observant Stilgar, notant la manera com el globus a dalt feia pous dels seus ulls i il·luminava el toc de teixit verd al seu coll. Paul va desviar la seva atenció cap al pilot als peus de Stilgar cobert amb una túnica i va reconèixer el braç d’un baliset sortint de sota el vestit.

—L’esperit abandona l’aigua del cos quan la primera lluna es lleva —va salmejar Stilgar—. Així es diu. Quan veurem la primera lluna aixecar-se aquesta nit, qui cridarà?

—Jamis —van contestar tots.

Stilgar va fer mitja volta sobre un taló, passant la mirada pel cercle de cares.

—Jo era un amic de Jamis —va dir—. Quan l’avió-falcó va baixar sobre nosaltres a Forat-a-la-Roca, va ser Jamis qui em va empènyer a la salvació.

Va corbar-se sobre el pilot al seu costat, va aixecar la túnica.

—Com a amic de Jamis, prenc aquesta túnica… és el dret del líder. Va embolicar la túnica en un muscle, mentre es posava dret.

Ara Paul va veure el contingut del pilot; el gris pàl·lid i brillant d’un vestit destil·lador, un litrejon esmolat, un mocador amb un petit llibre al centre, el puny sense làmina d’un crys, una beina buida, una motxilla plegada, un paracompàs, un distrans, un batzacador, una pila de ganxos metàl·lics de la grandària de punys, una varietat del que semblava petites roques dins d’un plec de teixit, un munt de plomes… i el baliset que hi havia al costat de la motxilla plegada.

Jamis tocava el baliset, doncs, va pensar Paul. L’instrument li va recordar Gurney Halleck i tot el que s’havia perdut. Paul sabia, amb la seva memòria del futur en el passat, que algunes línies de probabilitat podien produir un encontre amb Halleck, però els encontres eren pocs i ennuvolats. El deixaven perplex. El factor incertesa el tocava amb astorament. Vol dir que alguna cosa que jo faci… que pugui fer, podrà destruir Gurney… fer-lo tornar a la vida… o…

Paul va empassar-se saliva i va brandar el cap.

De nou Stilgar es va corbar sobre el pilot.

—Per a la dona de Jamis i per als guàrdies —va dir. Les petites roques i el llibre van ser posats en els plecs de la túnica.

—Dret del líder —va salmejar el grup.

—El marcador del servei de cafè de Jamis —va dir Stilgar i va aixecar un disc pla de metall verd—. Això serà donat a Usul en una cerimònia adequada quan tornarem al sietch.

—El dret del líder —va salmejar el grup.

Finalment va agafar el puny del crys i el va aixecar.

—Per a la plana funerària —va dir.

—Per a la plana funerària —va contestar el grup.

Al seu lloc al cercle al davant de Paul, Jessica va abaixar el cap, reconeixent l’antic origen del ritu, i va pensar: L’encontre entre la ignorància i el coneixement, entre la brutalitat i la cultura, comença en la dignitat amb què tractem els nostres morts. Va mirar Paul, preguntant-se: Que ho veurà, ell? Sabrà què fer?

—Som amics de Jamis —va dir Stilgar—. No plorem els nostres morts com una canilla de garvags.

Un home de barba grisa a l’esquerra de Paul es va aixecar.

—Jo era un amic de Jamis —va dir. Va travessar fins al pilot, va aixecar el distrans—. Quan la nostra aigua era per sota del mínim al setge de Dos Ocells, Jamis la va compartir.

Després va tornar al seu lloc al cercle.

Se suposa que jo he de dir que sóc amic seu?, es va preguntar Paul. Esperen que jo prengui alguna cosa d’aquella pila? Va veure cares que es giraven cap a ell, s’apartaven. Ho esperen!

Un altre home al davant de Paul es va aixecar, va anar cap a la motxilla, va treure el paracompàs.

—Jo era un amic de Jamis —va dir—. Quan una patrulla ens va agafar a Ansa-del-Turó i vaig ser ferit, Jamis els va distreure perquè els ferits poguessin ser salvats.

Va tornar al seu lloc en el cercle.

De nou les cares es van girar vers Paul i ell va veure l’expressió que tenien i va abaixar els ulls. Un colze el va tocar i una veu va murmurar:

—Vols portar la destrucció sobre nosaltres?

Com puc dir que era amic seu?, es va preguntar Paul.

Una altra figura es va aixecar del cercle al seu davant, i quan la cara encaputxada va arribar a la llum, va reconèixer la seva mare. Ella va treure un mocador del pilot.

—Jo era una amiga de Jamis —va dir ella—. Quan l’esperit dels esperits va veure en ell les necessitats de la veritat, aquell esperit es va retirar i va estalviar el meu fill.

Va tornar al seu lloc.

I Paul va recordar el desdeny a la veu de la seva mare quan el va confrontar després de la lluita. «Què tal et sents com un assassí?». Va veure de nou les cares que es giraven vers ell, va sentir la fúria i la por del grup. Un pas que la seva mare li havia mostrat una vegada en un filmllibre sobre «El Culte dels Morts» va passar pel cervell de Paul. Sabia el que havia de fer.

Lentament, es va posar dret.

Un sospir va passar per tot el cercle.

Paul va sentir la disminució del seu jo mentre avançava fins al centre del cercle. Era com si perdés un fragment d’ell mateix i el cerqués aquí. Va inclinar-se sobre el pilot, va aixecar el baliset. Una corda va sonar fluixament quan va tocar alguna altra cosa al pilot.

—Jo era un amic de Jamis —va murmurar Paul.

Va sentir que les llàgrimes li cremaven els ulls, va donar més volum a la veu:

—Jamis m’ha ensenyat… que… quan mates… ho has de pagar, M’hauria agradat haver conegut Jamis més bé.

Cegament, va tornar al seu lloc al cercle, es va deixar caure al terra de roca.

Una veu va murmurar:

—Ha vessat llàgrimes!

Aquell murmuri va fer la volta al cercle:

—Usul dóna humitat al mort!

Va sentir uns dits que tocaven la seva cara humida, va sentir els xiuxiuejos respectuosos.

Quan va sentir les veus, Jessica va sentir la profunditat de l’experiència, va comprendre quines terribles inhibicions devia haver-hi contra les llàgrimes. Es va concentrar en els mots: «Dóna humitat al mort». Era un do al món de les ombres —llàgrimes. Serien sagrades enllà de tots els dubtes.

Res en aquest planeta li havia transmès amb tanta força el valor essencial de l’aigua. No els venedors d’aigua, no la pell seca dels nadius, no els vestits destil·ladors o les regles de la disciplina d’aigua. Aquí es trobava una substància més preciosa que totes les altres —era la mateixa vida i s’entreteixia tot al voltant amb simbolisme i ritual.

Aigua.

—Li he tocat la galta —va murmurar algú—. He tocat el do.

Al començament els dits que li tocaven la cara van aterrir Paul. Va agafar el mànec fred del baliset. Després va veure les cares enllà de les mans, els ulls oberts i sorpresos.

Després les mans es van retirar. La cerimònia funerària va recomençar. Però ara hi havia un nou espai al voltant de Paul, un enretirament amb què la gent l’honrava per un aïllament respectuós.

La cerimònia va acabar amb un cant baix:


La lluna plena et crida —

I veuràs el Shai-hulud;

Roja la nit, fosc el cel,

La teva mort ha estat sangonosa.

Preguem a una lluna rodona —

Tindrem aleshores molta sort,

El que cerquem serà trobat

En el terra de terra sòlida.



Un sac va romandre als peus de Stilgar, que es va ajupir i va col·locar-hi els palmells a sobre. Algú va posar-se al seu costat i es va ajupir, i, a l’ombra de la caputxa, Paul va reconèixer la cara de Chani.

—Jamis portava trenta-tres litres, set dracmes i trenta-tres segons de l’aigua de la tribu —va dir Chani—. La beneeixo ara en la presència d’una sayyadina. Ekkeri-akairi, aquesta és l’aigua, fillissin-follasy de Paul-Muad’Dib! Kivi a-kavi, mai més, nakelas! Nakelas! A ser mesurat i comptat, ukair-an! Pels batecs jan-jan-jan del nostre amic… Jamis.

Entre un abrupte i profund silenci, Chani es va girar i va mirar Paul. Després va dir:

—On jo sóc flama sigues tu el carbó. On jo sóc rosada sigues tu l’aigua.

—Bi-lal kaifa —va salmejar el grup.

—Per a Paul-Muad’Dib va aquesta porció —va dir Chani—. Que sigui generós amb ella en temps de necessitat. Que la puguis transmetre en el seu moment per al bé de la tribu.

—Bi-lal kaifa —va salmejar el grup.

He d’acceptar aquesta aigua, va pensar Paul. Lentament, es va aixecar, va dirigir-se a Chani. Stilgar va fer-se enrere per deixar lloc per a ell, li va treure suaument el baliset de la mà.

—Agenolla’t —va dir Chani.

Paul es va agenollar.

Ella va guiar les seves mans fins al sac d’aigua, les va conservar allà.

—La tribu et confia aquesta aigua —va dir ella—. Jamis l’ha deixada. Pren-la en pau.

Es va posar dreta, forçant Paul a acompanyar-la.

Stilgar li va tornar el baliset, va allargar una petita pila d’anells de metall en una mà. Paul els va mirar, veia les diferents grandàries, la manera com la llum del globus s’hi reflectia.

Chani va agafar l’anell més gros, el va mostrar en un dit.

—Trenta litres —va dir ella. Un a un, va agafar els altres, mostrant-los a Paul, comptant-los—. Dos litres, un litre; set anells d’aigua d’un dracma cadascun; un anell d’aigua de trenta-tres segons. En total… trenta-tres litres i set dracmes i trenta-tres segons.

Els va exhibir en un dit perquè Paul els veiés.

—Els acceptes? —va preguntar Stilgar.

Paul va empassar-se saliva i va balancejar el cap:

—Sí.

—Més tard —va dir Chani—. T’ensenyaré com els has de lligar en un mocador perquè no sonin i et delatin quan necessitis silenci.

Va allargar la mà.

—Podràs… guardar-los per a mi? —va preguntar Paul.

Chani va girar una mirada desconcertada a Stilgar. Ell va somriure i va dir:

—Paul-Muad’Dib que és Usul encara no coneix els nostres costums, Chani. Guarda els seus anells d’aigua sense compromís fins que sigui el moment d’ensenyar-li la manera de portar-los.

Ella va brandar el cap, es va treure una cinta de roba de sota la túnica, va lligar-hi els anells amb un entre teixit complicat, va vacil·lar, després va ficar-los a la faixa a sota la túnica.

Hi ha hagut alguna cosa que no he copsat, va pensar Paul. Va sentir la sensació d’humor al seu voltant, alguna cosa burlant-se’n, i el seu cervell es va lligar a una memòria prescient: anells d’aigua oferts a una dona —el ritual de festeig.

—Mestres de l’aigua —va dir Stilgar.

El grup va aixecar-se amb un cruixit de robes. Dos homes van avançar, van aixecar el sac d’aigua. Stilgar va abaixar el globus de llum, va dirigir el camí a les profunditats de la caverna.

Paul va anar darrere Chani, va notar la brillantor groga de la llum sobre les parets de roca, la manera com les ombres ballaven, i va sentir l’animació del grup continguda en un aire profund d’expectació.

Jessica, empesa cap al final per mans frisoses, per cossos violents, va suprimir un moment de pànic. Havia reconegut fragments del ritual, havia identificat els fragments de txakobsa i bhotani-jib en les paraules, i sabia quina violència salvatge podia explotar a partir d’aquests moments aparentment simples.

Jan-jan-jan, va pensar. Endavant.

Era com un joc de criatures que havia perdut totes les inhibicions en mans d’adults.

Stilgar va parar davant d’una paret de roca groga. Va prémer un aflorament i la paret es va girar silenciosament obrint-se a una esquerda irregular. Ell va dirigir el camí a través d’una reixa fosca que va dirigir una bufetada d’aire fred sobre Paul quan va passar-hi al davant.

Paul va dirigir a Chani una mirada interrogant, li va tocar el braç.

—Aquell aire era humit —va dir ell.

—Xxxxt —va murmurar ella.

Però un home darrere d’ells va dir:

—Molta humitat al parany aquesta nit. És la manera de dir-nos que Jamis està content.

Jessica va travessar la porta secreta, el va sentir una mica enrere. Va veure com els frémens alentien quan passaven la reixa, va sentir la humitat de l’aire quan hi va passar al davant.

Un parany del vent!, va pensar ella. Tenen un parany del vent amagat en algun lloc de la superfície que envia l’aire cap aquí, a un indret més humit i precipita la humitat.

Van passar una altra porta de roca amb reixes a sobre i la porta es va tancar després. El corrent d’aire a l’esquena donava una sensació d’humitat clarament perceptible per Jessica i Paul.

Al davant del grup, el globus de llum a les mans de Stilgar va caure a sota del nivell dels caps davant de Paul. Després Paul va sentir graons a sota els peus, que es corbaven cap a l’esquerra. La llum es reflectia sobre els caps encaputxats i un moviment sinuós de gent baixant l’escala en espiral.

Jessica va sentir com creixia la tensió de la gent al seu voltant, una pressió de silenci que li gratava els nervis amb la seva urgència.

Els graons van acabar i el grup va passar una altra porta baixa. La llum del globus va ser empassada per un gran espai obert amb el sostre alt i corbat.

Va sentir la mà de Chani al seu braç, va sentir un so lleu de degoteig a l’aire fred, va sentir l’absolut silenci que va caure sobre els frémens en la catedral creada per la presència d’aigua.

He vist aquest lloc en un somni, va pensar ell.

Això era encoratjador i frustrador alhora. En algun lloc al seu davant en aquest camí, les hordes fantàstiques obrien el seu camí de glòria a través de l’univers en nom seu. La bandera verda i negra dels Atreides esdevindria un símbol de terror. Legions salvatges entrarien en combat proferint el seu crit de guerra: «Muad’Dib!».

No ha de ser, va pensar. No puc deixar que s’esdevingui.

Però podia sentir dins seu la consciència de la raça exigent, el seu propi terrible objectiu, i sabia que seria molt difícil detenir el Juggernaut. Estava reunint pes i ímpetu. Si ell es moria en aquest instant, allò continuaria a través de la seva mare i la germana encara no nascuda. Només la mort de tot l’escamot reunit ara i aquí —incloent-hi ell i la seva mare— podria fer parar allò.

Paul va mirar al voltant, va veure el grup escampat en una línia. L’obligaven a continuar caminant en la direcció d’una barrera baixa excavada en la roca. Enllà de la barrera, a la brillantor del globus de Stilgar, Paul va veure una superfície d’aigua llisa, que s’estenia fins a les ombres —profundes i negres— amb la paret llunyana a penes visible, potser a uns cent metres.

Jessica va sentir que les seves galtes i el seu front es relaxaven en la presència de la humitat. L’estanyol d’aigua era tan fons que ella podia sentir la seva profunditat i va resistir a un desig de ficar-hi les mans.

Un clapoteig va sonar a la seva esquerra. Va mirar la filera ombrosa de frémens, va veure Stilgar i Paul al seu costat i els mestres de l’aigua buidant la seva càrrega a l’estanyol a través d’un fluïmetre. El comptador era com un ull gris i rodó a sobre de la vora de l’estanyol. Va veure la seva agulla brillant movent-se mentre l’aigua passava, va veure que l’agulla es deturava a trenta-tres litres, set dracmes i trenta-tres segons.

Una exactitud perfecta en la mesura d’aigua, va pensar Jessica. I va observar que les parets interiors del comptador no tenien cap vestigi d’humitat després del pas de l’aigua. L’aigua va córrer entre aquelles parets sense tensió. Va veure una pista pregona de la tecnologia fremen en el simple fet que eren perfeccionistes.

Jessica es va obrir camí baixant la barrera fins on es trobava Stilgar. La van deixar passar amb una cortesia despreocupada. Va observar la mirada absent als ulls de Paul, però el misteri d’aquest gran estanyol d’aigua dominava els seus pensaments.

Stilgar la mirava.

—Hi ha gent entre nosaltres amb necessitat d’aigua —va dir ell—‚ però ja podrien venir aquí, que no tocarien aquesta aigua. Ho sabies?

—Crec que sí —va dir ella.

Ell va mirar l’estanyol.

—Tenim aquí més de trenta-vuit milions de decalitres —va dir ell. Protegits dels petits faedors, amagats i preservats.

—Un tresor —va dir ella.

Stilgar va aixecar el globus per mirar-li els ulls.

—És més important que un tresor. Tenim milers d’amagatalls d’aquests. Només alguns de nosaltres els coneixen tots. —Va posar el cap de gairell. El globus llançava una brillantor groguenca sobre la seva cara i la barba—. Sents?

Van escoltar.

El degoteig d’aigua precipitada del parany del vent omplia aquell espai amb la seva presència. Jessica va veure que tot l’escamot havia caigut en l’èxtasi d’escoltar. Només Paul semblava lluny d’allà.

Per a Paul, aquell so era com moments que passaven. Podia sentir el temps passant a través d’ell, instants que mai no podrien ser recapturats. Va sentir una necessitat de decisió, però es va sentir impotent per moure’s.

—Ha estat calculat amb precisió —va murmurar Stilgar—. Sabem en un milió de decalitres quant ens fa falta. Quan en tinguem prou, canviarem la capa d’Arrakis.

Un murmuri de resposta es va aixecar del grup:

—Bi-lal kaifa.

—Entramparem les dunes sota plantacions d’herba —va dir Stilgar, amb la veu fent-se més forta—. Lligarem l’aigua al sòl amb arbres i sotabosc.

—Bi-lal kaifa —va entonar el grup.

—Cada any el gel polar es retira —va dir Stilgar.

—Bi-lal kaifa —van salmejar.

—Farem una llar d’Arrakis… amb lents per fondre el gel als pols, amb llacs a les zones temperades, i el desert només per al faedor i l’espècia.

—Bi-lal kaifa.

—I mai més cap home tindrà manca d’aigua. En tindrà molta en pous o estanys o llacs o canals. Correrà per qanats per alimentar les nostres plantes. Serà allà per a qualsevol persona. Serà seva només allargant la mà.

—Bi-lal kaifa.

Jessica va sentir el ritual religiós en aquelles paraules i va remarcar la seva resposta instintivament impressionada. Estan aliats amb el futur, va pensar. Tenen la seva muntanya per pujar. És el somni d’un científic… i aquesta gent simple, aquests camperols, n’estan impregnats.

Els seus pensaments es van dirigir a Liet-Kynes, l’ecologista planetari de l’Emperador, l’home que havia esdevingut nadiu… i es va interrogar sobre ell. Era un somni adequat per captar les ànimes dels homes, i hi podia sentir la mà de l’ecologista. Era un somni pel qual els homes es moririen de bona gana. Era un altre dels ingredients essencials que ella sentia que feien falta al seu fill: gent amb un objectiu. Gent així seria fàcil d’imbuir amb fervor i fanatisme. Podrien ser manejats com una espasa per reconquerir el lloc de Paul.

—Ara marxarem —va dir Stilgar—‚ i esperarem que la lluna s’aixequi. Quan Jamis sigui en camí amb seguretat, tornarem a casa.

Murmurant la seva reticència, l’escamot va anar darrere seu, va apartar-se de l’aigua pujant l’escala.

I Paul, caminant darrere Chani, va sentir que havia passat un moment vital, que havia passat una decisió essencial i que ara es trobava atrapat en el seu propi mite. Sabia que havia vist aquest lloc abans, l’havia viscut en un fragment de somni prescient al seu Caladan llunyà, però ara sorgien alguns detalls del lloc que no havia vist. Va tenir una nova sensació de perplexitat davant els límits del seu do.

Era com si cavalqués dins l’onada del temps, algunes vegades a través, altres vegades a la cresta —i tot al seu entorn les altres onades s’aixecaven i queien, revelant i després amagant el que portaven a la superfície.

A través de tot, la jihad salvatge encara li sorgia al davant, la violència i el carnatge. Era com un promontori a sobre l’onatge.

L’escamot va passar l’última porta cap a la caverna principal. Van segellar la porta. Van apagar els llums, van treure les caputxes de les obertures de la caverna, que van descobrir la nit i les estrelles que havien sorgit sobre el desert.

Jessica va anar fins a la vora de la caverna i va mirar les estrelles. Eren netes i properes. Va sentir l’agitació de l’escamot al voltant, va sentir el so del baliset, que algú afinava darrere seu i la veu de Paul cantussejant. Hi havia a la seva veu una malenconia que no li agradava.

La veu de Chani va arribar de la foscor profunda de la caverna:

—Parla’m de les aigües del teu món natal, Paul-Muad’Dib.

I Paul:

—Una altra vegada, Chani. T’ho prometo.

Una tan gran tristesa.

—És un bon baliset —va dir Chani.

—Molt bo —va murmurar Paul—. Creus que a Jamis li sabrà greu que el faci servir?

Parla dels morts en el present, va pensar Jessica. Les implicacions d’això la van torbar.

La veu d’un home el va interrompre:

—Li agradava la música a aquesta hora, a en Jamis.

—Aleshores canta’m una de les teves cançons —va demanar Chani.

Un encant tan femení en la veu d’aquella criatura, va pensar Jessica. He d’advertir Paul sobre les seves dones… i ho faré aviat.

—Vet-aquí una cançó d’un amic meu —va dir Paul—. Crec que ara és mort, en Gurney. En deia la seva cançó del capvespre.

L’escamot va fer silenci, escoltant la veu de Paul que s’aixecava en un suau tenor de noi amb els acords del baliset a sota:


Aquest temps clar de veure ombres…

Un sol daurat perdut a les primeres ombres.

Quins sentits frenètics, desesperat mesc

Són companys de la memòria.



Jessica va sentir la música verbal al cor —pagana i carregada amb sons que la van fer de sobte i intensament conscient de si mateixa, sentint el seu propi cos i les seves necessitats. Va escoltar amb un silenci tens.


La nit és un rèquiem de perla…

És per a nosaltres!

Quines joies corren, doncs —

Brillants als teus ulls —

Quins amors adornats de flors

Ens estiren el cor…

Quins amors adornats de flors

Omplen els nostres desitjos…



I Jessica va sentir el silenci que brunzia en l’aire amb l’última nota. Per què el meu fill canta una cançó d’amor a aquella noia-criatura?, es va preguntar. Va sentir una por brutal. Podia sentir la vida corrent al seu voltant i no podia tenir les seves brides. Per què ha triat, ell, aquella cançó?, es va preguntar. Els instints són vertaders a vegades. Per què ha fet això?

Paul seia en silenci a la foscor, amb un sol pensament dominant la seva consciència: La meva mare és enemiga meva. No ho sap, però ho és. Ella porta la jihad. Em va donar a llum, em va entrenar. És enemiga meva.





13


El concepte de progrés actua com un mecanisme protector per protegir-nos dels terrors del futur.

—De «Recull de Frases de Muad’Dib»,

per la princesa Irulan.

El dia del seu dissetè aniversari, Feyd-Rautha Harkonnen va matar el seu centè esclau-gladiador en els jocs familiars. Alguns observadors de la Cort Imperial —el Comte i la Dama Fenring— eren al món-llar de Harkonnen, Giedi Prime, per a l’esdeveniment, invitats a seure aquella tarda a la llotja daurada a sobre de l’arena triangular.

En honor de l’aniversari del na-Baró i per recordar a tots els Harkonnen i subjectes seus que Feyd-Rautha era hereu-designat, era festa a Giedi Prime. El vell Baró havia decretat un descans de la feina de meridià a meridià. Havien fet un esforç a la ciutat familiar de Harko per crear una il·lusió d’alegria: banderes onejant en alguns edificis, noves pintures a les parets al llarg de la Via de la Cort.

Però fora de la via principal, el Comte Fenring i la seva Dama van adonar-se de les piles d’escombraries, les parets marrons escabroses que es reflectien en els bassiols foscos dels carrers, i el caminar furtiu de la gent.

A la fortalesa de muralles blaves del Baró hi havia una terrible perfecció, però el Comte i la seva Dama van veure el preu que es pagava: guàrdies per tot arreu i armes amb aquella brillantor especial que revelaven a una mirada entrenada que es feien servir regularment. Hi havia controls rutinaris de pas d’una àrea a l’altra fins i tot dins la fortalesa. Els criats revelaven el seu entrenament militar en la manera de caminar, en els muscles… en la manera com els seus ulls miraven sempre.

—La pressió puja —va murmurar el Comte a la seva dona en el seu llenguatge secret—. El Baró comença a veure el preu que realment ha pagat per treure’s de sobre el Duc Leto.

—Un dia et tornaré a contar la llegenda del fènix —va dir ella.

Eren al saló de recepció de la fortalesa esperant per anar als jocs familiars. No era un saló gran —potser quaranta metres de llargària i la meitat d’amplada— però els falsos pilars als costats havien estat fets amb un afuament abrupte i el sostre tenia un arc lleuger, tot això feia la impressió d’un espai molt més vast.

—Ah-h-h, que ve el Baró —va murmurar el Comte.

El Baró travessava la llargària del saló amb aquell pas d’ànec peculiar produït per les necessitats de guiar el pes dels suspensors.

Les seves papades es movien amunt i avall; els suspensors es remenaven i es movien sota la seva túnica taronja. A les seves mans lluentejaven els anells i els opafocs brillaven allà on havien estat teixits en la roba.

Una mica darrere el Baró venia Feyd-Rautha. Els seus cabells negres estaven pentinats amb rínxols que semblaven incongruentment alegres sobre els seus ulls tristos. Portava una túnica negra justa i pantalons cenyits amb una suggestió de campana al darrere. Els seus peus petits estaven coberts per babutxes de sola tova.

La Dama Fenring, notant l’aire del jove i els músculs darrere la túnica, va pensar: Aquest no es deixarà engreixar.

El Baró es va deturar al seu davant, va agafar el braç de Feyd-Rautha amb un gest possessiu i va dir:

—El meu nebot, el na-Baró, Feyd-Rautha Harkonnen. —I girant la seva cara rodanxona de criatura vers Feyd-Rautha, va dir—: El Comte i la Dama Fenring, de qui ja t’he parlat…

Feyd-Rautha va abaixar el cap amb la cortesia requerida. Va mirar la Dama Fenring. Tenia els cabells rossos i fins, la perfecció de la seva figura vestida amb una túnica lleu sense ornaments. Els seus ulls grisos-verds el van mirar. Tenia aquella seguretat serena Bene Gesserit que el jove va trobar subtilment pertorbadora.

—Hm-m-m-m-m-ah-m-m-m —va dir el Comte. Va examinar Feyd-Rautha—. Aquest, hm-m-m-m, jove, ah, es… hm-m-m-m… estimat amic? —El Comte va mirar el Baró—. Estimat Baró meu, heu dit que havíeu parlat de nosaltres a aquest jove? Què li heu dit?

—Li he parlat de la gran estimació que el nostre Emperador té per vós, Comte Fenring —va dir el Baró. I va pensar: Fixa-t’hi bé, Feyd! Un assassí amb les maneres d’un conill… són els més perillosos.

—És clar! —va dir el Comte, i va somriure a la seva Dama.

Feyd-Rautha va trobar les seves accions i paraules gairebé insultants. Es deturaven precisament a la vora de l’insult. El jove va concentrar la seva atenció en el Comte: un home petit, amb un aire feble. Tenia una cara de mostela amb ulls negres molt grossos. Les seves temples eren grises. I els seus moviments: movia una mà o girava el cap vers un costat i després parlava cap a l’altre. Era difícil de seguir.

—Um-m-m-m-ah-h-hm-m-m, trobes una, hm-m-m, precisió d’aquestes tan poques vegades —va dir el Comte dirigint-se al muscle del Baró—. Jo… ah, us felicito pel vostre ah-h-h hereu. Comparat amb el hm-m-m més gran, es pot dir això.

—És massa amable —va dir el Baró. Va fer una reverència, però Feyd-Rautha va notar que els ulls de l’oncle no eren d’acord amb la cortesia.

—Quan és hm-m-m irònic, això ah-h-h suggereix que té hm-m-m-m pensaments profunds —va dir el Comte.

Ja hi ha tornat, va pensar Feyd-Rautha. Sona com si m’insultés, però no hi ha manera de demanar-li satisfacció.

El fet d’escoltar-lo va donar a Feyd-Rautha la sensació que el seu cap era empès a través de farinetes… um-m-m-ah-h-h-hm-m-m-m! Feyd-Rautha va centrar de nou la seva atenció a la Dama Fenring.

—Nosaltres ah-h-h traiem massa temps a aquest jove —va dir ella—. Em sembla que ha d’aparèixer avui a l’arena.

Per les huris de l’harem imperial, és adorable!, va pensar Feyd-Rautha. I va dir:

—Avui mataré per vós, senyora. Us ho dedicaré a l’arena, si m’ho permeteu.

Ella li va tornar la mirada serenament, però la seva veu semblava un fuet quan va dir:

—No ho permeto.

—Feyd! —va dir el Baró. I va pensar: Aquest dimoni! Vol que aquest Comte assassí el desafiï?

Però el Comte només va somriure i va fer:

—Hm-m-m-m-um-m-m.

—Cal que et preparis per a l’arena, Feyd —va dir el Baró—. Has d’estar tranquil i no prendre riscs inútils.

Feyd-Rautha va abaixar el cap, amb l’expressió tancada amb ressentiment.

—Estic segur que tot serà com desitja, oncle. —Va abaixar el cap al Comte Fenring—. Senyor. —A la dama—: Senyora. —Es va girar i va abandonar el saló a penes mirant el grup de Famílies Menors prop de les portes dobles.

—És tan jove —va sospirar el Baró.

—Un-m-m-m-ah realment hmmm —va fer el Comte.

I la Dama Fenring va pensar: Podria ser aquest el jove a què es va referir la Reverenda Mare? Aquest és un llinatge que hem de preservar?

—Tenim més d’una hora abans d’anar a l’arena —va dir el Baró—. Potser podríem tenir la nostra petita conversa ara. Comte Fenring. —Va inclinar el seu enorme cap a la dreta—. Hi ha encara molts punts que hem de discutir.

I va pensar: A veure ara de quina manera el missatger de l’Emperador em comunicarà qualsevol missatge que porti, sense dir-me’l en veu alta amb la seva grosseria.

El Comte va dir a la seva dama:

—Um-m-m-m-hm-m-m ens mm-m perdonaràs, estimada?

—Cada dia, algun moment a cada hora, porta canvi —va dir ella—. Mm-m-m-m. —I va somriure dolçament al Baró abans de girar-se. Les seves faldilles llargues van cruixir i es va dirigir amb un pas reial i l’esquena dreta cap a les portes dobles al final del saló.

El Baró va veure com la conversa entre les Cases Menors va parar a mesura que ella s’apropava, com els ulls la seguien. Bene Gesserit!, va pensar. L’Univers seria millor si ens les traguéssim de sobre.

—Hi ha un con de silenci entre els dos pilars a la nostra esquerra —va dir el Baró—. Allà podrem parlar sense por que ens escoltin.

Va guiar-lo amb la seva manera de caminar xipollejant cap al camp esmorteïdor de so, sentint que els sorolls de la fortalesa esdevenien sords i llunyans.

El Comte va col·locar-se al costat del Baró i es van girar, de cara a la paret perquè els seus llavis no poguessin ser llegits.

—No estem satisfets amb la manera com heu fet sortir el Sardaukar d’Arrakis —va dir el Comte.

Directe!, va pensar el Baró.

—El Sardaukar no podia haver-se quedat més temps sense que es descobrís que l’Emperador m’ajudava —va dir el Baró.

—Però el vostre nebot Rabban no sembla que s’estigui esforçant gaire per resoldre el problema fremen.

—Què desitja l’emperador? —va preguntar el Baró—. No pot sobreviure més d’un manoll de frémens a Arrakis. El desert del sud és inhabitable. El desert del nord és escombrat regularment per les nostres patrulles.

—Qui diu que el desert del sud és inhabitable?

—El vostre mateix planetologista, volgut Comte.

—Però el doctor Kynes és mort.

—Ah, sí… una desgràcia, això.

—Tenim notícia d’un vol sobre les regions del sud —va dir el Comte—. Hi ha proves de vida vegetal.

—La Guilda s’hi ha avingut, doncs, a fer una observació des de l’espai?

—Sabeu perfectament que no. Baró. L’Emperador no pot legalment vigilar Arrakis.

—I jo no m’ho puc permetre —va dir el Baró—. Qui ha fet aquest vol?

—Un… contrabandista…

—Algú us ha mentit, Comte —va dir el Baró—. Els contrabandistes no poden navegar pel sud, tal com no ho poden fer els homes de Rabban. Tempestes, estàtica de sorra i tot això, sabeu. Els marcadors de navegació són destruïts més de pressa que poden ser instal·lats.

—Discutirem diverses menes d’estàtica en una altra ocasió —va dir el Comte.

Ah-h-h-h, va pensar el Baró.

—Heu trobat algun error en el meu informe, doncs? —va preguntar.

—Quan imagines errors no hi ha proves —va dir el Comte.

Està intentant deliberadament aixecar la meva còlera, va pensar el Baró. Va inspirar profundament un parell de vegades per calmar-se. Podia sentir l’olor de la seva pròpia suor i les corretges dels suspensors a sota la túnica van començar de sobte a molestar-lo.

—L’Emperador no pot estar insatisfet amb la mort de la concubina i el noi —va dir el Baró—. Van fugir cap al desert. Va haver-hi una tempesta.

—Sí, va haver-hi molts accidents oportuns —va concordar el Comte.

—No m’agrada el vostre to. Comte —va dir el Baró.

—La còlera és una cosa, la violència una altra —va dir el Comte—. Deixeu que us adverteixi: si algun infeliç accident em passa aquí, totes les Grans Cases sabran el que va passar a Arrakis. Fa molt que sospitem dels vostres mètodes.

—L’última cosa recent que puc recordar —va dir el Baró—‚ és el transport de diverses legions del Sardaukar a Arrakis.

—Us creieu que podeu amenaçar l’Emperador amb això?

—Mai no em passaria pel cap!

El Comte va somriure.

—Podrien trobar-se comandants sardaukars que confessarien que van actuar sense ordres perquè volien lluitar contra la vostra escòria fremen.

—Molta gent podria dubtar d’una confessió d’aquestes —va dir el Baró, però l’amenaça el va fer vacil·lar. Els sardaukars són realment tan disciplinats com això?

—L’emperador vol una auditoria als vostres llibres —va dir el Comte.

—Quan vulgui.

—No… ah… no teniu objeccions?

—Cap ni una. El meu Directorat de la Companyia CHOAM resistirà l’escrutini més rigorós. —I va pensar: Que faci una falsa acusació contra meu i ho denunciaré. M’aixecaré, dient: «Atenció, em fan una injustícia». Després que em faci una altra acusació, fins i tot vertadera. Les Grans Cases no es creuran un segon atac després d’una falsa acusació.

—Sens dubte els vostres llibres resistiran a l’escrutini més rigorós —va murmurar el Comte.

—Per què l’Emperador està tan interessat a exterminar els frémens? —va preguntar el Baró.

—Voleu fugir d’estudi, oi? —El Comte va arronsar les espatlles—. És el Sardaukar que ho desitja, no l’Emperador. Els fa falta pràctica de matar… i odien veure una tasca inacabada.

Pensa fer-me por recordant-me que té el suport d’assassins sanguinaris?, es va preguntar el Baró.

—En certa manera l’assassinat sempre ha format part dels negocis —va dir el Baró—‚ però s’han de fixar límits en algun punt. Ha de quedar algú per treballar l’espècia.

El Comte va emetre una rialla curta, lladrada.

—Penseu que podeu domesticar els frémens?

—Mai no hi ha hagut prou frémens per a això —va dir el Baró—. Però la carnisseria va posar la resta de la meva població intranquil·la. Està arribant a un punt en què considero una altra solució del problema d’Arrakis, benvolgut Fenring. I he de confessar que l’Emperador mereix crèdit per la inspiració.

—Ah-h-h?

—Sí, Comte, tinc el planeta-presó de l’Emperador, Salusa Secundus, per inspirar-me.

El Comte el va mirar molt intensament.

—Quina possible connexió hi ha entre Arrakis i Salusa Secundus?

El Baró va sentir l’alarma als ulls de Fenring i va dir:

—No encara.

—Encara?

—Heu d’admetre que seria una manera de crear una força de treball substancial a Arrakis… fer servir-lo com a planeta-presó.

—Anticipeu un augment de presos?

—Hi ha hagut intranquil·litat —va admetre el Baró—. He hagut de ser molt sever, Fenring. Al capdavall, sabeu el preu que vaig pagar a la maleïda Guilda pel transport de la nostra força mútua a Arrakis. Aquests diners han de venir d’algun lloc.

—Suggereixo que no feu servir Arrakis com a planeta-presó sense el permís de l’Emperador, Baró.

—És clar —va dir el Baró i es va interrogar sobre la fredor sobtada en la veu de Fenring.

—Un altre afer —va dir el Comte—. Sabem que el Mentat del Duc Leto, Thufir Hawat, no és mort sinó al vostre servei.

—No vaig poder desaprofitar-lo —va dir el Baró.

—Vau mentir al nostre comandant sardaukar quan li vau dir que Hawat era mort.

—Només una petita mentida, benvolgut Comte. No aguantaria una llarga discussió amb ell.

—Hawat era el traïdor?

—Oh, Déu meu, no! Era el fals metge. —El Baró es va eixugar la transpiració del coll—. Heu de comprendre, Fenring. Jo no tenia Mentat. Ja ho sabia. Mai no havia estat sense Mentat. Era molt incòmode.

—Com vau aconseguir que Hawat us fos fidel?

—El Duc era mort. —El Baró va fer un esforç per somriure—. No hi ha res a témer de Hawat, benvolgut Comte. La carn del Mentat ha estat impregnada amb un verí latent. Li donem l’antídot als àpats. Sense l’antídot, el verí és disparat… es morirà en pocs dies.

—Retireu l’antídot —va dir el Comte.

—Però ell és útil!

—I sap massa coses que cap home viu hauria de saber.

—Heu dit que l’Emperador no tem cap revelació.

—No feu jocs amb mi. Baró!

—Quan vegi aquesta ordre amb el segell imperial l’obeiré —va dir el Baró—. Però no obeiré al vostre caprici.

—Penseu que és un caprici?

—Què més pot ser? L’Emperador també té obligacions envers meu, Fenring. Li vaig treure el Duc de sobre.

—Amb l’ajut d’alguns sardaukars.

—En quin altre lloc l’Emperador hauria trobat una Casa disposada a proveir els uniformes que amaguessin la seva mà en aquest afer?

—Ell mateix es va fer la mateixa pregunta, Baró, però amb una èmfasi lleugerament diferent.

El Baró va estudiar Fenring i va notar la tibantor dels músculs de les barres, el control curós.

—Ah-h-h, ara —va dir el Baró—. Espero que l’Emperador no es cregui que pot atacar-me en absolut secret.

—Espera que no sigui necessari.

—L’Emperador no es pot creure que jo sóc una amenaça per a ell! —El Baró va permetre que la fúria i el dolor se sentissin a la seva veu, pensant: Que ho faci! Podré col·locar-me en el tron mentre encara em faig cops al pit queixant-me que he estat enganyat.

La veu del Comte era seca i remota quan va dir:

—L’Emperador es creu el que els seus sentits li diuen.

—S’atreveix l’emperador a acusar-me de traïció davant d’un ple del Consell del Landsraad?

I el Baró va aguantar l’alè amb l’esperança que sí.

—No cal que l’Emperador s’atreveixi a res.

El Baró va girar-se en els suspensors per amagar l’expressió.

Podia passar durant la meva vida!, va pensar. Emperador! Que m’enganya! Després… amb suborns i coacció, la unió de les Grans Cases: vindrien a posar-se a l’ombra de la meva bandera com camperols buscant refugi. El que més temen per damunt de tot és el Sardaukar de l’Emperador atacant una Casa cada vegada.

—És la sincera esperança de l’Emperador que no hagi mai d’acusar-vos de traïció —va dir el Comte.

El Baró va trobar difícil conservar la ironia fora de la veu i permetre només l’expressió d’ofensa, però ho va aconseguir,

—He estat un subjecte molt lleial. Aquestes paraules em fereixen més enllà de la meva capacitat d’expressar-me.

—Um-m-m-m-ah-hm-m-m —va fer el Comte.

El Baró va mantenir-se d’esquena al Comte, balancejant el cap. Després va dir:

—És l’hora d’anar a l’arena.

—Sí —va dir el Comte.

Van abandonar el con de silenci i, costat per costat, van dirigir-se als grups de Cases Menors al final del saló. Una campana va començar a repicar lentament en algun lloc de la fortalesa —un avís de vint minuts abans dels jocs.

—Les Cases Menors esperen que les conduïu —va dir el Comte, saludant amb el cap les persones a qui s’acostava.

Doble sentit… doble sentit, va pensar el baró.

Va mirar els nous trofeus a la sortida del seu saló: el cap del brau i la pintura d’oli del Vell Duc Atreides, pare del difunt Duc Leto. Van omplir el Baró amb una estranya sensació de presagi, i va preguntar-se quins pensaments aquests trofeus havien inspirat al Duc Leto mentre penjaven als salons de Caladan i després a Arrakis —el retrat del pare i el cap del brau que el va matar.

—La humanitat té només una mm-m-m ciència —va dir el Comte mentre recollien els seus seguidors a la parada i sortien del saló cap a la sala d’espera, un espai estret amb finestres altes i un sostre de rajoles amb patrons blancs i porpra.

—I quina ciència és aquesta? —va preguntar el Baró.

—És la um-m-m-ah-h ciència del ah-h-h descontentament —va dir el Comte.

Les Cases Menors al darrere, amb cares dòcils de moltons, reien amb el to precís d’apreciació, però el seu so portava una nota de discòrdia quan col·lidia amb el soroll dels motors que els va arribar quan els patges van obrir les portes exteriors, revelant la línia de cotxes de terra, amb els seus gallardets onejant amb la brisa.

El Baró va aixecar la veu per vèncer el soroll sobtat i va dir:

—Espero que no estigueu descontent per l’actuació del meu nebot avui. Comte Fenring.

—Jo ah-h-h estic ple hm-m-m amb un hm-m-m sentit d’anticipació, sí —va dir el comte—. Sempre en el ah-h-h procés verbal, hem hm-m-m-ah-h-h hem de considerar el ah-h-h paper dels antecedents.

El Baró va amagar la seva tibantor de sorpresa quan va ensopegar al primer graó baixant de la sortida. Procés verbal! Això era la denúncia d’un crim contra l’Imperium! Però el Comte va riure per fer-ho semblar un acudit i va tustar l’avantbraç del Baró.

Durant tot el camí fins a l’arena, però, el Baró es va recolzar entre els coixins blindats del seu cotxe, interrogant-se per què el missatger de l’Emperador havia considerat necessari fer aquella mena d’acudit particular davant de les Cases Menors. Era obvi que Fenring rarament feia res que no fos necessari, ni feia servir dues paraules quan amb una sola en tenia prou, ni s’agafava a un sol significat en una frase.

Eren ja asseguts a la llotja daurada sobre l’arena triangular —mentre els corns ressonaven, la grada a sobre i al voltant d’ells plena d’un rebombori de gent i gallardets onejant— quan la resposta va venir.

—Benvolgut Baró —va dir el Comte, acostant-se a la seva orella—‚ sabeu, oi?, que l’Emperador no va aprovar oficialment la vostra tria d’hereu?

El Baró es va sentir dins d’un sobtat con de silenci personal produït per la seva pròpia perplexitat. Va mirar Fenring, a penes veient la dona del Comte passant prop dels guàrdies per afegir-se al grup a la llotja daurada.

—És per això que sóc aquí avui —va dir el Comte—. L’Emperador desitja que l’informi si heu triat un hereu digne. No hi ha res com l’arena per revelar la vertadera persona darrere de la màscara, oi?

—L’Emperador em va prometre tria lliure de l’hereu! —va carrisquejar el Baró.

—Ja ho veurem —va dir Fenring i va girar-se per saludar la seva Dama.

Ella es va asseure, somrient al Baró, després observant el terra de sorra a sota, on Feyd-Rautha sorgia amb mallot, amb el guant negre i el coltell llarg a la mà dreta, el guant blanc i el coltell curt a la mà esquerra.

—Blanc per verí, negre per puresa —va dir la Dama Fenring—. Un costum curiós, oi, estimat?

—Um-m-m-m —va fer el Comte.

L’aclamació de salutació va sortir de les galeries familiars, i Feyd-Rautha va fer una pausa mirant i estudiant les cares: cosines i cosins, els germanastres, les concubines i parents extrafreyn. Eren tantes boques rosades aclamant entre un voleteig de draps i banderes de colors.

Feyd-Rautha va pensar aleshores que aquells rengs de cares mirarien tan àvidament la seva sang com la de l’esclau-gladiador. No hi havia dubte sobre el resultat d’aquesta lluita, és clar. Hi havia només la forma del perill sense la seva substància, però…

Feyd-Rautha va aixecar els seus coltells al sol, va saludar els tres cantons de l’arena a la manera antiga. El coltell curt a la mà amb el guant blanc —blanc, el signe de verí— va ser el primer a anar a la funda. Després la fulla llarga a la mà amb el guant negre —la fulla pura que ara era impura, la seva arma secreta per fer d’aquest dia una victòria purament personal: verí a la fulla negra.

L’ajustament del seu escut de cos va trigar només un moment i va fer una pausa per sentir el formigueig al front assegurant-li que estava degudament protegit.

Aquest moment arrossegava el seu suspens propi, i Feyd-Rautha el va arrossegar amb la mà segura d’un comediant, abaixant el cap als seus manipuladors i distractors, comprovant el seu equipament amb una mirada —els ferros amb les seves punxes acerades i brillants, les pues i els ganxos amb flàmules blaves.

Feyd-Rautha va fer un senyal als músics.

La marxa lenta va començar, sonora, amb la seva pompa antiga, i Feyd-Rautha va dirigir la seva colla a l’arena per a l’homenatge a prop de la llotja de l’oncle. Va agafar la clau cerimonial que li va ser llançada.

La música va parar.

En el silenci abrupte, Feyd-Rautha es va fer enrere dos passos, va aixecar la clau i va cridar:

—Dedico aquesta veritat a… —I va fer una pausa, sabent que l’oncle pensaria: Al capdavall, el ximple la dedicarà a la Dama Fenring i causarà un escàndol!

—… al meu oncle i patró, el Baró Vladimir Harkonnen! —va cridar Feyd-Rautha.

I va sentir-se encantat quan va veure que l’oncle sospirava.

La música va recomençar amb una marxa ràpida i Feyd-Rautha va conduir els seus homes a través de l’arena a la porta de la prudència que admetia només els que portaven la deguda faixa indicadora. Feyd-Rautha s’enorgullia de no fer servir mai la pru-porta i de rarament necessitar els distractors. Però era bo saber que aquell dia eren a mà, ja que els plans especials a vegades comportaven perills especials.

De nou el silenci va cobrir l’arena.

Feyd-Rautha es va girar, va enfrontar la gran porta vermella al seu davant per on sorgiria el gladiador.

El pla que Thufir Hawat havia tramat era admirablement simple i directe, va pensar Feyd-Rautha. L’esclau no estaria drogat. Aquí es trobava el perill. En comptes d’això, una paraula clau havia estat implantada al seu inconscient per immobilitzar-li els músculs en un moment crític. Feyd-Rautha va fer rodolar aquella paraula vital al cervell, dient-la sense cap so: «Escòria!». A l’audiència li semblaria que un esclau no drogat havia estat enviat a l’arena per matar el na-Baró. I totes les proves curosament preparades assenyalarien el mestre dels esclaus.

Un murmuri baix va venir dels servomotors de la porta vermella quan eren engegats per obrir-se.

Feyd-Rautha va centrar tota la seva consciència en la porta.

Aquest primer moment era el moment crític. L’aparició del gladiador va dir a qualsevol mirada coneixedora molt del que li feia falta saber.

Tots els gladiadors eren plens d’elacca perquè estiguessin a punt de morir en combat —però s’havia d’observar com aixecaven el coltell, de quina manera es giraven en defensa, si tenien realment consciència de l’audiència a les grades. La manera com un esclau inclinava el cap podia donar la informació més vital per contraatacar i fintar.

La porta vermella es va obrir del tot.

Va sorgir un home alt, musculós, amb el cap arranat i els ulls foscos enfonsats. La seva pell era color de pastanaga com havia de ser a causa de l’elacca, però Feyd-Rautha sabia que el color era pintura. L’esclau portava un mallot verd i el cinturó vermell d’un mig escut —la fletxa del cinturó assenyalant a l’esquerra per indicar que el costat esquerre de l’esclau era protegit. Tenia el coltell com si fos una espasa, una mica cap a fora en l’actitud d’un lluitador entrenat. Va avançar lentament a la arena, girant el seu costat amb escut cap a Feyd-Rautha i el grup a la pru-porta.

—No m’agrada l’aire d’aquest —va dir un dels picadors de Feyd-Rautha—. Esteu segur que està drogat, senyor?

—En té el color —va dir Feyd-Rautha.

—Però es presenta com un lluitador —va dir l’altre ajudant.

Feyd-Rautha va avançar dos passos sobre la sorra, va estudiar aquest esclau.

—Què s’ha fet al braç? —va preguntar un altre ajudant.

L’atenció de Feyd-Rautha va dirigir-se a l’esgarrapada sangonosa a l’avantbraç de l’esclau, que seguia del braç fins a la mà, on assenyalava un dibuix fet amb sang a la cuixa esquerra del mallot verd —una forma humida; un falcó estilitzat.

Un falcó!

Feyd-Rautha va mirar aquells ulls negres, va veure com el fitaven amb un alerta poc vulgar.

És un dels guerrers del Duc Leto que vam portar d’Arrakis!, va pensar Feyd-Rautha. No és un simple gladiador! Un calfred el va recórrer i va preguntar-se si Hawat tenia un altre pla per a aquesta arena —una finta dins una finta dins una finta. I només el mestre d’esclaus preparat per rebre el blasme!

El principal manipulador de Feyd-Rautha li va parlar a l’orella:

—No m’agrada l’aspecte d’aquest, senyor. Deixeu-me clavar-li una pua o dues al braç esquerre per provar-lo.

—Jo clavo les meves pròpies pues —va dir Feyd-Rautha. Va agafar un parell d’astes llargues amb ganxos que tenien un manipulador, les va aixecar, provant el seu equilibri—. Se suposava que també aquestes pues estarien drogades —però no aquesta vegada, i el cap dels manipuladors podria morir-se a causa d’això. Però era tot part del pla.

«Te’n sortiràs com un heroi», havia dit Hawat. «Mates el teu gladiador home a home i malgrat la traïció. El mestre d’esclaus serà executat i el teu home ocuparà el seu lloc».

Feyd-Rautha va avançar cinc passos més en l’arena, dilatant aquell moment, estudiant l’esclau. Sabia que els coneixedors a les grades ja havien vist que alguna cosa no anava bé. El gladiador tenia el color de pell correcte per a un home drogat, però era dret en el seu lloc i no tremolava. Els afeccionats ara certament murmuraven entre ells: «Mira com està. Hauria d’estar agitat… atacant o retirant. Mira com estalvia la força, com espera. No hauria d’esperar».

Feyd-Rautha va sentir la seva pròpia excitació. Tant és que hi hagi traïció al cervell de Hawat com si no, va pensar. Puc dominar aquest esclau. I és el meu coltell llarg que porta el verí aquesta vegada, no el curt. Ni Hawat ho sap.

—Eh, Harkonnen! —va cridar l’esclau—. Estàs preparat per morir?

Un silenci mortal va caure sobre l’arena. Els esclaus no desafien!

Ara Feyd-Rautha va poder veure clarament els ulls del gladiador, va veure en ells la ferocitat freda del desesper. Va adonar-se de la manera com l’home era allà, relaxat i a punt, els músculs preparats per a la victòria. El telègraf secret dels esclaus havia portat el missatge de Hawat a aquest: «Tindràs una autèntica possibilitat de matar el na-Baró». Aquella part de la trama era com l’havien planejada, doncs.

Un somriure tibat va passar per la boca de Feyd-Rautha. Va aixecar les pues, veient l’èxit dels seus plans en la manera com el gladiador es presentava.

—Hai! Hai! —va desafiar l’esclau i va avançar dos passos.

A les grades ningú en té dubtes ara, va pensar Feyd-Rautha.

Aquest esclau hauria d’estar parcialment paralitzat per un terror provocat per drogues. Cada moviment hauria d’haver traït el seu coneixement que no hi havia esperança per a ell, que no podia guanyar. Havia d’estar ple amb les històries dels verins que el na-Baró triava per a la làmina a la seva mà amb guant blanc. El na-Baró mai no donava una mort ràpida; fruïa a demostrar verins rars, podia estar a l’arena explicant efectes secundaris interessants en una víctima que es contorçava. Hi havia por a l’esclau, sí —però no terror.

Feyd-Rautha va aixecar les pues, va balancejar el cap gairebé en una salutació.

El gladiador va saltar.

La seva finta i el contraatac defensiu eren tan bons com Feyd-Rautha no havia mai vist. Un cop de costat no va tallar els tendons de la cama esquerra del na-Baró per una fracció de segon.

Feyd-Rautha va apartar-se, deixant una asta amb pues a l’avantbraç esquerre de l’esclau, els ganxos completament dins la carn, d’on ell no els podria arrencar sense esquinçar els tendons.

Un crit ofegat va sortir de les grades.

Aquell so va omplir Feyd-Rautha d’alegria.

Ara sabia el que el seu oncle sentia, assegut amb els Fenring, els observadors de la Cort Imperial. No podria haver-hi cap interferència en aquesta lluita. Les formes han de ser observades davant de testimonis. I el Baró interpretaria els esdeveniments només d’una manera: una amenaça per a ell mateix.

L’esclau es va fer enrere, agafant el coltell amb les dents i arrencant del braç l’asta amb el gallardet.

—No sento la teva agulla! —va cridar.

De nou va avançar, presentant el costat esquerre, amb el cos corbat enrere per donar-li la més gran protecció possible del mig escut.

Aquell atac tampoc no va escapar a les grades. Crits aguts van venir de les llotges familiars, els manipuladors cridaven preguntant si els necessitava.

Els va fer un gest que s’enretiressin cap a la pru-porta.

Els donaré un espectacle com no han tingut mai, va pensar. No es tracta d’un assassinat tranquil on es poden asseure i admirar l’estil. Això serà una cosa que els agafarà pels pebrots i els torçarà. Quan jo sigui el Baró recordaran aquest dia i ni un sol deixarà de tenir por de mi a causa d’aquest dia.

Feyd-Rautha es va fer lentament enrere davant de l’avançament del gladiador, de biaix. La sorra de l’arena grinyolava sota els seus peus. Va sentir l’esclau panteixant, va sentir l’olor de la seva pròpia suor i la lleu olor de sang en l’aire.

Fermament, el na-Baró es va fer enrere, girant-se a la dreta, amb la seva segona pua preparada. L’esclau ballava de costat. Feyd-Rautha va semblar que ensopegava, va sentir un crit de les galeries.

L’esclau va saltar de nou.

Ostres, quin lluitador!, va pensar Feyd-Rautha quan feia un salt de banda. Només la rapidesa de la joventut el va salvar, però va sentir com la segona pua va entrar al múscul deltoide del braç dret de l’esclau.

Els víctors van ploure des de les graderies.

Ara m’aplaudeixen, va pensar Feyd-Rautha. Va sentir la salvatgeria de les veus tal com Hawat havia dit que seria. Mai abans no havien aplaudit un lluitador de la família. I va pensar en una cosa que Hawat li havia dit: «És més fàcil estar aterrit d’un enemic que admires».

Ràpidament, Feyd-Rautha va retirar-se al centre de l’arena on tot podia ser vist clarament. Es va treure la seva llarga espasa, es va ajupir i va esperar l’esclau que avançava.

L’home va trigar només el temps necessari per arrencar la segona pua del braç, després el va perseguir.

Que la família em vegi fent això, va pensar Feyd-Rautha. Sóc el seu enemic: que pensin de mi tal com em veuen ara.

Va treure la seva làmina curta.

—No et temo, porc Harkonnen —va dir el gladiador—. Les teves tortures no poden res contra un mort. Estaré mort per la meva mateixa fulla abans que un manipulador posi un dit a la meva carn. I et tindré mort al meu costat!

Feyd-Rautha va somriure, va allargar ara la fulla llarga, la que tenia el verí.

—Prova aquesta —va dir, i va fingir que atacava amb la fulla curta a l’altra mà.

L’esclau va canviar la mà del coltell, va girar-se fingint alhora anar en contra la fulla curta del na-Baró, la que era a la mà amb el guant blanc que segons la tradició portava el verí.

—Moriràs, Harkonnen —va bleixar el gladiador.

Van lluitar de costat sobre la sorra. On l’escut de Feyd-Raut-ha trobava el mig-escut de l’esclau, una brillantor blava assenyalava el contacte. L’aire al voltant es va omplir d’ozó dels camps dels escuts.

—Mor del teu mateix verí —va carrisquejar l’esclau.

Va començar a forçar la mà amb el guant blanc, fent girar-se la fulla que es creia que portava el verí.

Que vegin això!, va pensar Feyd-Rautha. Va abaixar la fulla llarga, va sentir com penjava inútil contra l’asta amb punxes clavada al braç de l’esclau.

Feyd-Rautha va sentir un moment de desesper. No havia pensat que les astes amb pues serien un avantatge per a l’esclau. Però li donaven un altre escut. I la força d’aquest gladiador! La fulla curta era forçada endins inexorablement i Feyd-Rautha es va concentrar en el fet que un home podia també morir amb un coltell no enverinat.

—Escòria! —va bleixar Feyd-Rautha.

Quan va sentir la paraula clau, els músculs del gladiador van obeir amb un esmorteïment momentani. N’hi va haver prou per a Feyd-Rautha. Va obrir espai entre ells suficient per a la fulla llarga. La seva punta enverinada va saltar, va fer una ratlla vermella al pit de l’esclau. Hi havia agonia instant en el verí. L’home es va retirar, va trontollar cap enrere.

Ara, que la meva família hi assisteixi, va pensar Feyd-Rautha. Que pensin en aquest esclau que ha intentat girar el coltell que es creia que estava enverinat i fer-lo servir en contra meu. Que s’interroguin com és que un gladiador podria sortir a l’arena preparat per fer això. I que sempre tinguin consciència que no poden estar mai segurs de quina de les meves mans porta el verí.

Feyd-Rautha va quedar dret, callat, observant els moviments lents de l’esclau. L’home es movia amb vacil·lació. Hi havia ara alguna cosa ortogràfica a la seva cara que tothom reconeixia. Tenia mort escrita. L’esclau sabia que l’havien mort i sabia com ho havien fet. El verí no era al tall correcte.

—Tu! —va gemegar l’home.

Feyd-Rautha va fer-se enrere per donar espai a la mort. La droga paralitzant que hi havia al verí encara no havia fet tot l’efecte, però la lentitud de l’home li parlava del seu avançament.

L’esclau va trontollar endavant com si fos arrossegat per un cordill —un pas arrossegat cada vegada. Cada pas era l’únic pas al seu univers. Encara agafava el coltell, però la seva punta tremolava.

—Un dia… un… de nosaltres… t’aga… farà —va panteixar.

Una petita ganyota trista li va torçar la boca. Va asseure’s, cedint, després es va encarcarar i va rodolar lluny de Feyd-Rautha, boca avall.

Feyd-Rautha va avançar en la arena silenciosa, va posar un peu sota el gladiador i el va fer rodolar d’esquena per donar a les galeries una vista clara de la cara quan el verí comencés la seva acció sobre els músculs. Però el gladiador va rodar amb el seu propi coltell sortint del pit.

Malgrat la frustració, hi va haver en Feyd-Rautha una certa admiració per l’esforç d’aquest esclau que havia aconseguit dominar la paràlisi per fer allò. Amb l’admiració va venir la comprensió que allò era realment una cosa per témer.

Es terrible el que fa d’un home un superhome.

Mentre es concentrava en aquest pensament, Feyd-Rautha va adonar-se de l’erupció de soroll des de les grades al voltant.

L’aclamaven amb un suprem abandó.

Feyd-Rautha es va girar mirant-los.

Tothom aclamava llevat del Baró, que seia amb una mà al mentó en profunda contemplació… i el Comte i la seva dona, que el miraven amb les cares mascarades amb somriures.

El Comte Fenring es va girar cap a la dona i va dir:

—Ah-h-h-um-m-m, un jove um-m-m-m enginyós. Eh, mm-m-m-ah, estimada?

—Les seves a-h-h respostes sinàptiques són molt ràpides —va dir ella.

El Baró la va mirar, després va mirar el Comte, i després va tornar l’atenció a l’arena: Si algú pogués acostar-se així tant a mi!

La seva por va començar a ser reemplaçada per ràbia. El mestre d’esclaus morirà aquesta nit sobre foc lent… i si aquest comte i la seva dona han tingut una mà en això…

Per a Feyd-Rautha la conversa a la llotja del Baró era un moviment remot. Les veus s’ofegaven en el picament de peus i el salmeig que ara venia de tot al voltant:

—El cap! El cap! El cap! El cap!

El Baró va fer una ganyota veient la manera com Feyd-Rautha es girava cap a ell. Lànguidament, controlant la seva ràbia amb dificultat, el Baró va agitar la mà cap al jove dret a l’arena al costat del cos estès de l’esclau. Dóna el cap al noi. L’ha guanyat en denunciar el mestre d’esclaus.

Feyd-Rautha va veure el senyal d’acord i va pensar: Es pensen que m’honoren. Que vegin el que jo penso!

Va veure que els seus manipuladors s’acostaven amb una serra per fer les honres, els va fer enrere, va repetir el gest quan van dubtar. Es pensem que m’honoren només amb un cap!, va pensar. Va inclinar-se i va creuar les mans del gladiador al voltant del coltell que li sortia del pit, després va arrencar el coltell i el va col·locar a les seves mans toves.

Això va ser fet en un instant, i després es va posar dret, va cridar els manipuladors.

—Enterreu aquest esclau intacte amb el coltell a les mans —va dir—. S’ho ha guanyat.

A la llotja daurada, el Comte Fenring va inclinar-se i va dir al Baró:

—Un gran gest, aquest… autèntica bravura. El vostre nebot té estil i coratge.

—Insulta la multitud refusant el cap —va murmurar el Baró.

—De cap manera —va dir la Dama Fenring mirant les grades al voltant.

I el Baró va adonar-se de la línia del seu coll: un flux de músculs realment bell, com d’un noi.

—Els ha agradat el que el vostre nebot ha fet —va dir ella.

A mesura que el significat del gest de Feyd-Rautha penetrava els seients més distants, quan la gent va veure els manipuladors transportant el gladiador mort intacte, el Baró va observar-los i va comprendre que ella havia interpretat correctament la reacció. La gent sortia de polleguera, cridava i picava de peus.

El Baró va dir cansadament:

—Hauré de fer una festa. No pots enviar la gent a casa així, amb tanta energia per gastar. Han de veure que comparteixo la seva alegria.

Va fer un senyal a la guàrdia i un criat a sobre d’ells va baixar el gallardet taronja dels Harkonnen a sobre la llotja, una, dues, tres vegades… senyal per a una festa.

Feyd-Rautha va travessar l’arena i es va col·locar a sota la llotja daurada, amb les armes a les fundes, els braços penjats dels dos costats. Per sobre la frenesia de la multitud, va preguntar:

—Una festa, oncle?

El soroll va començar a minvar quan la gent va veure la conversa i va esperar.

—En honor teu, Feyd! —va exclamar el Baró. I de nou va fer que el gallardet fos abaixat en senyal.

A l’altra banda de l’arena, les pru-barreres havien caigut i alguns joves havien saltat a l’arena i corrien cap a Feyd-Rautha.

—Heu manat que caiguessin els pru-escuts. Baró? —va preguntar el Comte.

—Ningú farà mal al noi —va dir el Baró—. És un heroi.

Els primers que van arribar prop de Feyd-Rautha el van aixecar pels muscles i van començar a desfilar a l’arena.

—Aquesta nit es podria passejar desarmat i sense escut a les barriades més pobres de Harko —va dir el Baró—. Li donarien l’últim tros de menjar i de beure només per la seva companyia.

El Baró es va empènyer de la seva cadira, va instal·lar el seu pes als suspensors.

—Em perdonareu, si us plau. Hi ha afers que exigeixen la meva atenció immediata. La guàrdia us acompanyarà a la fortalesa.

El Comte es va aixecar, va fer una reverència.

—Certament, Baró. Esperem la festa. Mai… ah-h-h-mm-m-m no he vist una festa harkonneniana.

—Sí —va dir el Baró—. La festa.

Va girar-se i va ser envoltat per guàrdies quan es va dirigir a la sortida privada de la llotja.

Un guàrdia va fer una reverència davant del Comte Fenring.

—Les seves ordres, senyor?

—Esperarem ah-h-h que la pitjor mm-m-m aglomeració passi —va dir el Comte.

—Molt bé, senyor.

L’home es va corbar i va fer tres passos enrere.

El Comte Fenring fa mirar la seva dona, va parlar de nou en el seu codi personal murmurant:

—Ho has vist, és clar?

En el mateix idioma murmurat, ella va dir:

—El noi sabia que el gladiador no estaria drogat. Ha estat un moment de por, sí, però no de sorpresa.

—Estava planejada —va dir ell—. Tota la representació.

—Sens dubte.

—Fa pudor de Hawat.

—És clar —va dir ella.

—Jo havia exigit abans que el Baró eliminés Hawat.

—Ha estat un error, estimat.

—Ara ho veig.

—Els harkonnenians podrien tenir un nou Baró aviat.

—Si aquest és el pla de Hawat.

—Cosa que exigeix reflexió, concordo —va dir ella.

—El jove serà més fàcil de controlar.

—Per nosaltres… després d’aquesta nit —va dir ella.

—No preveus dificultats per seduir-lo, petita lloca meva?

—No, amor. Has vist com em mirava.

—Sí, i ara veig per què hem de tenir aquest llinatge.

—Realment, i és obvi que hem de poder controlar-lo. Implantaré profundament en el seu més íntim jo les necessàries frases prana-bindu per sotmetre’l.

—Marxarem aviat, de seguida que n’estiguis segura —va dir ell.

Ella va estremir-se.

—Sí. No vull tenir la criatura en aquest indret horrible.

—Les coses que fem en el nom de la humanitat —va dir ell.

—La teva part serà la fàcil —va dir ella.

—Hi ha alguns antics prejudicis que he de vèncer —va dir ell—. Són primordials, saps?

—Pobre estimat meu —va dir ella i li va tustar una galta—. Saps que aquesta és l’única manera de salvar aquest llinatge.

Ell va parlar en una veu seca:

—Comprenc perfectament el que fem.

—No fallarem —va dir ella.

—La culpa comença com un sentiment de fracàs —va recordar ell.

—No hi haurà culpa —va dir ella—. Hipnolligam de la psique d’aquell Feyd-Rautha i el seu fill al meu úter… i marxarem.

—Aquell oncle —va dir ell—. Has vist mai una tal distorsió?

—És molt ferotge —va dir ella—‚ però el nebot podria molt bé ser pitjor.

—Gràcies a aquell oncle. Saps, quan penses el que aquest xicot podria haver estat amb una altra criança… amb el codi dels Atreides com a guia, per exemple.

—És trist —va dir ella.

—Si els haguéssim pogut salvar tots dos, el jove Atreides i aquest. Pel que vaig sentir dir del jove Paul, era un xicot admirable, una bona unió de llinatge i entrenament. —Va brandar el cap—. Però no hem de plorar per l’aristocràcia de l’infortuni.

—Hi ha una dita Bene Gesserit —va dir ella.

—Teniu dites per a tot! —va protestar ell.

—T’agradarà aquesta —va dir ella—. Diu així: «No consideris un humà mort fins que vegis el seu cos. I tot i així et pots equivocar».





14


Muad’Dib ens diu a «Un Moment de Reflexió» que les seves primeres col·lisions amb les necessitats d’Arrakis van ser els vertaders inicis de la seva educació. Aleshores va aprendre a estudiar la sorra per saber el temps, va aprendre el llenguatge de les agulles que el vent clava a la pell, va aprendre com el nas pot brunzir amb coïssor de sorra i com reunir la preciosa humitat del seu cos al voltant seu per guardar-la i preservar-la. Quan els seus ulls van assumir el blau de l’Ibad, va aprendre les maneres txakobsa.

—Pròleg de Stilgar a «Muad’Dib, l’Home»,

per la Princesa Irulan.

L’escamot de Stilgar, tornant al sietch amb els seus dos extraviats del desert, va sortir de la conca a la llum minvant de la primera lluna. Tothom corria amb l’olor de casa als narius. La ratlla grisa de l’alba al darrere era més brillant a l’osca del calendari-horitzó que marcava el mig de la tardor, el mes de Caprock.

Fulles mortes arrossegades pel vent cobrien la base del cingle on les criatures del sietch les havien reunit, però els sons del pas de l’escamot —excepte per les barrabassades ocasionals de Paul i la seva mare— no podien ser distingits dels sons naturals de la nit.

Paul es va treure del front la polseguera pastada amb suor, va sentir una estrebada al braç, va sentir la veu de Chani:

—Fes com t’he dit: porta el plec de la caputxa a sobre del front! Deixa només els ulls descoberts. Malbarates humitat.

Una ordre murmurada al darrere va exigir silenci:

—El desert t’escolta!

Un ocell va piular des de les roques molt a sobre.

L’escamot va parar i Paul va sentir una tensió abrupta.

Des de les roques va venir un pataplaf lleu, un so no més alt que ratolins saltant a la sorra.

L’ocell va piular de nou.

Una agitació va passar pels rengs del grup. I de nou els salts de ratolí a la sorra.

Una vegada més l’ocell va piular.

L’escamot va reprendre la seva pujada fins a una esquerda en les roques, però ara hi havia un silenci al voltant dels frémens que omplia Paul de cautela, i va adonar-se de les mirades dissimulades cap a Chani. Ella mateixa semblava llunyana, concentrada.

Hi havia ara un terra de roca, un lleu brunzit de túniques al voltant, i Paul va sentir una relaxació de la disciplina, però encara aquell silenci al voltant de Chani i dels altres. Va seguir una forma d’ombra, pujant graons, un revolt, més graons, un túnel, dues portes segellades contra humitat i un pas estret amb llums de globus amb parets i sostre de roca groga.

Tot al voltant, Paul va veure els frémens llançant les caputxes enrere, traient-se les pinces del nas, respirant profundament. Algú va sospirar. Paul va mirar Chani, va descobrir que l’havia deixat. Va ser empès per cossos amb túniques. Algú el va empènyer i va dir:

—Perdona, Usul. Quina confusió! És sempre així.

A la seva esquerra, la cara estreta i barbuda del que es deia Farok es va girar vers Paul. Els pous tacats i la foscor blava dels seus ulls semblaven encara més foscos a la llum dels globus.

—Treu-te la caputxa, Usul —va dir Farok—. Ets a casa.

I va ajudar Paul descordant-li el fermall de la caputxa i obrint espai amb els colzes al seu voltant.

Paul es va treure les pinces del nas, després va destapar la boca.

L’olor del lloc el va assaltar: cossos sense rentar, restes destil·lades, arreu les emanacions amargues de la humanitat amb, per sobre de tot, un perfum d’espècia.

—Per què esperem, Farok? —va preguntar Paul.

—La Reverenda Mare, crec. Has sentit el missatge… pobra Chani.

Pobra Chani?, es va preguntar Paul. Va mirar al voltant preguntant-se on devia ser, on s’havia ficat la seva mare en tota aquesta confusió.

Farok va inspirar profundament.

—Les olors de casa —va dir.

Paul va veure que l’home fruïa de la pudor d’aquella atmosfera, que no hi havia ironia en el seu to. Aleshores va sentir que la seva mare estossegava i després la seva veu li va arribar a través de la confusió de l’escamot:

—Quines olors més riques al teu sietch, Stilgar. Veig que treballeu molt amb l’espècia… en feu paper… plàstics… i això no són explosius químics?

—Saps això pel que flaires?

Era la veu d’un altre home. I Paul va comprendre que ella parlava per a ell, que volia que ell acceptés ràpidament aquest assalt als seus narius.

Va haver-hi un brunzit d’activitat al cap del grup i una prolongada inspiració que semblava passar pels frémens, i Paul va sentir veus baixes al final del rengle:

—És cert, doncs, Liet és mort.

Liet, va pensar Paul. Després: Chani, filla de Liet. Les peces s’ajuntaven al seu cervell. Liet era el nom fremen del planetologista.

Paul va mirar Farok;

—El Liet és conegut com a Kynes?

—Només hi ha un Liet —va dir Farok.

Paul es va girar, va mirar l’esquena amb túnica de fremen al seu davant. Aleshores Liet-Kynes és mort, va pensar.

—Ha estat una traïció harkonneniana —algú va murmurar—. Ho han fet semblar un accident… perdut al desert… un tòpter estavellat…

Paul va sentir una explosió de ràbia. L’home que havia estat amic seu, que havia ajudat a salvar-los dels perseguidors harkonnenians, l’home que havia enviat els seus frémens a cercar dos extraviats al desert… una altra víctima dels harkonnenians.

—Usul encara té set de revenja? —va preguntar Farok.

Abans que Paul pogués contestar, va venir una crida baixa i l’escamot va avançar cap a una cambra més ampla, portant Paul amb ells.

Es va trobar en un espai obert confrontat per Stilgar i una dona estranya amb una vestimenta taronja i verda ondulant al voltant del cos. Tenia els braços nus fins als muscles i no portava destil·lador.

La seva pell era d’un to oliva pàl·lid. Els seus cabells negres anaven enrere a partir d’un front alt, donant èmfasi als pòmuls aguts i al nas aquilí entre la densa foscor dels ulls.

Quan es va girar Paul va veure anells daurats enfilats amb anells d’aigua penjant de les seves orelles.

—Això va vèncer el meu Jamis? —va preguntar.

—Calla, Harah —va dir Stilgar—. Va ser obra seva. Jamis va invocar el tahaddi al-burhan.

—Si no és més que un noi! —va dir ella. Va brandar el cap violentament, fent dringar els anells d’aigua—. Una criatura ha deixat sense pare les meves criatures? Sens dubte va ser un accident.

—Usul, quants anys tens? —va preguntar Stilgar.

—Quinze estàndard —va dir Paul.

Stilgar va observar l’escamot.

—Hi ha algú entre vosaltres que s’atreveix a desafiar-me?

Silenci.

Stilgar va mirar la dona.

—Fins que aprengui la seva manera estranya, jo no el desafiaria.

Ella li va tornar la mirada.

—Però…

—Has vist la dona estranya que ha anat amb Chani a veure la Mare Reverenda? —va preguntar Stilgar—. És una sayyadina extrafreyn, mare d’aquest noi. Mare i fill són mestres de la manera estranya de combatre.

—Lisan al-Gaib —va murmurar la dona. Els seus ulls tenien por i respecte quan va tornar a mirar Paul.

De nou la llegenda, va pensar ell.

—Potser —va dir Stilgar—. No ha estat provat, però. —Va tornar a dirigir la seva atenció a Paul—: Usul, segons els nostres costums, ets ara el responsable de la dona de Jamis i dels seus dos fills. El seu yali… el seu allotjament, és teu. El seu servei de cafè és teu… i aquesta, la seva dona.

Paul va mirar-la, preguntant-se: Per què no plora el seu home? Per què no mostra odi per mi? Abruptament, va veure que els frémens el miraven, esperant.

Algú va murmurar:

—Tenim feina. Digues que l’acceptes.

Stilgar va preguntar:

—Acceptes Harah com a dona o com a criada?

Harah va aixecar els braços, girant-se lentament sobre un taló.

—Sóc encara jove, Usul. Diuen que encara semblo tan jove com quan era amb Geoff… abans que Jamis el vencés.

Jamis havia matat un altre per guanyar-la, va pensar Paul.

Paul va dir:

—Si l’accepto com a criada, podré canviar d’idea més tard?

—Tens un any per canviar la teva decisió —va dir Stilgar—. Després d’això ella serà una dona lliure per triar qui desitja… o podràs alliberar-la a qualsevol moment. Però, sigui com sigui, ets responsable d’ella durant un any… i hauràs sempre de compartir alguna responsabilitat envers els fills de Jamis.

—L’accepto com a criada —va dir Paul.

Harah va picar un peu, va sacsejar els muscles amb fúria.

—Però jo sóc jove!

Stilgar va mirar Paul i va dir:

—La prudència és una qualitat digna d’un home que ha de comandar.

—Però jo sóc jove! —va repetir Harah.

—Silenci —va manar Stilgar—. Si una cosa té mèrit, així serà. Mostra el seu allotjament a Usul i vigila que ell tingui roba neta i un lloc per descansar.

—Oh-h-h-h! —va fer ella.

Paul havia enregistrat prou d’ella per tenir una primera impressió. Va sentir la impaciència de l’escamot, sabia que moltes coses es retardaven aquí. Es va preguntar si gosaria arriscar-se a preguntar el parador de sa mare i Chani, però va observar per la mirada nerviosa de Stilgar que seria un error.

Va afrontar Harah, va aixecar la veu amb to vacil·lant per accentuar la seva por i el seu respecte:

—Mostra’m el meu allotjament, Harah! Discutirem la teva joventut en un altre moment.

Ella va fer-se enrere dos passos, va llançar una mirada aterrida a Stilgar:

—Ell té la veu misteriosa —va dir amb una veu ronca.

—Stilgar —va dir Paul—. El pare de Chani va imposar una pesada obligació sobre mi. Si hi ha alguna cosa…

—Serà decidit en consell —va dir Stilgar—. Podràs parlar aleshores.

Va abaixar el cap acomiadant-se, es va girar i la resta de l’escamot el va seguir.

Paul va agafar el braç de Harah, va observar que la seva carn semblava fresca, va sentir que tremolava.

—No et faré mal, Harah —va dir ell—. Mostra’m el nostre allotjament.

I va alleugerir la veu amb una nota calma.

—No em faràs fora quan l’any passi? —va preguntar ella—. Sé que no sóc tan jove com abans.

—Mentre visqui tindràs un lloc amb mi —va dir ell. Li va deixar el braç—. Anem, on és el nostre allotjament?

Ella es va girar, va guiar-lo pel passatge, girant a la dreta vers a un túnel ample il·luminat per globus grocs irregularment distribuïts a dalt. El terra de pedra era llis, sense sorra.

Paul anava al seu costat, va estudiar-li el perfil aquilí.

—No m’odies, Harah?

—Per què t’hauria d’odiar?

Ella va assenyalar amb el cap un grup de criatures que els miraven des de la plataforma aixecada d’una galeria lateral. Paul va avistar formes adultes darrere les criatures en part amagades per cortines fines.

—Jo… vaig vèncer Jamis.

—Stilgar ha dit que s’ha fet la cerimònia i que tu ets un amic de Jamis. —Va mirar-lo de costat—. Stilgar ha dit que vas donar humitat pel mort. És cert?

—Sí.

—És més del que jo faré… podré fer.

—No el plores?

—Quan sigui el moment de plorar, el ploraré.

Van passar una obertura arquejada. Paul va mirar a través dels homes i dones que treballaven amb màquines en una cambra gran i il·luminada. Semblaven posseïts d’una gran urgència.

—Què fan aquí? —va preguntar Paul.

Ella va mirar enrere quan havien passat ja l’arc i va dir:

—Han d’acabar la quota a l’oficina de plàstics abans de la fuita. Ens fan falta molts col·lectors de rosada per a la plantació.

—Fuita?

—Fins que els carnissers deixin de perseguir-nos o siguin expulsats de la nostra terra.

Paul es va trobar en una ensopegada, sentint un instant parat de temps, recordant un fragment, una projecció visual de presciència —però desplaçada, com un muntatge en moviment. Els trossos de la seva memòria prescient no eren exactament com els recordava.

—Els sardaukars ens persegueixen —va dir.

—Només trobaran un o dos sietchs buits —va dir ella—. I trobaran la seva part de mort a la sorra.

—Trobaran aquest lloc? —va preguntar.

—És probable.

—Tanmateix, tenim temps per… —Va fer un moviment amb el cap vers l’arc ara molt enrere—… fer… col·lectors de rosada?

—La plantació continua.

—Què són col·lectors de rosada?

La mirada que ella li va dirigir era plena de sorpresa.

—No t’ensenyen res a… sigui on sigui d’on véns?

—No sobre col·lectors de rosada.

—Au! —va dir ella i hi havia tota una conversa en aquella paraula.

—Bé, què són?

—Cada arbust, cada herba que veus allà fora a l’erg —va dir ella—‚ com suposes que viurà quan marxarem? Cadascuna és plantada amb gran tendresa en el seu petit pou. Els pous són emplenats amb ovals de cromoplàstic. La llum els fa blancs. Pots veure com brillen a l’alba si mires des de dalt. El blanc reflecteix. Però quan el Vell Pare Sol se’n va, el cromoplàstic es torna transparent en la foscor. Es refreda amb extrema rapidesa, la superfície condensa la humitat de l’aire. Aquesta humitat regalima per mantenir les nostres plantes vives.

—Col·lectors de rosada —va murmurar, encantat per la bellesa simple de la idea.

—Ploraré Jamis en el moment degut —va dir ella, com si la seva ment no hagués deixat la qüestió—. Jamis era un bon home, però s’enfadava per poca cosa. Era un bon proveïdor i una meravella amb les criatures. No feia diferència entre el noi de Geoff, el meu primer, i el seu propi fill. Als seus ulls eren iguals. —Va girar una mirada interrogant a Paul—. Serà així amb tu, Usul?

—No tenim aquest problema.

—Però si…

—Harah!

Ella va retrocedir davant del to sever de la seva veu.

Van passar prop d’una altra habitació brillantment il·luminada a través d’un arc a l’esquerra.

—Què fan aquí? —va preguntar ell.

—Reparen la maquinària de teixir —va dir ella—. Però aquesta nit s’ha de desmuntar. —Va fer un gest a un embrancament del túnel a l’esquerra—. Per aquí i més enllà, hi ha processament alimentari i manutenció de vestits destil·ladors. —Va mirar Paul—. El teu vestit sembla nou. Però si necessita treball, sóc bona amb els vestits. Treballo a la fàbrica durant l’estació.

Ara començaven a arribar grups de gent per les obertures als costats del túnel. Una filera d’homes i dones van passar portant paquets que feien gloc-gloc feixugament, amb una gran olor d’espècia.

—No tindran la nostra aigua —va dir Harah—. Ni la nostra espècia. En pots estar segur.

Paul va mirar les obertures a les parets del túnel i va veure les catifes feixugues als relleixos alts, vistes d’habitacions amb teixits alegres a les parets, coixins apilonats. La gent a les obertures callava quan s’acostaven, seguien Paul amb mirades salvatges.

—La gent troba estrany que haguessis vençut Jamis —va dir Harah—. Probablement hauràs de passar algunes proves quan siguis instal·lat en un nou sietch.

—No m’agrada matar —va dir ell.

—Stilgar diu això —va dir ella, però la seva veu delatava la seva incredulitat.

Un càntic agut va créixer al seu davant. Van arribar a una obertura lateral més ampla que qualsevol de les altres que Paul havia vist. Va alentir el pas, mirant l’interior d’una habitació plena de criatures assegudes de cames creuades en un terra amb una catifa marró vermellós.

En una pissarra posada contra la paret més llunyana hi havia una dona amb una vestimenta groga i un projecto-estil en una mà. La pissarra estava plena de dibuixos —cercles, angles i corbes, espirals i quadrats, arcs tallats per línies paral·leles. La dona assenyalava els dibuixos l’un rere l’altre tan de pressa com podia moure l’estil i les criatures cantaven al ritme de la seva mà.

Paul va escoltar, sentia com les veus anaven fent-se més sordes a mesura que penetrava més en el sietch amb Harah.

—Arbre —cantaven les criatures—. Arbre, herba, duna, vent, muntanya, turó, foc, llampec, roca, roques, pols, sorra, calor, abric, calor, ple, hivern, fred, buit, erosió, estiu, caverna, dia, tensió, lluna, nit, caprock, marea de sorra, declivi, plantació, llaç…

—Feu classes en un moment com aquest? —va preguntar Paul.

La seva cara va obscurir-se i hi havia dolor a la seva veu.

—No podem parar un sol instant el que Liet ens va ensenyar. Liet, que és mort, no ha de ser oblidat. És la manera txakobsa.

Va travessar el túnel a l’esquerra, va pujar a una plataforma, va apartar unes cortines de gasa de color taronja i va enretirar-se:

—El teu yali és a punt per a tu, Usul.

Paul va vacil·lar abans de pujar al relleix. Va sentir una aversió sobtada d’estar sol amb aquella dona. Va recordar que estava voltat per una manera de vida que només podia ser entesa postulant tota una ecologia d’idees i valors. Va sentir que aquest món fremen el capturava, intentant entrampar-lo en les seves maneres. I sabia el que hi havia en aquell parany: la jihad salvatge, la guerra religiosa que sentia que calia evitar a tot preu.

—Aquest és el teu yali —va dir Harah—. Per què dubtes?

Paul va balancejar el cap, va pujar al relleix. Va aixecar les cortines sentint fibres de metall en el teixit i la va seguir a una petita entrada i després a una sala més espaiosa, quadrada, d’uns sis metres de costat, amb catifes blaves gruixudes al terra, cortines blaves i verdes amagant les parets de roca, globus de llum amb tons grocs a dalt tremolant contra els teixits grocs del sostre.

L’efecte era d’una tenda antiga.

Harah va quedar davant seu, amb la mà esquerra al maluc, els ulls estudiant la seva cara.

—Les criatures són amb una amiga —va dir—. Vindran més tard.

Paul va mascarar la seva inquietud amb una inspecció ràpida de la sala. Unes cortines fines a la dreta amagaven en part una habitació més ampla amb piles de coixins al voltant de les parets. Va sentir una brisa suau venint d’un aireducte, va veure l’orifici amagat amb les cortines.

—Vols que t’ajudi a treure el vestit destil·lador? —va preguntar Harah.

—No… gràcies.

—He de portar menjar?

—Sí.

—Hi ha una cambra de recuperació que dóna a l’altra sala. —Va fer un gest—. Per al teu confort quan et treguis el vestit destil·lador.

—Has dit que hem d’abandonar aquest sietch —va dir Paul—. No hauríem d’empaquetar algunes coses?

—Serà fet al seu temps —va dir ella—. Els carnissers encara no han entrat en la nostra regió.

Tanmateix, ella vacil·lava, el mirava.

—Què passa? —va preguntar Paul.

—Tu no tens els ulls d’Ibad —va dir ella—. És estrany, però no del tot desagradable.

—Porta menjar —va dir ell—. Tinc gana.

Ella li va somriure, un somriure de dona, coneixedor, que Paul va trobar inquietant,

—Sóc criada teva —va dir ella i es va girar amb un moviment ràpid, per desaparèixer darrere una cortina feixuga que va revelar una altra galeria estreta abans de tornar a caure en el seu lloc.

Sentint-se furiós amb si mateix, Paul va travessar la cortina fina a la dreta cap a la sala més ampla. Va quedar-se allà un moment, pres per la incertesa. I es va preguntar on podria estar Chani… Chani que acabava de perdre son pare.

Som semblants en això, va pensar.

Un crit de lament venia dels corredors exteriors, el seu volum esmorteït per les cortines que s’interposaven. Es repetia, una mica més llunyà. I de nou. Paul va comprendre que algú cridava l’hora. Va recordar que no havia vist rellotges.

L’olor lleu d’arbust de creosota cremat li va arribar als narius, a sobre de la pudor omnipresent del sietch, Paul es va adonar que ja havia suprimit l’assalt pudorós als seus sentits.

I es va interrogar de nou sobre la seva mare, com el muntatge del futur l’incorporaria… i a la filla que esperava. Una consciència mutable del temps el va recórrer. Va brandar el cap concentrant l’atenció en les proves que parlaven de la profunditat d’aquesta cultura fremen que els havia engolit. Amb les seves singularitats subtils.

Havia vist una cosa sobre les cavernes i aquesta cambra, una cosa que suggeria diferències molt més grans que qualsevol cosa que havia trobat fins ara.

No hi havia senyal aquí de cap escànner de verins, cap indicació del seu ús enlloc. Tanmateix, podia olorar verins en la pudor del sietch, verins forts, vulgars.

Va sentir un cruixit de cortines, va pensar que era Harah tornant amb menjar i es va girar per mirar-la. Però sortint de sota una cortina va veure dos nois de nou i deu anys, que el miraven amb ulls goluts.

Tots dos portaven un petit crys tipus kindjal i reposaven la mà al puny.

I Paul va recordar les històries dels frémens, que les seves criatures lluitaven tan feroçment com els adults.





15


Es mouen les mans, es mouen els llavis

—Les idees broten de les seves paraules,

I els seus ulls devoren!

Ell és una illa en si mateix.

—Descripció treta del «Manual de Muad’Dib»,

per la Princesa Irulan.

A les regions superiors més apartades de la caverna, els fòsfortubs llançaven una llum fluixa a la multitud que s’hi reunia, de manera que donaven la idea que aquest espai encerclat per la roca era… més extens. Jessica va veure, que semblava fins i tot més ample que el mateix Saló de Reunions de la seva escola Bene Gesserit. Va calcular que hi havia més de cinc mil persones reunides a sota de la plataforma on es trobava amb Stilgar.

I n’arribaven més.

L’atmosfera s’omplia de murmuris.

—El teu fill ha estat convocat, sayyadina —va dir Stilgar—. Vols que ell comparteixi la teva decisió?

—Podria ell canviar la meva decisió?

—Naturalment, l’aire amb què parles ve dels teus propis pulmons, però…

—La decisió es manté —va dir ella.

Però va tenir dubtes i es va preguntar si hauria de fer servir Paul com a excusa per escapar d’una situació perillosa. També calia pensar en aquella filla que encara havia de néixer. Tot el que fes perillar la carn de la mare posava en perill la carn de la filla.

Van arribar homes amb catifes enrotllades, rondinant sota el pes, aixecant polseguera quan les càrregues queien a la plataforma.

Stilgar li va agafar el braç, la va conduir al corn acústic que formaven els límits del darrere de la plataforma. Va assenyalar un banc de roca.

—La Reverenda Mare seurà aquí, però tu pots descansar fins que ella arribi.

—Prefereixo quedar-me dreta —va dir Jessica.

Va veure com els homes desenrotllaven les catifes, cobrint la plataforma, mirant la multitud. Ara hi havia almenys deu mil persones reunides allà.

I continuaven arribant.

A fora, al desert, ho sabia, era ja crepuscle roig, però aquí, a la caverna era capvespre perpetu, un espai gris que s’omplia de gent que venia a veure-la arriscar la vida.

Un passatge es va obrir a través de la multitud a la seva dreta i va veure Paul que s’acostava acompanyat per dos nois. Hi havia un aire d’orgull en les dues criatures. Conservaven les mans als punyals, miraven les persones d’ambdós costats amb les celles arrugades.

—Els fills de Jamis són ara els fills d’Usul —va dir Stilgar—. Es prenen molt seriosament els seus deures d’escorta.

Es va permetre somriure a Jessica, va reconèixer l’esforç d’alleugerir el seu humor i se’n va sentir agraïda, però no podia apartar la ment del perill que la confrontava.

No podia deixar de fer això, va pensar. Hem de cuitar si volem garantir el nostre lloc entre aquests frémens.

Paul va pujar a la plataforma, deixant les criatures a sota. Va parar davant de la seva mare, va mirar Stilgar, de nou Jessica.

—Què passa? Pensava que em convocaven a consell.

Stilgar va aixecar una mà demanant silenci, va fer un gest a l’esquerra on s’havia obert un altre passatge entre la multitud. Chani va venir per allà, amb línies de dolor a la seva cara d’elf. S’havia tret el destil·lador i portava una túnica blava, graciosa, que descobria els seus braços. Al braç esquerre, prop del muscle, hi havia lligat un mocador verd.

Verd de dol, va pensar Paul.

Era un dels costums que els dos fills de Jamis li havien explicat indirectament, dient-li que no portaven verd perquè l’acceptaven com a guardià-pare.

—Tu ets el Lisan al-Gaib? —li havien preguntat. I Paul havia sentit la Jihad en les seves paraules, havia fugit d’estudi amb una pregunta seva, assabentant-se que Kaleff, el més gran, tenia deu anys, i era fill de Geoff. Orlop, el més jove, tenia vuit anys i era el fill de Jamis.

Havia estat un dia estrany amb aquells dos fent guàrdia, perquè els ho havia demanat, mantenint els curiosos a part, permetent-li que alimentés el pensament i les memòries prescients, per planejar una manera d’evitar la jihad.

Ara, al costat de sa mare a la plataforma de la caverna i mirant la multitud, es va preguntar si algun pla podria impedir l’efusió salvatge de les legions fanàtiques.

Chani, que s’acostava a la plataforma, era seguida a una certa distància per quatre dones transportant una altra dona en una llitera.

Jessica va ignorar l’aproximació de Chani, concentrant tota la seva atenció en la dona a la llitera. Era vella, una cosa antiga, arrugada i marcida, amb una túnica negra. La caputxa enrere deixava veure el nus tibat dels seus cabells grisos i el seu coll fibrós.

Les dones que portaven la llitera van dipositar suaument la seva càrrega a la plataforma, i Chani va ajudar la vella a posar-se dreta.

Aquesta és, doncs, la seva Reverenda Mare, va pensar Jessica.

Quan va ranquejar cap a Jessica, la vella va recolzar-se feixugament en Chani. Semblava com una col·lecció de pals embolicats en una túnica negra. Va parar davant de Jessica, va mirar-la durant un llarg moment abans de parlar en un murmuri ronc.

—Tu ets ella, doncs. —La vella va balancejar precàriament el cap sobre el seu coll fi—. La Shadout Mapes tenia raó quan et planyia.

Jessica va parlar ràpidament, desdenyosa:

—No em fa falta llàstima de ningú.

—Ho veurem —va dir la vella amb veu rogallosa. Va girar-se amb una rapidesa sorprenent i va afrontar la multitud—: Digue’ls-ho, Stilgar.

—Ho he de fer? —va preguntar.

—Som el poble de Misr —va dir la vella amb veu aspra—. Des que els nostres avantpassats van fugir de Nilòtic al-Ourouba, hem conegut fuita i mort. Els joves continuen perquè la nostra gent no es mori.

Stilgar va inspirar profundament i va avançar dos passos.

Jessica va sentir com el silenci es feia a la caverna plena —unes vint mil persones ara, dretes i silencioses, gairebé no es movien. Això va fer que de sobte se sentís petita i vulnerable.

—Aquesta nit hem d’abandonar aquest sietch que ens ha abrigat durant tant de temps i hem de marxar cap al sud a través del desert —va dir Stilgar. La seva veu va ressonar sobre les cares aixecades amb la força que li era donada pel corn acústic darrere la plataforma.

Però la multitud va continuar silenciosa.

—La Reverenda Mare em diu que no pot sobreviure a una altra hajra —va dir Stilgar—. Hem viscut abans sense una Reverenda Mare, però això no és bo quan es busca una nova llar.

Ara, la multitud es va agitar, onejant amb murmuris i corrents d’inquietud.

—Perquè això no passi —va dir Stilgar—, la nostra sayyadina, Jessica de l’Art Estrany, ha consentit a entrar ara en el ritu. Intentarà passar la prova perquè no perdem la força de la nostra Reverenda Mare.

Jessica de l’Art Estrany, va pensar Jessica. Va veure que Paul la mirava amb els ulls plens d’interrogants, però la seva boca romania silenciosa a causa de tota l’estranyesa al voltant.

Si em moro, què se’n farà d’ell?, va preguntar Jessica. De nou els dubtes li van omplir el cervell.

Chani va conduir la vella Reverenda Mare al banc de roca al fons del corn acústic i va tornar al costat de Stilgar.

—Per no perdre-ho tot si Jessica de l’Art Estrany falla —va dir Stilgar—. Chani, filla de Liet, serà consagrada sayyadina ara mateix.

Des del fons del corn acústic, la veu de la vella va arribar, un murmuri amplificat, dur i penetrant:

—Chani ha tornat de la seva hajra. Chani ha vist les aigües.

Una resposta murmurada es va aixecar de la multitud:

—Ella ha vist les aigües.

—Jo consagro la filla de Liet com a sayyadina —va dir la vella.

—És acceptada —va contestar la multitud.

Paul amb prou feines sentia la cerimònia perquè la seva atenció encara es concentrava en el que havia estat dit de la seva mare.

I si fallés?

Va girar-se i va mirar enrere la dona que deien Reverenda Mare, va examinar les seves faccions seques, el blau insondable dels seus ulls. Tenia l’aire com si una brisa se la pogués emportar, però tenia alguna cosa que suggeria que es quedaria indemne si es travessés en una tempesta coriolis. Tenia la mateixa aura de poder que recordava de la Reverenda Mare Gaius Helen Mohiam que li havia fet la prova del gom jabbar.

—Jo, Reverenda Mare Ramallo, amb una veu per on parla una multitud, us dic això —va dir la vella—. És adequat que Chani sigui acceptava com a sayyadina.

—És adequat —va contestar la multitud.

La vella va balancejar el cap:

—Li dono els cels d’argent, el desert daurat i les seves roques brillants, els camps verds que seran. Els dono a la sayyadina Chani. I que no oblidi que és una serva de tots nosaltres, que sobre ella cauen els deures de la Cerimònia de la Llavor. Que sigui com Shai-hulud vulgui.

Va aixecar un braç que semblava un pal marró i el va tornar a deixar caure.

Sentint la cerimònia al seu voltant amb un corrent que l’emportava més enllà de cap retorn, Jessica va mirar la cara de Paul, plena d’interrogants, i es va preparar per a la prova.

—Que els mestres de l’aigua es presentin —va dir Chani amb només una lleu vibració d’incertesa en la seva veu de nena.

Ara Jessica es va sentir en el centre del perill, se n’adonava per l’atenció de la multitud, pel silenci.

Un grup d’homes va avançar per un camí serpentí obert en la multitud, avançant des del darrere en parells. Cadascú portava una petita bóta de pell, potser de la grandària d’un cap humà. Les botes xipollejaven feixugament.

Els dos que anaven al davant van posar les seves càrregues als peus de Chani a la plataforma i van tornar enrere.

Jessica va mirar la bóta, després els homes. Tenien les caputxes enrere, revelant els cabells llargs lligats en un rotlle a la base del coll. Els pous negres dels seus ulls li van tornar calmament la mirada.

Una aroma de canyella va arribar de la bóta. Espècia?, es va interrogar.

—Hi ha aigua aquí? —va preguntar Chani.

El mestre de l’aigua a l’esquerra, un home amb una cicatriu porpra al nas, va abaixar el cap una vegada.

—Hi ha aigua, sayyadina —va dir—. Però no la podem beure.

—Hi ha llavor? —va preguntar Chani.

—Hi ha llavor —va dir l’home.

Chani es va agenollar i va col·locar les mans sobre la bóta xipollejant.

—Beneïda sia l’aigua i la seva llavor.

Hi havia familiaritat en el ritu, i Jessica va mirar la Reverenda Mare Ramallo. Els ulls de la vella estaven tancats i seia encorbada com si dormís.

—Sayyadina Jessica —va dir Chani.

Jessica es va girar per veure que la noia la mirava.

—Has tastat l’aigua beneïda? —va preguntar Chani.

Abans que Jessica pogués contestar, Chani va dir;

—No és possible que hagis tastat l’aigua beneïda. Ets d’un altre món i no tens privilegis.

Un sospir va passar per la multitud, un murmuri de túniques que van posar drets els cabells al clatell de Jessica.

—La collita ha estat bona i el faedor ha estat destruït —va dir Chani. Va començar a alliberar el broc dalt de la bóta xipollejant.

Ara Jessica va tenir la sensació de perill bullint al seu voltant.

Va mirar Paul, va veure que ell havia estat agafat pel misteri del ritual i només tenia ulls per a Chani.

Hauria vist aquest moment en el temps?, es va preguntar Jessica. Va posar la mà a l’abdomen, pensant en la filla que havia de néixer i es va preguntar: Tinc el dret d’arriscar-la també?

Chani va aixecar el broc cap a Jessica i va dir:

—Vet aquí l’Aigua de la Vida, l’aigua que és més gran que l’aigua: Kan, l’aigua que allibera l’ànima. Si has de ser una Reverenda Mare, t’obrirà l’univers. Que Shai-hulud sigui el jutge ara.

Jessica es va sentir dividida entre el deure vers la seva filla que havia de néixer i el deure vers Paul. Per Paul, ho sabia, hauria d’agafar aquell broc i beure el contingut de la bóta, però quan es va inclinar sobre el broc que li oferien, els seus sentits li van parlar del seu perill.

El que hi havia en la bóta tenia una olor amarga subtilment propera a la de molts verins que coneixia, però també diferent.

—Cal que t’ho beguis ara —va dir Chani.

No puc tornar enrere, es va recordar Jessica. Però no recordava res del seu entrenament Bene Gesserit que l’ajudés en aquest moment.

Què és?, es va preguntar Jessica. Un alcohol? Una droga?.

Va corbar-se sobre el broc, va olorar els vapors de canyella, i va recordar aleshores la borratxera de Duncan Idaho. Alcohol d’espècia?, es va preguntar. Va posar-se el tub a la boca, va xuclar només un minúscul glop. Tenia el sabor de l’espècia, un gust lleument acre i acerb.

Chani va prémer el sac de pell. Una gran glopada va entrar a la boca de Jessica i, abans que ho pogués evitar, se la va empassar lluitant per mantenir la calma i la dignitat.

—Acceptar una mica de mort és pitjor que la mateixa mort —va dir Chani. Va mirar Jessica, esperant.

I Jessica la va mirar, encara amb el broc a la boca. Va tastar el contingut del sac als narius, a la boca, a les galtes, als ulls —ara una dolçor acerba.

Fresca.

De nou Chani va enviar el líquid a la boca de Jessica.

Delicat.

Jessica va estudiar l’expressió de Chani —faccions d’elf— veient la retirada de Liet-Kynes encara no fixada pel temps.

El que em donen és una droga, es va dir Jessica.

Però era diferent de qualsevol altra droga de la seva experiència, i l’entrenament Bene Gesserit incloïa la prova de moltes drogues.

Les faccions de Chani eren tan clares, com si estiguessin contra una llum forta.

Una droga.

Un silenci vertiginós es va formar al voltant de Jessica. Cada fibra del seu cos acceptava el fet que alguna cosa profunda li passava. Va sentir que era una partícula ínfima conscient, més petita que qualsevol partícula subatòmica, tanmateix capaç de moviment i de sentir el seu medi. Com una revelació abrupta —les cortines arrencades— va comprendre que s’havia tornat conscient d’una extensió psicocinètica de si mateixa. Ella era la partícula, però alhora no era la partícula.

La caverna romania al seu voltant —la gent. Els sentia: Paul, Chani, Stilgar, la Reverenda Mare Ramallo.

Reverenda Mare!

A l’escola hi havia rumors que algunes no sobrevivien a la prova de la Reverenda Mare, que la droga se les emportava.

Jessica va concentrar la seva atenció en la Reverenda Mare Ramallo, conscient ara que tot això s’esdevenia en un instant congelat de temps —un temps suspès només per a ella.

Per què el temps està suspès?, es va preguntar. Va mirar les expressions parades al seu voltant, i va veure una partícula de pols sobre el cap de Chani, va detenir-se allà.

Esperant.

La resposta a aquest instant va venir com una explosió en la seva consciència; el seu temps personal estava suspès per salvar-li la vida.

Va concentrar-se en l’extensió psicocinètica d’ella mateixa, mirant endins, i va ser confrontada immediatament per un nucli cel·lular, un pou de negror que la rebutjava.

Aquest és l’indret que no podem mirar, va pensar. És l’indret que les Reverendes Mares tenen tanta repugnància de mencionar —l’indret que només un Kwisatz Haderach pot mirar.

El fet de comprendre això li va tornar una certa confiança i de nou es va aventurar a concentrar-se en l’extensió psicocinètica, tornant-se una partícula-jo que buscava el perill dins seu.

El va descobrir a la droga que s’havia empassat.

El líquid era com partícules balladores dins seu, els seus moviments tan ràpids que ni el temps congelat les podia parar. Partícules balladores. Va començar a reconèixer estructures familiars, lligams atòmics: un àtom de carboni aquí, una oscil·lació helicoïdal… una molècula de glucosa. Tota una cadena de molècules la va afrontar, i va reconèixer una proteïna… una configuració de metil-proteïna.

Ah-h-h!

Era un sospir mental sense so dins seu quan va veure la natura del verí.

Amb el seu sondatge psicocinètic, hi va entrar, va canviar una partícula d’oxigen, va permetre que una altra partícula de carboni s’hi lligués, va tornar a unir oxigen… hidrogen…

El canvi es va escampar… cada vegada més de pressa a mesura que la reacció catalitzada obria la seva superfície de contacte.

La suspensió del temps va relaxar el seu domini sobre ella i va sentir moviment. El broc del sac va ser tocat per la seva boca —suaument, prenent una gota d’humitat.

Chani recupera el catalitzador del meu cos per canviar el verí en aquella bóta, va pensar Jessica. Per què?

Algú la va ajudar a prendre una posició asseguda. Va veure que portaven la vella Reverenda Mare per asseure’s al seu costat a les catifes de la plataforma. Una mà seca li va tocar el coll.

I hi havia una altra partícula psicocinètica dins la seva consciència! Jessica va intentar rebutjar-la, però la partícula s’acostava… cada vegada més.

Es van tocar!

Era com una unió essencial, ser dues persones alhora: no telepatia, sinó consciència mútua.

Amb la vella Reverenda Mare!

Però Jessica va veure que la Reverenda Mare no pensava en si mateixa com sent tan vella. Una imatge es va desdoblar al davant de l’ull de la ment mútua: una noia amb un esperit lleuger i un cor tendre.

Dins de la consciència mútua, la noia va dir:

—Sí, és així com sóc.

Jessica només podia acceptar les paraules, no contestar-les.

—Ho tindràs tot aviat, Jessica —va dir la imatge interior.

És una al·lucinació, es va dir Jessica.

—Saps que no és així —li va dir la imatge interior—. Ara de pressa, no em rebutgis. Nosaltres… —Va haver-hi una llarga pausa i després—: Ens hauries d’haver dit que estaves embarassada!

Jessica va trobar la veu que parlava dins la consciència mútua:

—Per què?

—Això us transforma a totes dues! Mare Sagrada, què hem fet?

Jessica va sentir un moviment forçat en la consciència mútua, va veure una altra partícula-presència amb la visió interior. L’altra partícula corria agitadament en cercles. Radiava un terror pur.

—Hauràs de ser forta —va dir la presència-imatge de la vella Reverenda Mare—. Agraeix que sigui una filla. Això hauria mort un fetus masculí. Ara… curosament, suaument… toca la teva presència-filla. Sigues la teva presència-filla. Absorbeix la por… calma’t… Fes servir el teu coratge i la teva força… suaument ara… suaument…

L’altra partícula va acostar-se i Jessica es va obligar a tocar-la.

El terror amenaçava dominar-la.

Va combatre’l de l’única manera que coneixia; «No tindré por. La por és l’assassí de la ment…».

La lletania va portar una semblança de calma. L’altra partícula era immòbil al seu costat.

No serveixen les paraules, es va dir Jessica.

Es va reduir a reaccions emocionals bàsiques, va irradiar amor, confort, protecció.

El terror va minvar.

De nou la presència de la vella Reverenda Mare es va imposar, però ara hi havia un triplicat de consciència mútua —dues actives i una que era silenciosa, absorbent.

—El temps em força —va dir la Reverenda Mare dins la consciència—. Tinc molt per donar-te. I no sé si la teva filla pot acceptar tot això i romandre sana. Però ho he de fer; les necessitats de la tribu són supremes.

—Què…

—Roman silenciosa i accepta!

Van començar a desenrotllar-se experiències davant Jessica. Era com una lectura en un projector d’entrenament subliminar a l’escola Bene Gesserit… però més de pressa… encegadorament més de pressa.

I tanmateix… diferent.

Coneixia cada experiència mentre tenia lloc: hi havia un amant —viril, amb barba, amb ulls foscos de fremen, i Jessica va veure la seva força i tendresa, tot allò en un obrir i tancar d’ulls a través de la memòria de la Reverenda Mare.

No hi havia temps ara per pensar el que això podria fer al fetus de la filla, només temps per acceptar i enregistrar. Les experiències continuaven vessant-se en Jessica —naixença, vida, mort— afers importants i no-importants, una efusió de temps.

Per què una caiguda de sorra d’un cingle hauria de quedar en la memòria?, es va preguntar.

Massa tard, Jessica va veure el que passava: la vella es moria i, en morir-se, transvasava tota la seva experiència a la consciència de Jessica com l’aigua es passa a una tassa. L’altra partícula va tornar a la seva consciència prenatal mentre Jessica ho observava. I morint-se-en-concepció, la vella Reverenda Mare va deixar la seva vida en la memòria de Jessica amb un darrer sospir de paraules.

—T’espero fa molt de temps —va dir ella—. Vet aquí la meva vida.

I era allà, en una càpsula, tota.

Fins i tot el moment de la mort.

Ara sóc una Reverenda Mare, va comprendre Jessica.

I va saber, amb una consciència generalitzada, que havia esdevingut, de fet, precisament el que era una Reverenda Mare Bene Gesserit. La droga verí l’havia transformada.

No era exactament com ho feien a l’escola Bene Gesserit, ho sabia. Ningú mai l’havia introduït en els seus misteris, però ho sabia.

El resultat final era el mateix.

Jessica va sentir la partícula-filla tocant encara la seva consciència interna, la va provar sense resposta.

Una terrible sensació de solitud va travessar Jessica quan va comprendre el que li havia passat. Va veure la seva vida com un patró que havia alentit i tota la vida al seu voltant es va apressar perquè el joc d’interaccions es fes més clar.

La sensació de consciència de partícula va esborrar-se lleugerament, la seva intensitat va afluixar mentre el seu cos es relaxava de l’amenaça de verí, però encara sentia aquella altra partícula, tocant-la amb una sensació de culpabilitat pel que havia permès que li passés.

Ho he fet, pobra filleta meva encara no formada. T’he portat en aquest univers i he exposat la teva consciència a totes les seves experiències sense cap defensa.

Un petit corrent d’amor-confort, com un reflex del que li havia enviat, va venir de l’altra partícula.

Abans que Jessica pogués contestar, va sentir la presència de l’adab, la memòria exigent. Hi havia alguna cosa que calia fer. Ho va intentar, però comprenent que li ho impedia un mareig de la droga canviada que li impregnava els sentits.

Podria canviar això, va pensar. Podria treure l’acció de la droga i tornar-la inofensiva. Però va sentir que seria un error. Estic dins un ritu d’entrada.

Aleshores va saber el que calia fer.

Jessica va obrir els ulls, va fer un gest a la bóta d’aigua que Chani ara sostenia a sobre seu.

—Ha estat beneïda —va dir Jessica—. Barreja les aigües, deixa que el canvi vingui a tothom, que tothom comparteixi la benedicció.

Que el catalitzador faci la seva tasca, va pensar. Que el poble begui i tingui la seva consciència l’un de l’altre intensificada durant un moment. La droga ja no és perillosa… ara que una Reverenda Mare l’ha canviada.

Però la memòria exigent va actuar en ella, imposant-se. Va comprendre que hi havia una altra cosa que calia fer, però la droga feia difícil concentrar-se.

Ah-h-h-h… la vella Reverenda Mare.

—He trobat la Reverenda Mare Ramallo —va dir Jessica—. Se n’ha anat, però roman. Que la seva memòria sigui honrada amb el ritu.

Ara, on he trobat aquestes paraules?, es va preguntar Jessica.

I va comprendre que venien d’una altra memòria, la vida que li havia estat donada i que ara era part d’ella mateixa. Però alguna cosa semblava incompleta respecte d’aquest do.

—Que tinguin la seva orgia —va dir l’altra-memòria dins seu—. Pocs plaers tenen en la vida. Sí, i a nosaltres ens fa falta una mica de temps per conèixer-nos abans que m’allunyi i desaparegui de les teves memòries. Ja em sento lligada a trossos de tu. Ah-h-h, tens una ment plena de coses interessants. Tantes coses que mai no m’havia imaginat.

I la memòria-ment encapsulada dins seu es va obrir a Jessica, permetent una vista per un ample corredor a altres Reverendes Mares dins altres Reverendes Mares dins altres Reverendes Mares fins que semblava no haver-hi fi.

Jessica es va fer enrere, tement perdre’s en un oceà d’unitat.

Però el corredor romania, revelant a Jessica que la cultura fremen era més antiga que no ho havia sospitat.

Va veure que hi havia hagut frémens a Poritrin, un poble que s’havia estovat en un planeta fàcil, presa d’assaltants imperials per collir i plantar colònies humanes a Bela Tegeuse i Salusa Secundus.

Oh, Jessica, gemegant, va sentir aquella separació.

Al fons del corredor, una imatge-veu va cridar:

—Ens van negar l’Hajj!

Jessica va veure les cabanyes d’esclaus de Bela Tegeuse al fons d’aquell corredor del seu esperit va veure la selecció d’homes per a Rossak i Harmonthep. Escenes de ferocitat brutal van obrir-se per a ella com pètals d’una flor terrible. I va veure l’amenaça del passat portada per sayyadina rere sayyadina —primer de paraula, d’amagat als cants de la sorra, després refinat a través de les seves pròpies Reverendes Mares amb la descoberta de la droga-verí a Rossak… i ara desenvolupada amb una força subtil a Arrakis amb la descoberta de l’Aigua de la Vida.

Al fons del corredor, una altra veu cridava:

—No perdonar mai! No oblidar mai!

Però l’atenció de Jessica es va concentrar en la revelació de l’Aigua de la Vida, veient la seva font: l’exhalació líquida d’un verm de la sorra moribund, un faedor. I quan va veure, en la seva nova memòria, com es moria, va reprimir un bleix.

El verm es negava!

—Mare, que estàs bé?

La veu de Paul li va arribar, i Jessica va lluitar per sortir de la seva consciència interna i mirar-lo, adonant-se del seu deure vers ell però ressentint-se de la seva presència.

Sóc com una persona que té les mans balbes, sense sensació des del primer moment de consciència, fins que un dia les hi obliguen a tenir la capacitat de sentir.

Aquesta idea va planar a la seva ment, una consciència interior.

I vaig dir: «Mira! Tinc mans!». Però tothom al voltant em deia:

«Què són mans?».

—Estàs bé? —va repetir Paul.

—Sí.

—He de beure? —Ell va fer un gest a la bóta que era a les mans de Chani—. Volen que begui.

Ella va percebre el sentit amagat a les seves paraules, va comprendre que ell havia detectat el verí a la substància original, sense canvi, que estava desconcertat a causa seva. Jessica es va interrogar aleshores sobre els límits de la presciència de Paul. La seva pregunta li revelava molt.

—Pots beure —va dir ella—. Ha estat canviada. —I va mirar més endavant, on Stilgar la mirava, estudiant-la amb els seus ulls foscos.

—Ara, sabem que no pots ser falsa —va dir ell.

També aquí ella va sentir el significat amagat, però la droga li dominava els sentits. Com era calenta i calmant! Com els frémens eren bondadosos de portar-la a tal companyonia!

Paul va veure que la droga s’apoderava de la seva mare.

Va cercar en la seva memòria —el passat fix, les línies fluides dels futurs possibles. Era com explorar a través d’instants parats de temps, desconcertants vers les lents de l’ull interior. Els fragments eren difícils de comprendre quan eren arrencats al flux.

Aquesta droga… va poder reunir coneixements sobre ella, comprendre el que feia a la seva mare, però faltava a aquest coneixement un ritme natural, li faltava un sistema de reflexió mútua.

Va comprendre de sobte que una cosa era veure el passat ocupant el present, però que la veritable prova de presciència era veure el passat en el futur.

Les coses insistien a no ser el que semblaven.

—Beu —va dir Chani. Va agitar el broc de banya d’un sac d’aigua a sota el seu nas.

Paul es va adreçar mirant Chani. Va sentir una excitació de carnaval en l’aire. Ell sabia el que passaria si bevia aquesta droga d’espècia amb la seva quinta essència de la substància que li havia portat el canvi. Tornaria a la visió de temps pur, de temps-tornat-espai. El col·locaria en un cim vertiginós i el desafiaria a comprendre.

Des de darrere Chani, Stilgar va dir:

—Beu, noi. Retardes el ritu.

Aleshores Paul va sentir la multitud, escoltant el to salvatge de les seves veus; «Lisan al-Gaib», deien. «Muad’Dib!». Va mirar la seva mare. Semblava dormir asseguda pacíficament, amb l’alè regular i profund. Una frase del futur que era el seu passat solitari li va venir a la ment: «Ella dorm en les Aigües de la Vida».

Chani li va estirar la màniga.

Paul va posar el broc de banya a la boca, sentint com la gent cridava. Va sentir com el líquid li passava per la gola quan Chani va prémer el sac, va sentir la vertigen dels vapors. Chani va treure el broc, va passar el sac a altres mans que el demanaven des del terra de la caverna. Els seus ulls es van clavar al braç de la noia, al braçalet verd de dol que hi havia allà.

Quan es va posar dreta, Chani va veure la direcció de la seva mirada i va dir:

—Puc plorar-lo fins i tot enmig de la felicitat de les aigües. Ell ens va donar això. —Ella va posar la mà en la seva i el va estirar per la plataforma—. Som iguals en una cosa, Usul: tots dos hem perdut un pare a mans dels harkonnenians.

Paul la va seguir. Va sentir que el seu cap havia estat separat del cos i restaurat amb lligams estranys. Sentia les cames remotes i com si fossin de cautxú.

Van entrar en un passatge lateral estret, amb les parets fluixament il·luminades per globus de llum espaiats. Paul va sentir que la droga començava a tenir el seu efecte únic, obrint el temps com si fos una flor. Va sentir la necessitat d’equilibrar-se contra Chani quan van passar a un altre túnel fosc. La barreja de corda de fuet i tovor que va sentir sota la túnica li va remoure la sang. Aquesta sensació es va barrejar amb els efectes de la droga, barrejant futur i passat en el present, deixant-li el marge més insignificant de concentració triocular.

—Et conec, Chani —va murmurar—. Ens hem assegut en una plataforma a sobre la sorra mentre jo calmava les teves pors. Ens hem acaronat a la foscor del sietch. Hem… —Va sentir que perdia la concentració, va intentar brandar el cap, va trontollar.

Chani el va posar dret, el va conduir a través de cortines gruixudes cap a la calor groga d’un apartament privat —taules baixes, coixins, un matalàs sota una vànova taronja.

Paul es va adonar que s’havien deturat, que Chani era dreta al seu davant i que els seus ulls delataven una mirada de terror tranquil.

—M’has de dir —va murmurar ella.

—Tu ets Sihaya —va dir ell—‚ la primavera del desert.

—Quan la gent comparteix l’Aigua —va dir ella—‚ som junts… tots. Nosaltres… compartim. Jo puc… sentir els altres amb mi, però tinc por de compartir amb tu.

—Per què?

Ell va intentar concentrar-se en ella, però el passat i el futur es fonien amb el present, esborraven la imatge. La va veure en innombrables maneres i posicions i llocs.

—Hi ha alguna cosa aterridora en tu —va dir ella—. Quan t’he apartat dels altres… ho he fet perquè podia sentir el que els altres volien. Tu… ets com una força. Tu… ens fas veure coses!

Es va forçar a parlar clarament;

—Què veus tu?

Ella va mirar les seves mans:

—Veig una criatura… en els meus braços. És fill nostre, teu i meu. —Va posar la mà a la boca—. Com puc jo conèixer-ho tot de tu?

Tenen una mica del talent, li va dir la seva ment. Però el frenen perquè els terroritza.

En un moment de claredat, va veure com Chani tremolava.

—Què vols dir? —va preguntar ell.

—Usul —va murmurar ella i continuava tremolant.

—No pots recular en el futur —va dir ell.

Una profunda compassió el va recórrer. Es va estirar a prop seu, li va tustar el cap.

—Chani, Chani, no temis.

—Usul, ajuda’m —va cridar ella.

Mentre ella parlava, Paul va sentir que la droga completava el treball dins seu i apartava les cortines per deixar-li veure l’agitació grisa llunyana del seu futur.

—Estàs tan tranquil —va dir Chani.

Ell romania segur en la consciència, veient el temps allargar-se en la seva estranya dimensió, delicadament equilibrada però terbolinant, estreta però escampada com una xarxa reunint innombrables mons i forces, una corda per on havia de caminar.

A una banda podia veure l’Imperium, un Harkonnen que es deia Feyd-Rautha que corria cap a ell com una fulla mortal, els sardaukars sortint del seu planeta per portar el pogrom a Arrakis, la Guilda com a còmplice i conspirador, el Bene Gesserit amb el seu pla de reproducció selectiva. S’amassaven com una tempesta furiosa al seu horitzó, detinguts només pels frémens i el seu Muad’Dib, el gegant fremen adormit, preparat per a la seva croada salvatge a través de l’univers.

Paul es va sentir al centre, a l’eix on tota l’estructura girava, passant a sobre un fil fi de pau i felicitat. Chani al seu costat.

Podia veure el fil que s’estenia davant seu, un temps de relativa tranquil·litat en un sietch amagat, un moment de pau entre períodes de violència.

—No hi ha cap altre lloc per a la pau —va dir.

—Usul, tu plores —va murmurar Chani—. Usul, força meva, dónes humitat als morts? A quins morts?

—Als que encara no han mort —va dir ell.

—Aleshores deixa’ls tenir el seu temps de vida —va dir Chani.

A través de la boira de la droga, Paul va sentir que ella estava segura, la va abraçar amb força salvatge.

—Sihaya! —va dir.

Ella va posar un palmell a la seva galta.

—Ja no tinc por, Usul. Mira’m. Veig el que tu veus quan m’abraces així.

—Què veus? —va preguntar ell.

—Veig a tu i a mi donant-nos amor l’un a l’altre en un temps de calma entre tempestats. És el que estem destinats a fer.

La droga el va dominar de nou i va pensar; Tantes vegades m’has donat confort i oblit. Va sentir de nou la hiperil·luminació amb la seva imatgeria del temps en alt-relleu. Va sentir el seu futur esdevenir memòries —les eternes indignitats de l’amor físic, la comunió dels jos, la dolcesa i la violència.

—Tu ets la forta, Chani —va murmurar—. Queda’t amb mi.

—Sempre —va dir ella, i li va besar la galta.





LLIBRE III


El profeta





1


Cap dona, cap home, cap criatura mai ha estat profundament íntim del meu pare. Només el Comte Hasimir Fenring, el seu company d’infantesa, va estar més a prop de la companyonia amb l’Emperador Padishah. L’amistat del Comte Fenring pot ser avaluada primer en una cosa positiva: va calmar les sospites del Landsraad sobre el cas Arrakis. Va costar més d’un bilió de solaris en suborns d’espècia, deia la meva mare, i va haver-hi encara altres regals: esclaves, honors reials, i títols. La segona gran prova de l’amistat del Comte va ser negativa. Va refusar-se a matar un home encara que era dins de les seves possibilitats fer-ho i el meu pare li ho va manar. Ho contaré ara.

—De «El Comte Fenring: un perfil»,

per la Princesa Irulan.

El Baró Vladimir Harkonnen va arribar enrabiat dels seus apartaments privats, recorria el corredor, voleiava a través de taques de sol del final de la tarda que entrava per les enormes finestres. Es sacsejava i es torçava en els seus suspensors amb moviments violents.

Després de passar la cuina, després de la biblioteca, després de la petita sala de recepció, va entrar en l’avantcambra dels criats on ja havia començat la relaxació del vespre.

El capità de la guàrdia, Iakin Nefud, seia en un divan, amb l’estupor de l’esmorteïment de semuta a la seva cara camussa, el misteriós lament de música semuta al seu voltant. La seva pròpia cort seia al seu voltant a les seves ordres.

—Nefud! —va bramar el Baró.

Els homes van desaparèixer.

Nefud es va posar dret amb la cara apaivagada pel narcòtic però amb una pal·lidesa que delatava la seva por. La música semuta havia parat.

—Senyor Baró —va dir Nefud. Només la droga va fer que la seva veu no tremolés.

El Baró va estudiar les cares al seu voltant, hi va veure l’aire de quietud frenètica. Va tornar la seva atenció a Nefud i va parlar en un to suau:

—Quant de temps fa que ets el capità de la meva guàrdia, Nefud?

Nefud va empassar-se saliva.

—Des d’Arrakis, senyor. Gairebé dos anys.

—I sempre has anticipat els perills a la meva persona?

—Aquest ha estat el meu únic desig, senyor.

—On està Feyd-Rautha? —va bramar el Baró.

Nefud va recular.

—Senyor?

—No considerés Feyd-Rautha un perill per a la meva persona?

La seva veu era de nou suau.

Nefud es va mullar els llavis amb la llengua. L’esmorteïment de la semuta es va dissipar una mica als ulls.

—Feyd-Rautha és a les cambres dels esclaus, senyor.

—Una altra vegada amb les dones, oi?

El Baró va tremolar amb l’esforç de suprimir la fúria.

—Senyor, podria estar…

—Silenci!

El Baró va fer un altre pas a l’avantcambra adonant-se que els homes s’enretiraven, deixant buit l’espai al voltant de Nefud, dissociant-se de l’objecte de la seva ira.

—No t’he ordenat que sabessis precisament on el na-Baró era constantment? —va preguntar el Baró. Va acostar-se un pas més—. No t’he dit que havies de saber exactament el que el na-Baró diu constantment… i a qui? —Un altre pas—. No t’he dit que m’hauries d’informar sempre que ell fos a les cambres de les esclaves?

Nefud es va empassar saliva. Tenia el front mullat de transpiració.

El baró va conservar la veu calma, gairebé buida d’èmfasi.

—No t’he dit aquestes coses?

Nefud va abaixar el cap.

—I no t’he dit que hauries d’inspeccionar tots els nois esclaus que em fossin enviats i que ho hauries de fer tu mateix… personalment?

De nou, Nefud va abaixar el cap.

—I no has vist, per atzar, el defecte a la cuixa del que m’has enviat aquest vespre? —va preguntar el Baró—. Es possible que tu…

—Oncle.

El Baró va girar-se, va mirar Feyd-Rautha dret a la porta. La presència del nebot aquí, ara —l’aire de pressa que el xicot no podia amagar del tot— revelava moltes coses. Feyd-Rautha tenia el seu propi sistema d’espionatge concentrat en el Baró.

—Hi ha un cos a les meves cambres que vull que sigui tret —va dir el Baró, i conservava la mà a l’arma projectil sota la túnica, agraït pel fet que el seu escut era el millor que hi havia.

Feyd-Rautha va mirar els dos guàrdies prop de la paret a la dreta. Es van apartar, van córrer cap a la porta i cap al fons del vestíbul en direcció als apartaments del Baró.

Aquests dos, oi?, va pensar el Baró. Ah, aquest petit monstre té molt per aprendre encara sobre conspiracions!

—Suposo que has deixat les coses tranquil·les a les cambres dels esclaus, Feyd —va dir el Baró.

—He estat jugant a quèops amb el mestre dels esclaus —va dir Feyd-Rautha, i va pensar: Què ha anat malament? El noi que hem enviat al meu oncle ha estat òbviament assassinat. Però era un treball perfecte. Ni Hawat podria haver fet una millor tria. El noi era perfecte!

—Jugant a escacs de piràmide —va dir el Baró—. Molt maco. Has guanyat?

—Jo… ah, sí, oncle.

I Feyd-Rautha va aconseguir contenir la seva inquietud.

El Baró va fer espetegar els dits.

—Nefud, vols tornar a estar en gràcia?

—Senyor, què he fet? —va quequejar Nefud.

—Ara no té importància —va dir el Baró—. Feyd ha guanyat el mestre dels esclaus a quèops. Que ho has sentit?

—Sí… senyor.

—Vull que portis tres homes i busquis el mestre dels esclaus —va dir el Baró—. Garrota el mestre dels esclaus. Porta’m el seu cos quan hagis acabat perquè jo pugui veure que ha estat fet adequadament. No podem tenir personal que jugui tan malament els escacs.

Feyd-Rautha es va empal·lidir, va fer un pas endavant.

—Però, oncle, jo…

—Després, Feyd —va dir el Baró i va agitar una mà—. Després.

Els dos guàrdies que havien anat a les cambres del Baró a recollir el cos del noi, van passar davant de la porta de l’avantcambra amb la seva càrrega deixant que els braços s’arrosseguessin pel terra. El Baró va mirar fins que van desaparèixer de la vista.

Nefud va posar-se al costat del Baró.

—Vol que mati el mestre dels esclaus ara, senyor?

—Ara —va dir el Baró—. I quan acabis, afegeix a la teva llista aquests dos que acaben de passar. No m’ha agradat la manera com portaven aquell cos. Aquestes coses s’han de fer pulcrament. Vull veure les seves carcasses, també.

Nefud va dir:

—Senyor, si hi ha alguna cosa que jo…

—Fes el que el teu senyor t’ha manat —va dir Feyd-Rautha. I va pensar: Tot el que puc esperar ara és salvar la meva pròpia pell.

Bé!, va pensar el Baró. Almenys sap perdre. I el Baró va somriure interiorment a si mateix, pensant: El noi sap també el que m’agrada i està disposat a impedir que la meva ira caigui sobre ell. Sap que l’he de preservar. Qui més tinc que pugui prendre les brides que algun dia he de deixar? No tinc ningú més tan capaç. Però ell ha d’aprendre! I jo m’he de preservar mentre ell aprèn.

Nefud va fer un signe als homes que l’acompanyessin.

—M’acompanyes a les meves cambres, Feyd? —va preguntar el Baró.

—Estic a les vostres ordres —va dir Feyd-Rautha. Va fer una reverència, pensant: m’ha enxampat.

—Vés al davant —va dir el Baró, i va fer un gest cap a la porta.

Feyd-Rautha va indicar la seva por només per una petita vacil·lació. He fallat totalment?, es va preguntar. Em clavarà una fulla enverinada a l’esquena… lentament, a través de l’escut? Té alguna alternativa de successor?

Que tingui l’experiència d’aquest moment de terror, va pensar el Baró mentre caminava darrere el nebot. Em succeirà, però en el moment que jo triï. No permetré que destrueixi el que jo he construït!

Feyd-Rautha va intentar no caminar massa de pressa. Va sentir pell de gallina a l’esquena com si el seu mateix cos es preguntés quan vindria el cop. Tenia els músculs alternadament tensos i relaxats.

—Has sentit l’última notícia d’Arrakis? —va preguntar el Baró.

—No, oncle.

Feyd-Rautha es va forçar a no mirar enrere. Va arribar al vestíbul, a fora de l’ala dels criats.

—Tenen un nou profeta o líder religiós qualsevol entre els Frémens —va dir el Baró—. Li diuen Muad’Dib. Molt divertit realment. Vol dir «el Ratolí». He dit a Rabban que els deixi tenir la seva religió. Els mantindrà ocupats.

—Això és molt interessant, oncle —va dir Feyd-Rautha. Va girar cap al corredor privat que donava a les cambres de l’oncle, mentre es preguntava: Per què em parla de religió? Es alguna insinuació?

—Sí, oi? —va dir el Baró.

Van entrar als apartaments del Baró a través del saló de recepció i van anar fins al dormitori. Allà els van rebre senyals subtils d’una lluita; un llum suspensor desplaçat, un edredó al terra, una bobina-tranquil·litzant oberta sobre el llit.

—Era un pla enginyós —va dir el Baró. Va conservar l’escut del cos en el màxim i va parar, mirant el nebot—. Però no prou enginyós. Digue’m, Feyd, per què no m’has colpejat tu mateix? Has tingut prou oportunitats.

Feyd-Rautha va trobar una cadira de suspensors, va arronsar-se d’espatlles mentalment mentre seia sense que li ho demanessin.

Ara he de ser atrevit, va pensar.

—M’ha ensenyat, oncle, que les meves mans han de restar netes —va dir.

—Ah, sí —va dir el Baró—. Quan trobis l’Emperador, has de poder dir amb veritat que no has fet el que diuen. La bruixa que és al costat de l’Emperador escoltarà les teves paraules i sabrà si són certes o falses. Sí. T’he avisat sobre això…

—Per què no ha comprat una Bene Gesserit, oncle? —va preguntar Feyd-Rautha—. Amb una Deïdora de la Veritat al seu costat…

—Coneixes els meus gustos! —va exclamar el Baró.

Feyd-Rautha va estudiar l’oncle i va dir:

—Tanmateix, seria valuosa per a…

—No hi tinc confiança! —va exclamar el Baró—. I deixa d’intentar fugir d’estudi!

Feyd-Rautha va parlar amb humilitat:

—Com vulgui, oncle.

—Recordo una vegada a l’arena, fa alguns anys —va dir el Baró—. Semblava que un esclau havia estat preparat per matar-te. Era realment així?

—Va ser fa molt de temps, oncle. Al capdavall, jo…

—Sense evasives, si us plau —va dir el Baró i la tibantor de la seva veu mostrava com controlava la seva fúria.

Feyd-Rautha va mirar l’oncle, pensant: Ho sap, del contrari no hauria preguntat.

—Va ser una impostura, oncle. Ho vaig preparar per desacreditar el seu mestre dels esclaus.

—Molt astuta —va dir el Baró—. I valenta, també. Aquell gladiador esclau gairebé et va matar, oi?

—Sí.

—Si tinguessis astúcia i refinament iguals a aquest coratge, series realment formidable. —El Baró va brandar el cap de banda a banda. I com havia fet moltes vegades des d’aquell terrible dia a Arrakis, es va trobar lamentant la pèrdua de Piter, el Mentat. Havia estat un home d’un refinament delicat, diabòlic. No l’havia salvat, però. De nou el Baró va sacsejar el cap. El destí era a vegades inescrutable.

Feyd-Rautha va mirar el dormitori al voltant estudiant els signes de la lluita, preguntant-se com havia l’oncle dominat l’esclau que havien preparat amb tanta cura.

—Com l’he vençut? —va preguntar el Baró—. Ah-h-h, ara, Feyd… deixa’m guardar algunes armes en la vellesa. Val més que dediquem aquesta estona a fer un pacte.

Feyd-Rautha el va mirar: Un pacte! En aquest cas, certament vol conservar-me com a hereu seu. Si no, per què un pacte? Els pactes es fan entre iguals o gairebé iguals!

—Quin pacte, oncle?

I Feyd-Rautha va sentir-se orgullós que la seva veu romangués calma i raonable, sense delatar gens l’alegria que l’omplia.

També el Baró se’n va adonar, del control. Va brandar el cap.

—Ets bon material, Feyd. Jo no desaprofito bon material. Però continues refusant a aprendre el meu autèntic valor per a tu. Ets obstinat. No veus el perquè jo hauria de ser preservat com algú de més gran valor per a tu. Això… —Va fer un gest a les proves de lluita al dormitori—. Això ha estat una ximpleria. Jo no recompenso la ximplesa.

Vés al gra, vell idiota!, va pensar Feyd-Rautha.

—Penses que jo sóc un vell idiota —va dir el Baró—. He de dissuadir-te d’això.

—Parlava d’un pacte.

—Ah, la impaciència de la joventut —va dir el Baró—. Bé, aquesta és la substància del pacte, doncs: tu deixes de fer intents ximples contra la meva vida. I jo, quan estiguis preparat per a això, m’apartaré en favor teu. Em retiraré a una posició consultiva i et deixaré amb el poder.

—Retirar-se, oncle?

—Creus que sóc idiota —va dir el Baró—‚ i això ho confirma, oi? Penses que t’estic demanant! Vés amb cura, Feyd! Aquest vell idiota ha vist l’agulla que havies plantat a la cuixa d’aquell noi. Exactament on jo posaria la mà, oi? La més petita pressió i… paf! Una agulla amb verí al palmell del vell idiota! Ah-h-h, Feyd…

El Baró va brandar el cap, pensant: Hauria donat resultat si Hawat no m’hagués avisat. Bé, val més deixar que es cregui que he descobert la conspiració tot sol. En certa manera, ha estat així. Vaig ser jo qui va salvar Hawat de la destrucció d’Arrakis. I aquest noi necessita tenir més respecte per la meva destresa.

Feyd-Rautha va restar callat, lluitant amb si mateix. És sincer? Realment vol retirar-se? Per què no? Si faig les coses amb cura, el succeiré un dia. No pot viure sempre. Potser ha estat una ximpleria intentar apressar les coses.

—Ha parlat d’un pacte —va dir Feyd-Rautha—. Quines garanties donarem?

—Com podem confiar l’un en l’altre, eh? —va preguntar el Baró—. Bé, Feyd, respecte a tu: posaré Thufir Hawat per vigilar-te. Confio en les capacitats de Mentat de Hawat en això. Em comprens? Quant a mi, hauràs de creure en la meva paraula. Però jo no puc viure sempre, oi que no, Feyd? I potser hauràs de començar a sospitar que jo sé coses que tu hauries de saber.

—Jo li dono la meva garantia i l’oncle, què em dóna? —va preguntar Feyd-Rautha.

—Deixo que continuïs vivint —va dir el Baró.

De nou, Feyd-Rautha va estudiar l’oncle. Posa Hawat a vigilar-me! Què diria si jo li contés que Hawat va planejar el truc amb el gladiador que li va costar el mestre dels esclaus? Probablement diria que jo mentia per intentar desacreditar Hawat. No, el bon Thufir és un Mentat i ha anticipat aquest moment.

—Bé, què dius? —va preguntar el Baró.

—Què puc dir? Accepto, és clar.

I Feyd-Rautha va pensar: Hawat! Juga amb les dues puntes contra el centre… és això? S’ha passat al camp del meu oncle perquè no m’he deixat aconsellar per ell sobre l’intent amb el noi esclau?

—No has dit res de la meva proposta que Hawat et vigili —va dir el Baró.

Feyd-Rautha va delatar la seva ràbia per un tremolor dels narius.

El nom de Hawat havia estat un senyal de perill feia tants anys a la família Harkonnen… i ara tenia un nou significat: encara era perillós.

—Hawat és una joguina perillosa —va dir Feyd-Rautha.

—Joguina! No siguis estúpid. Jo sé el que tinc en Hawat i com controlar-ho. Hawat té emocions profundes, Feyd. El que s’ha de témer és l’home sense emocions. Però emocions profundes… ah, aquests poden fer-se corbar d’acord amb les teves necessitats.

—Oncle, no l’entenc.

—Sí, és prou clar.

Només un pestanyeig ràpid va revelar el pas del ressentiment per Feyd-Rautha.

—I tu no comprens Hawat —va dir el Baró.

Tu tampoc!, va pensar Feyd-Rautha.

—Hawat, a qui blasma per les seves presents circumstàncies? —va preguntar el Baró—. A mi? És clar. Però ell era un instrument dels Atreides i em va vèncer durant anys fins que l’Imperium em va donar una mà. És així que ell veu les coses. El seu odi per mi és ara una cosa casual. Es pensa que em pot vèncer tothora. Com que es pensa això, està vençut. Perquè jo dirigeixo la seva atenció vers on vull… contra l’Imperium.

Les tensions d’una nova comprensió van manifestar-se en les ratlles dures al front de Feyd-Rautha, se li va aprimar la boca.

—Contra l’Emperador?

Deixem que el meu estimat nebot tingui un tast d’això, va pensar el Baró. Que pensi: «L’Emperador Feyd-Rautha Harkonnen!». Deixem que s’interrogui sobre el valor d’això. Certament això val la vida d’un oncle vell que podria fer realitat aquest somni!

Lentament, Feyd-Rautha va mullar els llavis amb la llengua. Era cert el que el vell idiota deia? L’afer era més important del que semblava.

—I què té Hawat a veure amb això? —va preguntar Feyd-Rautha.

—Es pensa que ens utilitza per a la seva revenja contra l’Emperador.

—I quan es realitzarà això?

—Ell no pensa més enllà de la revenja. Hawat és un home que ha de servir els altres i ni tan sols sap això sobre ell mateix.

—He après molt amb Hawat —va concordar Feyd-Rautha, i va sentir la veritat de les paraules quan les deia—. Però com més aprenc, més sento que hauríem de desfer-nos d’ell… i aviat.

—No t’agrada la idea que et vigili?

—Hawat vigila tothom.

—I podrà posar-te en el tron. Hawat és subtil. És perillós, astut. Però encara no suspendré l’antídot. Una espasa també és perillosa, Feyd. Per a aquesta, però, nosaltres som la beina. El verí és en ell. Quan retirarem l’antídot, la mort serà la seva funda.

—En certa manera, és com l’arena —va dir Feyd-Rautha—. Fintes dins fintes dins fintes. Mires per veure de quina banda el gladiador s’inclina, cap a on mira, com agafa el punyal.

Va balancejar el cap, veient que aquestes paraules agradaven a l’oncle, però pensant: Sí! Com l’arena! I el tall és la ment!

—Ara veus que encara em necessites —va dir el Baró—. Encara em pots fer servir, Feyd.

Una espasa a fer servir fins que estigui massa esmussada, va pensar Feyd-Rautha.

—Sí, oncle.

—I ara —va dir el Baró—‚ baixarem tots dos a les cambres de les esclaves. I jo et miraré mentre tu, amb les teves pròpies mans, mates totes les dones a l’ala del plaer.

—Oncle!

—Hi haurà altres dones, Feyd. Però no vull que cometis cap error amb mi sense patir.

La cara de Feyd-Rautha es va entristir.

—Oncle, jo…

—Acceptaràs el teu càstig i n’aprendràs alguna cosa —va dir el Baró.

Feyd-Rautha va afrontar la mirada d’odi dels ulls de l’oncle. I he de recordar aquesta nit, va pensar. I en recordar-la, he de recordar altres nits.

—No refusaràs —va dir el Baró.

Què faries si refusés, vell?, es va preguntar Feyd-Rautha. Però sabia que podria haver-hi altres càstigs, potser un de més subtil, una manera més brutal de doblegar-lo.

—Et conec, Feyd —va dir el Baró—. No refusaràs.

Molt bé, va pensar Feyd-Rautha. Ara et necessito. Ho sé. El pacte està fet. Però no sempre et necessitaré. I… un dia…





2


En les fondàries de l’inconscient humà hi ha una necessitat penetrant d’un univers lògic que tingui sentit. Però l’univers real és sempre un pas enllà de la lògica.

—De «Recull de Frases de Muad’Dib»,

per la Princesa Irulan.

He segut davant de molts senyors de Grans Cases, però mai no he vist un porc més gros i perillós que aquest, va pensar Thufir Hawat.

—Pots parlar-me obertament, Hawat —va rondinar el Baró.

Va recolzar-se enrere en la seva cadira de suspensors, amb els ulls, en els seus plecs de greix, clavats en Hawat.

El vell Mentat va mirar la taula entre ell i el Baró Vladimir Harkonnen, adonant-se de l’opulència de les seves aigües. Fins i tot això era un factor a considerar en avaluar el Baró, com ho eren les parets vermelles d’aquella sala de conferències privada i la fragància suau i dolça d’herbes que omplia l’aire, dissimulant un mesc més profund.

—No m’has fet enviar aquell avís a Rabban per un capritx —va dir el Baró.

La cara vella i arrugada de Hawat romania impassible, sense delatar l’odi que sentia.

—Sospito moltes coses, senyor —va dir.

—Sí. Bé, vull saber quina és la situació d’Arrakis en les teves sospites respecte a Salusa Secundus. No n’hi ha prou que em diguis que l’Emperador està preocupat per alguna associació entre Arrakis i aquest misteriós planeta-presó. Ara, jo he cuitat a prevenir Rabban només perquè el correu havia de marxar en aquella nau mercant. Vas dir que no podia trigar. Molt bé. Però ara vull una explicació.

Xerra massa, va pensar Hawat. No és com Leto que podia dir-me una cosa amb una cella aixecada o amb un gest de la mà. Ni com el vell Duc que podia expressar tota una frase per la manera com accentuava una sola paraula. Aquest és un animal! Destruir-lo serà un servei a la humanitat.

—No sortiràs d’aquí fins que jo tingui una explicació completa —va dir el Baró.

—Parleu massa despreocupadament de Salusa Secundus —va dir Hawat.

—És una colònia penal —va dir el Baró—. La pitjor purrialla de la galàxia és enviada a Salusa Secundus. Què més ens cal saber?

—Que les condicions en el planeta-presó són més opressives que en qualsevol altre lloc —va dir Hawat—. Diuen que la taxa de mortalitat entre els nous presos és superior a un seixanta per cent. Diuen tot això i no feu preguntes?

—L’Emperador no permet que les Grans Cases inspeccionin la seva presó —va grunyir el Baró—. Però ell tampoc no ha vist les meves masmorres.

—I la curiositat respecte a Salusa Secundus és… ah… —Hawat va posar un dit ossut als llavis—… descoratjada.

—No està, doncs, orgullós de les coses que fa allà.

Hawat es va permetre que el més lleuger dels somriures toqués els seus llavis foscos. Els seus ulls van brillar a la llum del tub mentre mirava el Baró.

—I no heu preguntat mai on l’Emperador troba el seu Sardaukar?

El Baró va arrufar els seus llavis grassos. Va donar a les faccions un aire de criatura fent el bot i la seva veu tenia un to de petulància quan va dir:

—Perquè… els recluta… o sigui, són les lleves i els reclutaments de…

—Bah! —va exclamar Hawat—. Les històries que se senten de les proeses del Sardaukar no són rumors, oi que no? Són històries de primera mà del nombre limitat de supervivents que han lluitat contra el Sardaukar, oi?

—Els sardaukars són excel·lents soldats, no hi ha dubte —va dir el Baró—. Però penso que les meves legions…

—Un grup d’excursionistes de vacances en comparació! —va exclamar Hawat—. Us creieu que no sé per què l’Emperador es va posar en contra la Casa Atreides?

—No pots especular sobre això —va avisar el Baró.

És, possible que fins i tot ell no sàpiga el que va motivar l’Emperador en això?, es va preguntar Hawat.

—Jo puc especular sobre tot si contribueix a la meva funció —va dir Hawat—. Jo sóc un Mentat. No es pot retenir informació o línies de computació a un Mentat.

Durant un llarg minut, el Baró el va mirar i després:

—Digues el que has de dir, Mentat.

—L’Emperador Padishah es va posar en contra la Casa Atreides perquè els Mestres de la Guerra del Duc, Gurney Halleck i Duncan Idaho, havien entrenat una força de combat, una petita força de combat, gairebé tan bona com el Sardaukar. Alguns eren fins i tot millors. I el Duc estava en posició d’ampliar la seva força, tornar-la tan forta com la de l’Emperador.

El Baró va considerar aquesta revelació i després:

—Què té Arrakis a veure amb això?

—Constitueix una font de reclutes ja condicionats per l’entrenament més amarg de la supervivència.

El Baró va brandar el cap.

—No vols referir-te als frémens?

—Vull dir els frémens.

—Ah! En aquest cas, per què hem d’avisar Rabban? No pot haver-hi més d’un grup de frémens després del pogrom del Sardaukar i de l’opressió de Rabban.

Hawat continuava mirant-lo silenciosament.

—No més d’un grup! —va repetir el Baró—. Només l’any passat, Rabban va matar-ne sis mil!

Hawat continuava mirant-lo.

—I fa dos anys van ser nou mil —va dir el Baró—. I abans de marxar, el Sardaukar deu haver estat responsable almenys per vint mil morts.

—Quines han estat les baixes de tropes de Rabban durant els passats dos anys? —va preguntar Hawat.

El Baró es va fregar les barres.

—Bé, ha estat reclutant molt, sí. Els seus agents fan promeses molt extravagants i…

—Números rodons, diguem trenta mil? —va preguntar Hawat.

—Això sembla una mica alt —va dir el Baró.

—Molt al contrari —va dir Hawat—. Puc llegir entre les ratlles dels informes de Rabban tan bé com qualsevol. I heu entès certament els meus informes dels nostres agents.

—Arrakis és un planeta ferotge —va dir el Baró—. Les tempestats…

—Tots dos coneixem el nombre de baixes a les tempestats —va dir Hawat.

—I què si ha perdut trenta mil homes? —va preguntar el Baró, i la sang li va obscurir les faccions.

—Pels vostres comptes —va dir Hawat—‚ n’ha matat quinze mil en dos anys mentre que n’ha perdut el doble. Dieu que el Sardaukar va liquidar-ne vint mil més, probablement una mica més. Jo vaig veure els manifests de transport del seu retorn d’Arrakis. Si en van matar vint mil, en van perdre gairebé cinc per u. Per què no enfronteu aquests números. Baró, i no compreneu el que volen dir?

El Baró va parlar en una cadència mesuradament freda:

—Aquesta és la teva feina, Mentat. Què volen dir?

—Us vaig donar el compte de caps de Duncan Idaho al sietch que ell va visitar —va dir Hawat—. Tot s’escau. Si només en tenen dues-centes cinquanta d’aquestes comunitats de sietch, la seva població seria d’uns cinc milions. Les meves estimacions és que tenen almenys el doble de comunitats. En un planeta com aquest, la població és dispersa.

—Deu milions?

Les barres del Baró van tremolar amb esbalaïment.

—Com a mínim.

El Baró va arronsar els seus llavis grassos. Els seus ulls petits van mirar Hawat sense dubtar. Això és autèntica estimació Mentat?, es va preguntar. Com pot ser així sense que ningú ho sospités?

—Ni tan sols hem compensat la seva taxa de natalitat —va dir Hawat—. Només hem eliminat alguns dels seus espècimens amb menys èxit, deixant que els forts esdevinguessin més forts… exactament com a Salusa Secundus.

—Salusa Secundus! —va exclamar el Baró—. Què té això a veure amb el planeta-presó de l’Emperador?

—Un home que sobreviu a Salusa Secundus comença sent més dur que la majoria dels altres —va dir Hawat—. Si hi afegeixes el millor entrenament militar…

—Absurd! Segons el teu argument, jo podria reclutar gent entre els frémens després de la manera com han estat oprimits pel meu nebot.

Hawat va parlar en una veu suau:

—No oprimiu els vostres propis soldats?

—Bé… jo… però…

—Oprimir és una cosa relativa —va dir Hawat—. Els vostres soldats estan molt més bé que els del seu entorn, oi? Veuen una alternativa desagradable a ser soldats del Baró, oi?

El Baró va caure silenciós, amb els ulls desenfocats. Les possibilitats… Rabban havia donat la seva última arma, sense voler, a la Casa Harkonnen?

Després va dir:

—Com es pot estar segur de la lleialtat de tals reclutes?

—Els formaria en petits grups, no més grans que un escamot —va dir Hawat—. Els trauria de la seva situació opressiva i els aïllaria amb un quadre d’entrenament de gent que comprengués els seus antecedents, preferentment aquells que els hagués precedit en alguna situació opressiva. Després els ompliria amb la mística que el seu planeta havia estat realment un camp secret d’entrenament destinat a produir éssers superiors com ells. I al mateix temps, els mostraria el que els éssers superiors poden guanyar: una bona vida, dones belles, belles cases… tot el que desitgen.

El Baró va començar a balancejar el cap.

—Com els sardaukars viuen a casa seva.

—Els reclutes acaben per creure’s amb el temps que un lloc com Salusa Secundus es justifica perquè els ha produït: l’elit. El més vulgar soldat sardaukar té una vida, en molts aspectes, tan exaltada com la de qualsevol membre d’una Gran Casa.

—Quina idea! —va murmurar el Baró.

—Comenceu a compartir les meves sospites —va dir Hawat.

—On va començar això? —va preguntar el Baró.

—Ah, sí: On es va originar la Casa Corrino? Hi havia gent a Salusa Secundus abans que l’Emperador enviés allà els seus primers contingents de presoners? Fins i tot el Duc Leto, un cosí de la branca materna, mai no ho va saber de segur. No s’encoratjaven preguntes d’aquestes.

Els ulls del Baró es van envidriar amb pensaments.

—Sí, un secret curosament mantingut. Han fet servir tots els mitjans de…

—D’altra banda, què hi ha per amagar? —va preguntar Hawat—. Que l’Emperador Padishah té un planeta-presó? Tothom ho sap. Que té…

—El Comte Fenring! —va exclamar el Baró.

Hawat es va interrompre, va estudiar el Baró amb una mirada sorpresa.

—Què hi ha amb el Comte Fenring?

—A l’aniversari del meu nebot, fa alguns anys —va dir el Baró—. Aquest bufanúvols imperial, el Comte Fenring, va venir com a observador oficial i per… ah, què jo fes un pacte amb l’Emperador.

—Si?

—Jo… ah, durant una de les nostres converses, crec que vaig dir alguna cosa de fer d’Arrakis un planeta-presó. Fenring…

—Què vau dir exactament? —va preguntar Hawat.

—Exactament? Va ser fa algun temps i…

—Senyor Baró, si voleu fer-me servir com cal, heu de donar-me informació adequada. Aquesta conversa no va ser enregistrada?

La cara del Baró es va posar furiosa.

—Ets tan dolent com Piter! No m’agraden aquests…

—Piter ja no us acompanya, senyor —va dir Hawat—. A propòsit, que li va passar, a en Piter?

—Va tornar-se massa familiar, massa exigent —va dir el Baró.

—M’heu garantit que no desaprofiteu un home útil —va dir Hawat—. Em desaprofitareu a causa d’amenaces i evasives? Però discutíem el que vau dir al Comte Fenring.

Lentament, el Baró va tranquil·litzar l’expressió. Quan arribi el moment, va pensar, recordaré les seves maneres amb mi. Sí. Ho recordaré.

—Un moment —va dir, i va recordar l’encontre al gran saló. Això va ajudar-lo a representar-se el con de silenci en què havien estat—. Jo vaig dir alguna cosa així —va dir el Baró—: «L’Emperador sap que l’assassinat ha format sempre part dels negocis». Jo em referia a les nostres baixes. Després vaig dir alguna cosa de pensar en una altra solució per al problema d’Arrakis i vaig dir que el planeta-presó de l’Emperador m’havia inspirat a imitar-lo.

—Renoi! —va exclamar Hawat—. Què va dir Fenring?

—Va ser quan va fer preguntes sobre tu.

Hawat es va recolzar, va tancar els ulls per pensar.

—Deu ser per això que han començat a investigar Arrakis —va dir ell—. Bé, ja està fet. —Va obrir els ulls—. En aquest moment deuen tenir espies a tot Arrakis. Dos anys!

—Però certament la meva innocent suggestió que…

—Res no és innocent als ulls de l’Emperador! Quines han estat les vostres instruccions a Rabban?

—Només que hauria d’ensenyar Arrakis a témer-nos.

Hawat va sacsejar el cap.

—Ara té dues alternatives. Baró. Pot matar tots els nadius, liquidar-los totalment, o…

—Desaprofitar una força de treball sencera?

—Preferiríeu tenir l’Emperador i les Grans Cases que encara poden posar-se darrere seu venint aquí i executar una neteja, arrasar totalment Giedi Prime?

El Baró va estudiar el seu Mentat i després va dir:

—No s’atreviria!

—No?

Els llavis del Baró van tremolar.

—Quina és la teva alternativa?

—Abandonar el vostre estimat nebot, Rabban.

—Abandonar…

El Baró va parar i va mirar Hawat.

—No enviar-li més tropes, cap ajut de cap mena. No contestar els seus missatges excepte per dir que heu sentit parlar de la manera terrible com fa les coses a Arrakis i que penseu prendre mesures correctives tan aviat sigui possible. Faré que alguns dels seus missatges siguin interceptats per espies imperials…

—I l’espècia, la renda, el…

—Exigiu els vostres beneficis baronials, però tingueu cura com feu les vostres demandes. Exigiu a Rabban quantitats fixes. Podem…

El Baró va girar les mans amb els palmells amunt.

—Però com puc estar segur que el meu nebot mostela no…

—Tindrem els nostres espies a Arrakis. Digueu a Rabban que si no compleix les quotes d’espècia que li marca serà reemplaçat.

—Conec el meu nebot —va dir el Baró—. Això només farà que oprimeixi encara més la població.

—És clar que sí! —va exclamar Hawat—. Ara no us interessa que això pari! El que voleu és tenir les mans netes. Deixeu que Rabban faci el seu Salusa Secundus. Ni tan sols fa falta enviar-li presos. Ell té tota la població necessària. Si Rabban obliga la seva gent a complir les vostres quotes d’espècia, aleshores l’Emperador no ha de sospitar de cap altre motiu. És una raó suficient per posar el planeta al cavall de tortura. I vós, Baró, no mostreu per paraula o acció que hi ha cap altra raó.

El Baró no podia apartar de la veu un to d’admiració dissimulat.

—Ah, Hawat, que n’ets, de murri. Ara, com guanyarem Arrakis i farem servir el que Rabban prepara?

—Això és el més simple de tot, Baró. Si marqueu la quota de cada any una mica més alta que la de l’any anterior, les coses aviat arribaran al paroxisme. La producció caurà. Podeu treure Rabban i prendre el govern personalment… per arreglar el desori.

—S’escau —va dir el Baró—. Però estic cansat de tot això. Estic preparant un altre que s’ocupi d’Arrakis en nom meu.

Hawat va estudiar la cara grassa davant seu. Lentament, el vell soldat-espia va començar a brandar el cap.

—Feyd-Rautha —va dir—. Aquesta és, doncs, la raó de l’actual opressió. També en sou molt, de murri. Baró. Potser podrem unir aquests dos plans. Sí. El vostre Feyd-Rautha pot anar a Arrakis com al seu salvador. Pot conquerir el populatxo. Sí.

El Baró va somriure. I darrere el seu somriure, es va preguntar: Ara, com s’encaixa això amb el pla personal de Hawat?

I, veient que li feien senyal que marxés, Hawat es va aixecar i va abandonar la sala de parets vermelles. Mentre caminava, no podia apartar de la ment els factors desconeguts i pertorbadors que entraven en totes les especulacions sobre Arrakis. Aquest nou dirigent religiós de qui Gurney Halleck parlava des del seu amagatall entre els contrabandistes, aquest Muad’Dib.

Potser no hauria d’haver dit al Baró que deixés florir aquesta religió fins i tot entre la gent de pans i gràbens, va pensar. Se sap bé que la repressió fa florir una religió.

I va pensar en els informes de Halleck sobre les tàctiques de combat dels frémens. Semblaven tàctiques del mateix Halleck… i d’Idaho… i fins i tot de Hawat.

Havia sobreviscut Idaho?, es va preguntar.

Però era una pregunta fútil. Encara no s’havia preguntat si era possible que Paul hagués sobreviscut. Sabia que el Baró estava convençut que tots els Atreides havien mort. La bruixa Bene Gesserit havia estat la seva arma, havia confessat el Baró. I això podia significar només la fi de tot —fins i tot del propi fill d’aquella dona.

Quin odi verinós havia de tenir als Atreides, va pensar. Semblant a l’odi que jo tinc a aquest Baró. El meu cop serà tan decisiu i complet com el seu?





3


Hi ha en totes les coses un model que és part del nostre univers. Té simetria, elegància i gràcia —les qualitats que es troben sempre en allò que un vertader artista capta. Ho pots trobar en la rotació de les estacions, en les petges a la sorra al llarg d’una cresta, a les branques de l’arbust de creosota o en el patró de les seves fulles. Intentem copiar aquests patrons en les nostres vides i en la nostra societat, buscant els ritmes, les danses, les formes que conforten.

Però és possible veure perill en el descobriment de la perfecció essencial. Es clar que el patró essencial conté la seva pròpia fixesa. En tal perfecció, totes les coses es dirigeixen cap a la mort.

—De «Recull de Frases de Muad’Dib»,

per la Princesa Irulan.

Paul Muad’Dib va recordar que hi havia hagut un àpat feixuc d’essència d’espècia. Es va agafar a aquesta memòria perquè era un punt àncora i, a partir d’aquest punt avantatjós, podia convèncer-se que la seva experiència immediata devia haver estat un somni.

Es un teatre de processos, va pensar. Sóc presa de la visió imperfecta, de la consciència de la raça i el seu terrible objectiu.

Tanmateix, no podia escapar-se de la por que l’havia en certa manera dominat, que havia perdut la seva posició en el temps, de forma que passat, present i futur es barrejaven sense distinció. Era una mena de fatiga visual i venia, ho sabia, de la constant necessitat de retenir el futur prescient com una mena de memòria que era en si mateixa una cosa intrínsecament del passat.

Chani m’ha preparat un àpat, va pensar.

Tanmateix Chani era al sud, en el territori fred on el sol era calent, amagada en un dels nous sietchs-fortaleses, segura amb el seu fill, Leto II.

O era una cosa que encara havia de passar?

—No —es va tranquil·litzar, perquè Alia-l’Estranya, la seva germana, havia anat allà amb sa mare i Chani, un viatge de vint batzacadors al sud, viatjant en un palanquí de Reverenda Mare fixat a l’esquena d’un faedor salvatge.

Va rebutjar la idea de muntar els verms gegantins, mentre pensava:

O Alia encara ha de néixer?

Jo era en una ràtzia, va recordar Paul. Un atac per recuperar l’aigua dels nostres morts a Arrakeen. I vaig recuperar les restes del meu pare a la pira funerària. Vaig col·locar el crani del meu pare en una roca fremen dominant el Pas de Harg.

O això encara havia de ser?

Les meves ferides són reals, va pensar Paul. Les meves cicatrius són reals. El sepulcre del crani del meu pare és real.

Encara en l’estat somniador, Paul va recordar que Harah, la dona de Jamis, se li havia aparegut una vegada per dir que hi havia hagut un combat al corredor del sietch. Havia estat al sietch provisional abans que les dones i les criatures haguessin estat enviades al sud. Harah havia romàs allà, a l’entrada de la cambra interior, amb les ales negres dels seus cabells lligades al darrere per anells d’aigua en una cadena.

Havia apartat les cortines de la cambra i li havia dit que Chani havia acabat de matar algú.

Això va passar, va pensar Paul. Això va ser real, no sortit del seu temps i subjecte a canvi.

Paul recordava que havia corregut a fora i havia trobat Chani dreta sota els globus grocs del corredor amb una túnica blava brillant i la caputxa tirada enrere, un enrogiment d’esforç a les seves faccions d’elf. Havia tornat el crys a la funda. Un grup corria pel corredor amb un embalum.

I Paul va recordar que havia pensat: Sempre saps quan porten un cos.

Els anells d’aigua de Chani, portats obertament al sietch en una corda al voltant del coll, van dringar quan es va girar vers seu.

—Chani, què ha estat això? —va preguntar.

—N’he despatxat un que venia a desafiar-te a combat singular, Usul.

—Tu l’has matat?

—Sí. Però potser hauria d’haver-lo deixat per a Harah.

(I Paul va recordar com les cares de les persones al voltant havien revelat apreciació per aquestes paraules. Fins i tot Harah havia rigut).

—Però ell ha vingut a desafiar-me a mi!

—Tu mateix em vas entrenar en la manera estranya, Usul.

—Certament! Però tu no hauries…

—Vaig néixer al desert, Usul. Sé com es fa servir un crys.

Ell havia dominat la còlera, havia intentat parlar raonablement.

—Això és cert, Chani, però…

—Ja no sóc una criatura caçant escorpins al sietch a la llum d’un globus, Usul. Ja no jugo.

Paul la va mirar, detingut per l’estranya ferocitat a sota de la seva actitud despreocupada.

—No val la pena, Usul —va dir Chani—. Jo mai no molesto les teves meditacions amb gent com ell. —Es va acostar, mirant-lo de reüll, abaixant la veu perquè només ell la pogués escoltar—. I, estimat, quan se sàpiga que un desafiador podrà afrontar-me i tenir una mort vergonyosa a mans d’una dona de Muad’Dib, hi haurà menys desafiadors.

Sí, va pensar Paul. Això va passar realment. Era passat-autèntic. I el nombre de desafiadors per trobar la nova fulla de Muad’Dib va caure dramàticament.

En algun lloc, en un món no-de-somni, va haver-hi una suggestió de moviment, el crit d’un ocell nocturn.

Somnio, es va tranquil·litzar Paul. És l’àpat d’espècia.

Tanmateix, hi havia en ell una sensació d’abandó. Es va preguntar si podria ser possible que el seu esperit ruh en certa manera hagués lliscat cap al món on els frémens creien que ell tenia la seva vertadera existència —l’alam al-mithal, el món de les similituds, aquell regne metafísic on totes les limitacions físiques eren anul·lades. I va conèixer la por davant la idea d’aquell lloc, perquè l’anul·lació de totes les limitacions significava l’anul·lació de tots els punts de referència. Al paisatge d’un mite no es podia orientar i dir:

«Sóc jo perquè sóc aquí».

La seva mare havia dit una vegada: «La gent està dividida, alguns, sobre el que pensen de tu».

He de despertar-me del somni, va pensar Paul. Perquè això havia passat, aquestes paraules de la seva mare, la Dama Jessica que era ara la Reverenda Mare dels Frémens, aquestes paraules havien passat a través de la realitat.

Paul sabia que Jessica temia la relació religiosa entre ell i els frémens. No li agradava que la gent de sietch i graben es referís a Muad’Dib com ell. I va investigar les tribus, enviant les seves espies sayyadines, recollint les respostes i meditant sobre elles.

Li havia citat un proverbi Bene Gesserit: «Quan la religió i la política viatgen al mateix carro, els viatjants es creuen que res es pot interposar en el seu camí. El seu moviment esdevé impetuós, cada vegada més ràpid. I deixen de banda totes les idees d’obstacles i obliden que un home corrent orbament només veu un precipici quan ja és massa tard».

Paul va recordar que seia allà a les cambres de sa mare, a la sala interior, envoltat de cortines fosques amb les seves superfícies cobertes per patrons teixits de la mitologia fremen. Havia segut allà, escoltant-la, observant la manera com ella sempre observava, fins i tot les comissures quan tenia els ulls baixos. La seva cara oval tenia noves ratlles a les puntes dels llavis, però els cabells eren encara com bronze brunyit. Els seus ulls verds i amples s’amagaven sota el seu blau d’espècia.

—Els frémens tenen una religió simple, pràctica —va dir ell.

—Res en la religió és simple —va advertir ella.

Però Paul, veient el futur ennuvolat que encara penjava sobre ells, es va sentir dominat per la còlera. Va poder dir només: «La religió unifica les nostres forces. És la nostra mística».

—Tu cultives deliberadament aquest aire, aquesta bravura —va acusar-lo ella—. Mai no deixes d’adoctrinar.

—Tu mateixa m’ho has ensenyat —va dir ell.

Però aquell dia ella havia estat plena de contencions i arguments. Havia estat el dia de la cerimònia de la circumcisió del petit Leto. Paul havia entès alguns dels motius del seu mal humor. Ella mai no havia acceptat la seva relació —el «casament de joventut»— amb Chani. Però Chani havia produït un fill Atreides i Jessica s’havia vist incapaç de rebutjar la criatura i la mare.

Jessica s’havia bellugat finalment sota la seva mirada:

—Tu penses que jo sóc una mare anormal.

—És clar que no.

—Veig la manera com m’observes quan sóc amb la teva germana. No entens allò de la teva germana.

—Sé per què Alia és diferent —va dir ell—. No havia nascut, era part de tu, quan vas canviar l’Aigua de la Vida. Ella…

—No en saps res!

I Paul, de sobte incapaç d’expressar el coneixement guanyat fora del seu temps, va dir només:

—No penso que ets anormal.

Ella va veure la seva angoixa i va dir:

—Hi ha una cosa, fill.

—Què?

—Jo estimo la teva Chani. L’accepto.

Això era real, va pensar Paul. No era la visió imperfecta que mudaria amb els torcements del naixement del mateix temps.

La confiança li va donar un nou domini del seu món. Trossos de realitat sòlida van començar a penetrar a través de l’estat de somni fins a la seva consciència. De sobte va saber que era en un hiereg, un campament del desert. Chani havia muntat la seva tenda destil·ladora a la sorra-farina a causa de la seva tovor. Això podia voler dir només que Chani era a prop, Chani, la seva ànima, Chani, la seva sihaya, dolça com la primavera del desert, Chani vinguda dels palmerars del sud.

Ara recordava com ella li cantava un cant de la sorra quan era el moment de dormir.


Oh ànima meva,

No vulguis el Paradís aquesta nit,

I jo juro pel Shai-hulud

Que hi aniràs

Obedient al meu amor.



I havia cantat les cançons d’amor compartides a la sorra, amb un ritme com els peus arrossegant-se a les dunes:


Parla’m dels teus ulls brillants

I jo et parlaré del teu cor.

Parla’m dels teus peus

I jo et parlaré de les teves mans.

Parla’m del teu son

I jo et parlaré del teu despertar.

Parla’m dels teus desitjos

I jo et parlaré de la teva necessitat.



Havia sentit algú tocant un baliset en una altra tenda. I aleshores havia pensat en Gurney. Havia entrevist la seva cara en una banda de contrabandistes. Però Gurney no l’havia vist, o no el va voler veure ni saber d’ell per por que inadvertidament pogués conduir els harkonnenians al fill del Duc que havien assassinat.

Però l’estil del qui tocava aquella nit, l’estil peculiar dels dits a les cordes del baliset, va portar de nou el músic a la memòria de Paul. Era Chatt el Saltador, capità dels fedaykins, líder dels escamots de la mort que guardava Muad’Dib.

Som al desert, va recordar Paul. Som a l’erg central lluny de les patrulles harkonnenianes. Sóc aquí per caminar sobre la sorra, per atreure un faedor i muntar-lo per la meva pròpia astúcia perquè pugui ser totalment un fremen.

Ara sentia la pistola maula a la cintura i el crys. Sentia el silenci que el voltava.

Era aquell silenci especial abans de l’alba quan els ocells de la nit ja han desaparegut i els éssers del dia encara no han revelat la seva presència al seu enemic, el sol.

—Has de caminar a la sorra a la llum del dia perquè Shai-hulud et vegi i sàpiga que no tens por —havia dit Stilgar—. Així, canviarem el nostre temps i aquesta nit dormirem.

Tranquil·lament, a l’ombra de la tenda, Paul va asseure’s, sentint el vestit destil·lador balder al voltant del cos. Es va moure molt suaument, però Chani el va sentir.

Ella va parlar des de l’obscuritat de la tenda, una altra ombra allà:

—Encara no és ple dia, estimat.

—Sihaya —va dir, parlant amb mitja rialla a la veu.

—Em dius la teva primavera del desert —va dir ella—‚ però avui sóc la teva vigilant. Sóc la sayyadina que vigila que els ritus siguin obeïts.

Ell va començar a ajustar el vestit destil·lador.

—Em vas dir un dia les paraules del Kitab al-Ibar —va dir ell—. Em vas dir: «La dona és el teu camp; vés, doncs, al teu camp i conrea’l».

—Jo sóc la mare del teu primogènit —va concordar ella.

Ell va veure-la en la grisor acompanyant-lo moviment rere moviment, preparant el destil·lador per al desert obert.

—Cal que reposis tot el que puguis —va dir ella.

Ell va reconèixer el seu amor per ell parlant aleshores i la va renyar dolçament:

—La Sayyadina de la Vigilància no amonesta o avisa el candidat.

Ella va lliscar fins a ell, li va tocar la galta amb el palmell.

—Avui, sóc alhora la vigilant i la dona.

—Hauries d’haver deixat aquest deure a una altra —va dir ell.

—Esperar és igualment dolent —va dir ella—. Prefereixo estar al teu costat.

Ell li va besar el palmell abans d’ajustar la màscara del vestit.

Després es va girar i va obrir el segell de la tenda. L’aire que va venir fins a ells tenia el fred no-del-tot-sec que precipitaria els vestigis de rosada a l’alba. Amb aquest vent va venir l’olor de massa de pre-espècia, la massa que havien detectat al nord-est i que els havia dit que hi hauria un faedor a prop.

Paul es va arrossegar a través de l’obertura-esfínter, es va posar dret a la sorra i es va estirar per treure la son dels músculs.

Una lleu luminescència verd-perla sorgia de l’horitzó a l’orient. Les tendes del seu grup eren petites dunes falses al seu voltant en l’obscuritat. Va veure moviment a l’esquerra, la guàrdia, i sabia que l’havien vist.

Ells sabien el perill que afrontava avui. Tots els frémens l’havien afrontat. Li donaven aquests pocs darrers moments d’aïllament ara perquè es pogués preparar.

Ha de ser fet avui, va pensar.

Va pensar en el poder que havia oposat al pogrom —els vells que li enviaven els fills per ser entrenats en la manera estranya de lluitar, els vells que l’escoltaven ara en consell i seguien els seus plans, els homes que tornaven per fer-li el més alt dels compliments frémens: «El teu pla ha donat resultat, Muad’Dib».

Tanmateix el més insignificant i petit dels guerrers frémens podia fer una cosa que ell no havia fet mai. I Paul sabia que el seu liderat patia d’aquesta diferència entre ells.

No havia muntat el faedor.

Oh, havia anat amb els altres en viatges d’entrenament i assalts, però no havia fet el seu propi viatge. Fins que el fes, el seu món era limitat per les capacitats dels altres. Cap autèntic fremen s’ho podia permetre. Fins que ell mateix fes això, fins i tot les grans regions del sud —una àrea uns vint batzacadors més enllà de l’erg— li estaven negades si no demanava un palanquí i viatjava com una Reverenda Mare o un dels malalts i ferits.

La memòria li va tornar de la seva lluita amb la seva consciència interna durant la nit. Aquí va veure un estrany paral·lel: si dominava el faedor, el seu liderat seria reforçat; si dominava la visió interna, controlaria la seva pròpia mesura de comandament. Però més enllà de tots dos es trobava l’àrea ennuvolada, la Gran Inquietud on tot l’univers semblava enredat.

Les diferents maneres com percebia l’univers l’obcecaven precís i imprecís alhora. Ho va veure in situ. Però, quan va néixer, quan va entrar en les pressions de la realitat, l’ara tenia la seva mateixa vida i creixia amb les seves pròpies diferències subtils. El terrible objectiu romania. La consciència de la raça romania. I per damunt de tot sorgia la jihad, sangonosa i salvatge.

Chani es va afegir a ell a fora, estrebant els colzes, mirant-lo de reüll com sempre feia quan estudiava el seu humor.

—Parla’m de nou de les aigües del teu món, Usul —va dir.

Ell va veure que ella intentava distreure’l, arrossegar la seva ment de les tensions abans de la prova mortal. Es feia més clar i va veure que alguns dels seus fedaykins ja desmuntaven les tendes.

—Preferiria que tu em parlessis del sietch i del nostre fill —va dir ell—. Leto continua tiranitzant la seva mare?

—I tiranitza també Alia —va dir ella—. I creix ràpidament. Serà un home gran.

—Com és el sud? —va preguntar ell.

—Quan muntis el faedor ho podràs veure tu mateix —va dir ella.

—Però vull veure’l primer a través dels teus ulls.

—És terriblement solitari —va dir ella.

Ell va tocar el mocador nezhoni al seu front, que sortia del barret del vestit destil·lador.

—Per què no parles del sietch?

—He parlat d’això. El sietch és un lloc solitari sense els nostres homes. És un lloc de treball. Treballem a les fàbriques i als tallers. Es fan armes, pals per plantar perquè puguem preveure el temps, s’ha de collir espècia per als suborns. Hi ha dunes que s’han de plantar per fer-les créixer i fixar-les. Hi ha criatures que cal ensenyar perquè la força de la tribu no es perdi mai.

—No hi ha res agradable al sietch? —va preguntar ell.

—Les criatures són agradables. Observem els ritus. Tenim prou menjar. A vegades una de nosaltres pot venir al nord per estar amb el seu home. La vida ha de continuar.

—La meva germana, Alia… és acceptada?

Chani es va girar vers ell en la llum creixent de l’alba. Els seus ulls el van foradar.

—És una cosa que s’ha de discutir en un altre moment, estimat.

—Fem-ho ara.

—Has de conservar les teves energies per a la prova —va dir ella.

Paul va veure que havia tocat un punt sensible quan va adonar-se que la seva veu es va tornar reservada.

—El desconegut porta les seves pròpies preocupacions —va dir ell.

Ella va balancejar el cap i va dir:

—Hi ha encara… incomprensió a causa de l’estranyesa d’Alia. Les dones tenen por perquè una criatura que no és més que un infant parla… de coses que només un adult hauria de saber. No entenen el… canvi en la matriu que va fer Alia… diferent.

—Hi ha problemes? —va preguntar. I va pensar: He tingut visions de problemes referents a Alia.

Chani va mirar la creixent ratlla del sol ixent.

—Algunes de les dones s’han reunit per apel·lar a la Reverenda Mare. Exigeixen que exorcitzi el dimoni que hi ha en la seva filla. Van citar l’escriptura: «No permetis que una bruixa visqui entre nosaltres».

—I què els va dir la meva mare?

—Va recitar la llei i va acomiadar les dones avergonyides. Va dir: «Si Alia causa problemes, és culpa de l’autoritat que no preveu ni impedeix els problemes». I va intentar explicar com hi havia hagut el canvi a Alia a la matriu. Però les dones estaven furioses perquè havien estat avergonyides. Se’n van tornar murmurant.

Hi haurà problemes a causa d’Alia, va pensar ell.

Un bufec de sorra de cristall va tocar les porcions exposades de la seva cara, i li va portar l’olor de la pre-espècia.

—El Rayal, la pluja de sorra que porta el matí —va dir.

Va mirar la llum grisa del paisatge del desert, el paisatge enllà de la pietat, la sorra que era forma absorbida en si mateixa. Un llamp sec va ratllar un cantó fosc al sud, senyal que una tempesta havia desenvolupat allà la seva càrrega estàtica. El retruny del tro va ressonar molt després.

—La veu que fa el país més bell —va dir Chani.

Alguns dels seus homes es bellugaven a les seves tendes. Uns guàrdies venien de les vores. Tot al voltant es movia tranquil·lament en la rutina antiga que no exigia ordres.

«Dóna com menys ordres millor», li havia dit el seu pare… una vegada… feia molt. «Si una vegada dones ordres sobre un afer, sempre hauràs de donar ordres sobre aquest afer».

Els frémens coneixien aquesta regla instintivament.

El mestre de l’aigua del grup va començar la seva salmòdia del matí, afegint-hi ara la crida del ritu per iniciar un muntador de la sorra.

—El món és una carcassa —va salmejar l’home fent planar la seva veu sobre les dunes com un lament—. Qui pot foragitar l’Àngel de la Mort? Serà el que Shai-hulud ha decretat.

Paul va escoltar, reconeixent que aquelles eren les mateixes paraules amb què començava també el cant de la mort dels fedaykins, les paraules que els escamots de la mort recitaven quan es llançaven al combat.

Hi haurà aquí avui un santuari de roca per assenyalar el pas d’una altra ànima?, es va preguntar Paul. Els frémens es deturaran aquí en el futur, cadascú afegint una altra pedra i pensaran en Muad’Dib que va morir en aquest indret?

Ell sabia que això es trobava entre les alternatives d’avui, un fet que seguia les línies del futur que irradiaven des d’aquesta posició en el temps-espai. La visió imperfecta el turmentava. Com més resistia al seu objectiu terrible i lluitava contra la vinguda de la Jihad, més gran era l’agitació que es veia a través de la seva presciència. Tot el seu futur esdevenia com un riu que es llançava cap a l’abisme —el nexe violent enllà del qual tot era boira i núvols.

—Stilgar s’acosta —va dir Chani—. Ara m’he d’apartar, estimat. Ara he de ser la sayyadina i observar el ritu perquè pugui ser narrat fidelment en les Cròniques. —Ella el va mirar i, durant un moment, la seva reserva va lliscar, després es va dominar—. Quan això s’acabi, prepararé el teu esmorzar amb les meves pròpies mans —va dir ella. I es va girar.

Stilgar es va dirigir a Paul sobre la sorra-farina, aixecant una mica de polseguera. Els nínxols negres dels seus ulls no es separaven de Paul amb la seva mirada salvatge. Jutjant per la mobilitat, la barba negra a sobre de la màscara del destil·lador, les línies de galtes anguloses, podien haver estat tallades pel vent en la roca nadiua.

Portava la bandera de Paul a la seva asta —la bandera verda i negra amb un tub d’aigua a l’asta— que ja era una llegenda al territori. Mig orgullosament, Paul va pensar: No puc fer la més mínima cosa que no esdevingui una llegenda. Assenyalaran quan m’he acomiadat de Chani, com vaig saludar Stilgar, cada moviment que he fet avui. Tant si visc com si em moro, és una llegenda. No he de morir-me. Aleshores seré només llegenda i res podrà deturar la jihad.

Stilgar va clavar l’asta a la sorra al costat de Paul i va deixar caure les mans de tots dos costats. Els seus ulls blau-en-blau van romandre quiets. I Paul va pensar com els seus propis ulls ja assumien aquesta màscara del color de l’espai.

—Ens han refusat el Hajj —va dir Stilgar amb una solemnitat ritual.

Com Chani li havia ensenyat, Paul va contestar:

—Qui pot negar a un fremen el dret de caminar o cavalcar on vulgui?

—Sóc un Naib —va dir Stilgar—‚ i mai no seré pres viu. Sóc una pota del trípode de la mort que destruirà els nostres enemics.

El silenci va caure sobre ells.

Paul va mirar els altres frémens escampats a la sorra, més enllà, immòbils durant aquest moment de pregària personal. I va pensar que els frémens eren un poble la vida del qual consistia a matar, tot un poble que havia viscut amb ira i dolor tots els seus dies, sense considerar ni una sola vegada el que pot passar —excepte un somni que Liet-Kynes els havia infós abans de morir-se.

—On és el Senyor que ens va conduir a través del desert i dels pous? —va preguntar Stilgar.

—És sempre amb nosaltres —van salmejar els frémens.

Stilgar va tibar els muscles, va acostar-se a Paul i va abaixar la veu.

—Ara, recorda el que et vaig dir. Fes-ho d’una manera simple i directa… sense cap fantasia. Entre els nostres, muntem el faedor als dotze anys. Tens sis anys més que aquesta edat i no has nascut per a aquesta vida. No cal que impressionis ningú amb el teu coratge. Sabem que ets valent. Tot el que et cal fer és cridar el faedor i muntar-lo.

—Ho recordaré —va dir Paul.

—Prova de fer-ho. No posis els meus ensenyaments en ridícul. —Stilgar es va treure una vara de plàstic d’un metre de llargària de sota la túnica. Estava afilada en una de les puntes, tenia un tap muntat sobre un ressort a l’altra extremitat—. Jo mateix he preparat aquest batzacador. És un bon batzacador. Pren-lo.

Quan l’acceptava, Paul va sentir la suavitat calenta del plàstic.

—Shishakli té els teus ganxos —va dir Stilgar—. Te’ls donarà quan vagis a aquella duna d’allà. —Va assenyalar a la seva dreta—. Crida un gran faedor, Usul. Mostra’ns el camí.

Paul va adonar-se del to de la veu de Stilgar: mig ritual i mig la veu d’un amic preocupat.

En aquell moment, el sol semblava aparèixer sobre l’horitzó. El cel va prendre el blau-gris argentat que avisava que seria un dia de calor i sequesa extrema fins i tot per a Arrakis.

—Vet aquí el dia ardent —va dir Stilgar, i ara la seva veu era totalment ritual—. Vés, Usul, i munta el faedor, viatja per la sorra com un líder d’homes.

Paul va saludar el seu estendard, es va adonar de com la bandera verda i negra queia immòbil, ara que el vent de l’alba havia mort. Va girar-se cap a la duna que Stilgar li havia indicat, un declivi brut amb una cresta en S. La major part del grup es dirigia ja en la direcció oposada, pujant l’altra duna on era abans el campament.

Una figura amb túnica romania en el camí de Paul: en Shishakli, un cap d’escamot dels fedaykins, només amb els ulls visibles entre el destil·lador i la màscara.

Quan Paul es va apropar, Shishakli li va donar dos pals fins com fuets. Els pals feien prop d’un metre i mig de llargària amb ganxos brillants de plastacer en una punta, i a l’altra punta un bon agafall.

Paul els va acceptar tots dos amb la mà esquerra com era exigit pel ritual.

—Són els meus propis ganxos —va dir Shishakli amb una veu ronca—. Mai no han fallat.

Paul va balancejar el cap, mantenint el necessari silenci, i va apartar-se, pujant el declivi de la duna. A la cresta, va mirar enrere, va veure el grup escampant-se com insectes en fuita amb les túniques onejant. Ell va quedar sol ara sobre la vora arenosa només amb l’horitzó al seu davant, l’horitzó pla i immòbil. Stilgar ha triat una bona duna, més alta que les altres perquè es pugui veure bé.

Parant, Paul va clavar el batzacador profundament en la cara sobrevent on la sorra era compacta i donaria la màxima transmissió a les batzacades. Després va vacil·lar, fent una revisió de les lliçons, les necessitats de vida-o-mort amb què s’encarava.

Quan estirés la balda, el batzacador començaria la seva crida. A través de la sorra, un verm gegantí —un faedor— escoltaria i vindria. Paul sabia que amb els ganxos podria muntar l’esquena corba del faedor. Mentre un ganxo estigués clavat en un segment d’anell del verm i deixés entrar sorra en l’interior més sensible, el verm no s’enfonsaria a la sorra. De fet faria rodar el seu cos gegantí per posar el segment obert lluny de la superfície del desert.

Sóc un muntador de la sorra, va pensar Paul.

Va mirar els ganxos a la mà esquerra, pensant que només havia de canviar aquells ganxos de lloc a l’anell de l’enorme flanc d’un faedor per obligar aquell ésser a rodolar i girar-se, guiant-lo així cap a on volia. Ho havia vist fer. Durant l’entrenament l’havien ajudat a pujar al flanc d’un verm per a una petita cavalcada. El verm captiu podia ser muntat fins que caigués exhaust i passiu a la superfície del desert i un nou faedor havia de ser cridat.

Un cop passada la seva prova, estaria qualificat per fer el viatge de vint batzacadors fins al sud —per reposar i refer-se— on les dones i les famílies s’havien amagat del pogrom, entre els nous palmerars i sietchs.

Va aixecar el cap i va mirar el sud, recordant que el faedor salvatge de l’erg era un faedor desconegut, tal com aquell qui el cridava per a la prova.

—Has de calcular curosament la seva aproximació —li havia explicat Stilgar—. Has de quedar prou a prop perquè puguis muntar-lo quan passi, però no tan a prop que et pugui xuclar.

Amb una decisió abrupta, Paul va alliberar la balda del batzacador. El batall va començar a girar i la crida va començar a martellejar la sorra, amb un mesurat «pam… pam… pam…».

Va posar-se dret, examinant l’horitzó, recordant les paraules de Stilgar: «Considera curosament la línia d’aproximació. Recorda, un verm rarament s’acosta a un batzacador sense ser vist. Tot i així, escolta. Sovint, el sentiràs abans que el vegis».

I les paraules de cautela de Chani, murmurades a la nit quan la seva por per ell la va dominar, li van omplir la ment: «Quan siguis en el camí d’un faedor, t’has de quedar absolutament immòbil. Has de pensar com una taca de sorra. Amaga’t sota la capa i torna’t una petita duna en la teva mateixa essència».

Lentament va escodrinyar l’horitzó, escoltant, esperant els senyals que li havien ensenyat.

Va venir del sud-est, un xiuxiueig llunyà, un murmuri de la sorra. Després va veure el dibuix distant del rastre contra la llum de l’alba, i va adonar-se que mai abans havia vist un faedor tan gros, mai no havia sentit a parlar d’un d’aquesta grandària. Semblava que feia més de mitja llegua i l’alçària de l’onada de sorra al seu cap era com l’aproximació d’una muntanya.

No he vist mai res com això, ni en una visió ni en la vida, es va advertir Paul. Va córrer al davant del verm per prendre posició, totalment dominat pels imperatius del moment.





4


«Controla la moneda i els tribunals —que la xusma tingui la resta». Així l’Emperador Padishah t’adverteix. I et diu: «Si vols beneficis, has de governar». Hi ha veritat en aquestes paraules, però em pregunto: «Qui és la xusma i qui són els governats?».

—Missatge secret de Muad’Dib al Landsraad,

de «Arrakis Despertant-se», per la Princesa Irulan.

Jessica va pensar: Ara, en qualsevol moment, Paul deu estar fent la prova de muntador de la sorra. Intenten amagar-m’ho, però és obvi. I Chani va marxar per a alguna missió misteriosa.

Jessica seia a la seva sala de repòs, aprofitant un moment de tranquil·litat entre les classes nocturnes. Era una sala agradable, però no tan gran com la que tenia al Sietch Tabr abans de la seva fuita del pogrom. Tanmateix, aquest lloc tenia catifes gruixudes al terra, coixins tous, una taula baixa de cafè, cortines multicolors a les parets i globus de llum grocs i suaus a dalt. Hi havia l’olor acre característica d’un sietch fremen que ella havia arribat a associar amb una sensació de seguretat.

Tot i així, mai no dominaria una sensació de ser en un lloc estranger. Era l’aspresa que les catifes i les cortines intentaven amagar.

Un lleu tamborineig, un batec, un dring penetrava a la sala de repòs. Jessica sabia que era una festa de naixement, probablement del fill de Subiay. El seu moment s’acostava. I Jessica sabia que aviat veuria la criatura, un infantó d’ulls blaus portat a la Reverenda Mare per a la benedicció. Sabia també que la seva filla. Alia, seria a la festa i la informaria de tot.

No era encara l’hora de la pregària nocturna. No haurien començat una festa de naixement prop de l’hora de la cerimònia que plorava les caceres d’esclaus a Poritrin, Bela Tegeuse, Rossak i Harmonthep.

Jessica va sospirar. Sabia que intentava conservar els pensaments lluny del seu fill i dels perills que enfrontava: els pous amb trampes amb les seves espines enverinades, els assalts harkonnenians (encara que aquests eren cada vegada menys nombrosos a mesura que els frémens abatien molts avions i atacaven amb les noves armes que Paul els havia donat), i els perills naturals del desert, els faedors, la set i els avencs de pols.

Va pensar que li feia falta cafè i al mateix temps va pensar sobre la paradoxa de la manera de viure dels frémens: que bé vivien en comparació amb els pyons de graben; tot i així, sofrien molt més en un hajr al desert que els serfs harkonnenians.

Una mà fosca es va introduir entre les cortines al seu costat, va deixar una tassa sobre la taula i es va retirar. De la tassa sortia l’aroma de cafè d’espècia.

Un regal de la festa de naixement, va pensar Jessica.

Va prendre el cafè, somrient. En quina altra societat del nostre univers, es va preguntar, una persona de la meva posició acceptaria una beguda anònima i la beuria sense por? Ara jo podria alterar qualsevol verí abans que em fes mal, és clar, però el donant no ho sap.

Va acabar de beure la tassa, sentint l’energia i l’estímul del seu contingut calent i deliciós.

I es va preguntar quina altra societat tindria una semblant consideració per ella, per la seva intimitat i el seu confort, que faria que el donant aparegués només el suficient per deixar el regal i desaparèixer? Respecte i amor havien enviat el do —amb només un lleu toc de por.

Un altre element de l’incident es va imposar a la seva consciència: havia pensat en cafè i havia aparegut cafè. No hi havia res de telepatia aquí, ho sabia. Era el tau, la unitat de la comunitat del sietch, una compensació pel verí subtil de la dieta d’espècia que compartien. La majoria no podia esperar mai arribar a la il·luminació que la llavor de l’espècia li havia portat; no havien estat preparats per a això. Tot i així sentien i reaccionaven a vegades com un sol organisme.

I la idea de coincidència mai no havia entrat a les seves ments.

Paul ha passat el seu test a la sorra?, es va preguntar Jessica. Ell té capacitat, però un accident pot succeir als millors.

L’espera.

És la monotonia, va pensar. Pots esperar només un temps. Després la monotonia de l’espera et domina.

Hi havia tota mena d’esperes en les seves vides.

Som aquí fa més de dos anys, va pensar, i almenys en passarà el doble fins que puguem tenir esperança de pensar a intentar arrencar Arrakis al seu governador harkonnenià, el Mudir Nahya, la Bèstia Rabban.

—Reverenda Mare?

La veu que venia de fora de les cortines de la seva porta era de Harah, l’altra dona de la casa de Paul.

—Endavant, Harah.

Les cortines es van separar i Harah va semblar que lliscava entremig. Portava sandàlies de sietch, una vestimenta vermella-groga que li exposava els braços fins gairebé als muscles. Els seus cabells negres eren separats al mig i estirats enrere com les ales d’un insecte, planes i brillants contra el seu cap. Les faccions protuberants, com d’un ocell de presa, estaven intensament arronsades.

Darrere Harah venia Alia, una noia-criatura d’uns dos anys.

Quan va veure la filla, Jessica va sentir-se sorpresa, com passava sovint, per la seva retirada a Paul en aquella edat: la mateixa solemnitat d’ulls grossos a la seva mirada interrogant, els cabells foscos i la fermesa de la boca. Però hi havia diferències subtils, també, i era en aquestes que la majoria dels adults trobaven Alia inquietant. La criatura —que feia poc que havia començat a caminar— es comportava amb una calma i una consciència molt superiors a la seva edat. Els adults se sorprenien de veure-la riure d’un joc subtil de paraules sobre el sexe. O es trobaven escoltant la seva veu papissotejant, encara poc precisa a causa d’un vel de paladar encara no format, i descobrint a les seves paraules observacions astutes que només podien basar-se en experiències que cap criatura de dos anys podia haver tingut.

Harah es va asseure en un coixí amb un sospir enutjat i va arronsar el front a la criatura. Jessica va cridar la filla.

—Alia.

La criatura va anar a un coixí al costat de sa mare, es va asseure i li va agafar la mà. El contacte de la carn va restaurar aquella consciència mútua que havien compartit abans de la naixença d’Alia. No era un cas de pensaments compartits, encara que hi havia ràfegues d’allò si es tocaven mentre Jessica canviava l’espècia verí per a una cerimònia. Era alguna cosa més gran, una consciència immediata d’una altra espurna viva, una cosa aguda i intensa, una simpatia nerviosa que les feia emocionalment una.

De la manera formal que corresponia a un membre de la casa del seu fill, Jessica va dir:

—Subakh ul kuhar, Harah. Aquesta nit et trobes bé?

Amb la mateixa formalitat tradicional, ella va contestar:

—Subakh un nar. Estic bé. —Les paraules gairebé no tenien to. Va sospirar de nou.

Jessica va sentir com Alia es divertia.

—La ghanina del meu germà està enfadada amb mi —va dir-li Alia, papissotejant.

Jessica va observar el terme que Alia havia usat per a Harah: ghanina. En les subtileses de la llengua fremen, aquesta paraula significava «alguna cosa adquirida en batalla» amb el sentit afegit d’alguna cosa que ja no es feia servir per al seu objectiu final. Un ornament, una punta de llança que es feia servir com a pes de cortina.

Harah va arronsar el front a la criatura.

—No intentis insultar-me, criatura. Jo conec el meu lloc.

—Què has fet aquesta vegada, Alia? —va preguntar Jessica,

Harah va contestar:

—Avui no sols ha refusat de jugar amb les altres criatures, sinó que s’ha entremès amb…

—M’he amagat darrere les cortines i he vist com naixia el nen de Subiay —va dir Alia—. És un noi. Ha plorat molt. Quins pulmons! Després d’haver plorat molt…

—Ella ha aparegut i l’ha tocat —va dir Harah—‚ i ell ha parat de plorar. Tothom sap que una criatura fremen ha de plorar quan neix si està en el sietch perquè no pot cridar mai de nou perquè ens pot denunciar en hajr.

—Ha plorat prou —va dir Alia—. Jo només volia sentir la seva espurna, la seva vida. Això és tot. I quan m’ha sentit ja no ha volgut plorar més.

—Només ha causat més xafarderia entre la gent —va dir Harah.

—El noi de Subiay és sa? —va preguntar Jessica. Veia que alguna cosa pertorbava profundament Harah.

—Sa com qualsevol mare podria voler —va dir Harah—. Tothom sap que Alia no li ha fet mal. Ningú s’ha oposat que ella el toqués. El nen s’ha calmat tot seguit i estava content. Ha estat… —Harah va arronsar les espatlles.

—És el fet que la meva filla sigui estranya, oi? —va preguntar Jessica—. És la manera com ella parla de coses impròpies de la seva edat i de coses que cap criatura dels seus anys podria saber… coses del passat.

—Com podria saber com són les criatures a Bela Tegeuse? —va preguntar Harah.

—Però s’hi assembla! —va dir Alia—. El noi de Subiay s’assembla molt al fill de Mitha nascut abans de la partença.

—Alia! —va dir Jessica—. T’he avisat.

—Però, mare, jo l’he vist i és cert i…

Jessica va brandar el cap quan va veure la cara de Harah. Què vaig parir jo?, es va preguntar Jessica. Una filla que en néixer sabia tot el que jo sabia… i més: tot el que li va ser revelat a través dels corredors del passat per les Reverendes Mares dins meu.

—No és solament les coses que ella diu —va dir Harah—. És també el que fa: la manera com seu i mira una roca movent només un múscul al costat del nas, o un múscul darrere un dit, o…

—Això és entrenament Bene Gesserit —va dir Jessica—. Tu ho saps, Harah. Vols negar a la meva filla la seva herència?

—Reverenda Mare, tu saps que aquestes coses no m’importen —va dir Harah—. És la gent i la manera com murmura. Sento perill en això. Diuen que la teva filla és un dimoni, que les altres criatures no volen jugar amb ella, que és…

—Ella té tan poques coses en comú amb les altres criatures —va dir Jessica—. No és cap dimoni. És només…

—És clar que no és cap dimoni!

Jessica es va sentir sorpresa per la vehemència a la veu de Harah i va mirar Alia. La criatura semblava immersa en pensaments, irradiant una sensació de… esperar. Jessica va tornar la seva atenció a Harah.

—Respecto el fet que ets membre de la casa del meu fill —va dir Jessica. Alia es va agitar recolzada a la seva mà—. Pots parlar obertament amb mi de qualsevol cosa que et molesti.

—No seré membre de la casa del teu fill durant gaire més temps —va dir Harah—. He esperat tot aquest temps a causa dels meus fills, per l’entrenament especial que ells reben com a fills d’Usul. És el mínim que jo els podia donar ja que tothom sap que no comparteixo el llit del teu fill.

De nou Alia es va agitar al seu costat, mig adormida.

—Però has estat una bona companya del meu fill —va dir Jessica. I va afegir per a si perquè aquests pensaments no l’acompanyaven mai: Companya… no esposa. Els pensaments de Jessica van anar després directament a la idea central, a la que venia de la xafarderia al sietch que la relació del seu fill amb Chani havia esdevingut permanent, casament.

Ell estima Chani, va pensar Jessica, però va recordar que l’amor podria haver de ser deixat de banda per necessitats reials. Els casaments reials tenien altres raons que no pas l’amor.

—Creus que no conec els plans que tens per al teu fill? —va preguntar Harah.

—Què vols dir? —va preguntar Jessica.

—Planeges unir les tribus sota Ell —va dir Harah.

—Això és dolent?

—Veig perill per a ell… i Alia forma part d’aquest perill.

Alia es va instal·lar més bé contra la seva mare, ara amb els ulls oberts i estudiant Harah.

—Us he observat juntes —va dir Harah—‚ la manera com us toqueu. I Alia és com la meva mateixa cam perquè és germana d’algú que és com germà meu. L’he vigilada i guardada des que era només un infantó, des del temps de la ràtzia, quan vam fugir cap aquí. He vist moltes coses seves.

Jessica va balancejar el cap, sentint el neguit que creixia en Alia.

—Saps el que vull dir —va dir Harah—. La manera com ella sabia des del començament el que li dèiem. Quina altra criatura ha conegut la disciplina d’aigua tan aviat? Quina altra criatura ha tingut com a primeres paraules: «T’estimo, Harah»?

Harah va fitar Alia.

—Per què et penses que accepto els seus insults? Sé que no tenen maldat.

Alia va mirar sa mare.

—Sí, tinc poders de raonament. Reverenda Mare —va dir Harah—. Jo podria haver estat sayyadina. He vist el que he vist…

—Harah… —Jessica va arronsar les espatlles—. No sé què dir.

I es va sentir sorpresa amb si mateixa perquè allò era literalment veritat.

Alia es va posar dreta, va adreçar els muscles. Jessica va sentir que s’havia acabat l’espera, una emoció composta de decisió i tristesa.

—Hem comès un error —va dir Alia—. Ara necessitem Harah.

—Era la cerimònia de la llavor —va dir Harah—‚ quan vas canviar l’Aigua de la Vida, Reverenda Mare, quan Alia era dins teu encara no nascuda.

Necessitem Harah?‚ es va preguntar Jessica.

—Qui més pot parlar entre la gent i fer que comencin a comprendre’m? —va preguntar Alia.

—Què vols que ella faci? —va preguntar Jessica.

—Ella ja sap què fer —va dir Alia.

—Els diré la veritat —va dir Harah. La seva cara va semblar de sobte vella i trista amb la seva pell color d’oliva estirada en arrugues arronsades, un aire de bruixa en les seves faccions anguloses—. Els diré que Alia només fingeix que és una noieta, que no ha estat mai una noieta.

Alia va brandar el cap. Li regalimaven llàgrimes per les galtes, i Jessica va sentir l’onada de tristesa de la seva filla com si fos una emoció seva.

—Sé que sóc un monstre —va murmurar Alia. Aquest raonament adult venint de la boca d’una criatura era com una confirmació amarga.

—No ets un monstre! —va exclamar Harah—. Qui s’ha atrevit a dir que ets un monstre?

De nou Jessica es va sorprendre per la nota de protecció a la veu de Harah. Va comprendre que Alia ho havia entès correctament: necessitaven Harah. La tribu comprendria Harah —les seves paraules i les seves emocions— perquè era obvi que estimava Alia com si fos filla seva.

—Qui ho ha dit? —va repetir Harah.

—Ningú.

Alia va fer servir una punta de l’aba de Jessica per eixugar les llàgrimes de la cara. Ella va allisar la túnica on Alia l’havia humitejada i arrugada.

—En aquest cas no ho diguis tu —va manar Harah.

—Sí, Harah.

—Ara —va dir Harah—‚ pots dir-me el que va passar perquè jo pugui contar-ho als altres. Conta’m el que et va passar.

Alia va empassar saliva, va mirar la mare.

Jessica va brandar el cap.

—Un dia em vaig despertar —va dir Alia—. Era com despertar-me del son excepte que no recordava que hagués anat a dormir. Estava en un indret calent, fosc. I estava aterrida.

Escoltant la veu papissotejant de la filla, Jessica va recordar aquell dia en la gran caverna.

—Com que estava aterrida —va dir Alia—‚ vaig intentar escapar-me, però no podia escapar-me. Aleshores vaig veure una espurna… però no era exactament com veure-la. L’espurna era simplement allà amb mi i jo sentia les emocions de l’espurna… que em tranquil·litzaven, em confortaven, em deien d’aquella manera que tot aniria bé. Era la meva mare.

Harah es va fregar els ulls, va somriure a Alia d’una manera encoratjadora. Tanmateix, hi havia una mirada salvatge als ulls de la dona fremen, una intensitat com si intentessin també escoltar les paraules d’Alia.

I Jessica va pensar; Què sabem nosaltres realment de la manera com una dona d’aquestes pensa… amb les seves experiències úniques, el seu entrenament i el seu llinatge?

—Precisament quan jo em sentia segura i tranquil·la —va dir Alia—‚ va sorgir una altra espurna amb nosaltres… i tot va passar alhora. L’altra espurna era la vella Reverenda Mare. Estava… intercanviant vides amb la meva mare… tot… i jo era allà amb elles, veient-ho tot… tot. I després va acabar, i jo era elles i totes les altres i jo mateixa… i vaig tardar molt de temps a trobar-me de nou. N’hi havia tantes altres.

—Va ser una cosa molt cruel —va dir Jessica—. Cap ésser hauria de desvetllar-se a la consciència d’aquesta manera. El sorprenent és que has pogut acceptar tot et que et va passar.

—No podia fer altrament! —va dir Alia—. No sabia com rebutjar o amagar la meva consciència… o desconnectar-la… tot simplement va esdevenir-se… tot…

—No ho sabíem —va murmurar Harah—. Quan vam donar a la teva mare l’Aigua per canviar, no sabíem que tu existies dins seu.

—No et preocupis, Harah —va dir Alia—. A mi no em sap greu. Al capdavall, hi ha aquí una raó per a la felicitat: jo sóc una Reverenda Mare. La tribu té dues Rev…

Va parar, inclinant el cap per escoltar.

Harah es va recolzar enrere sobre els talons contra el coixí, mirant Alia i després va concentrar-se en la cara de Jessica.

—Xiiit —va fer Alia.

Un càntic rítmic llunyà arribava a través de les cortines que les separaven dels corredors del sietch. Va augmentar i transportava ara sons separats: «Ya! Ya! Yawm! Ya! Ya! Yawm! Ya! Ya! Mu zein, Wallah!». Els salmistes van passar l’entrada exterior i les seves veus ressonaven fins als apartaments interiors. Lentament, el so es va retirar.

Quan el so s’havia afeblit suficientment, Jessica va començar el ritual amb una veu molt trista;

—Era Ramadà i Abril a Bela Tegeuse.

—La meva família seia al pati —va dir Harah—‚ a l’aire humit que s’aixecava de la font. Hi havia un arbre de poltyguls, rodons i de color profund, al nostre costat. Hi havia una cistella amb mish-mish i baklawa, tot de coses bones per menjar. En els nostres jardins i en els nostres ramats hi havia pau… pau en tota la terra.

—La vida era plena de felicitat fins que els assaltants van venir —va dir Alia.

—La sang va refredar-se als crits dels nostres amics —va dir Jessica. I va sentir les memòries corrent a través seu vingudes de tots aquells altres passats que compartia.

—La, la, la, les dones cridaven —va dir Harah.

—Els assaltants van venir a través del mushtamal, corrent amb els coltells regalimant el vermell de les vides dels nostres homes —va dir Jessica.

El silenci va fer-se al voltant de totes tres, com passava en tots els apartaments del sietch. Hi havia silenci mentre recordaven i mantenien el seu dolor recent.

Després, Harah va pronunciar l’últim ritual de la cerimònia, donant a les paraules una aspresa que Jessica no havia escoltat mai abans.

—Mai no perdonarem i mai no oblidarem —va dir Harah.

En el silenci pensarós que es va seguir a les seves paraules, van escoltar un murmuri de persones i fressa de moltes túniques. Jessica va sentir algú que es trobava darrere les cortines que protegien la sala.

—Reverenda Mare!

Una veu de dona i Jessica la va reconèixer: la veu de Tharthar, una de les esposes de Stilgar.

—Què hi ha, Tharthar?

—Hi ha problemes. Reverenda Mare.

Jessica va sentir un estrenyiment del cor, una por abrupta per Paul.

—Paul… —va bleixar.

Tharthar va obrir les cortines i va entrar. Jessica va veure la gent a fora abans que les cortines caiguessin. Va mirar Tharthar, una dona petita, fosca, amb una túnica negra amb una figura vermella, el blau total dels seus ulls fix en Jessica, els narius del seu nas petit dilatats i revelant les cicatrius de les pinces.

—Què hi ha? —va preguntar Jessica.

—Hi ha paraula de la sorra —va dir Tharthar—. Usul ha trobat el faedor per a la seva prova… és avui. Els joves han dit que ell no pot fallar, que al capvespre serà un muntador de la sorra. Els joves s’han reunit per a una ràtzia. Aniran al nord i trobaran Usul allà. Diuen que aleshores aixecaran el crit. Diuen que el forçaran a desafiar Stilgar i a assumir el comandament de les tribus.

Reunir aigua, plantar les dunes, canviar el seu món lentament però d’una manera segura —ja no n’hi ha prou amb això, va pensar Jessica. Els petits atacs, els atacs amb seguretat —ja no són prou, ara que Paul i jo els hem entrenat. Senten el seu poder. Volen lluitar.

Tharthar va passar d’un peu a l’altre, es va aclarir la gola.

Coneixem la necessitat de l’espera cautelosa, va pensar Jessica, però hi ha el nucli de la nostra frustració. Coneixem també el mal que l’espera excessiva ens pot fer. Perdem el nostre sentit de l’objectiu si l’espera es perllonga.

—Els joves diuen que si Usul no desafia Stilgar és perquè té por —va dir Tharthar. I va abaixar els ulls.

—És això, doncs —va murmurar Jessica. I va pensar: Bé, ja ho veia venir. I Stilgar també.

De nou Tharthar es va aclarir la gola.

—Fins i tot el meu germà, Shoab, diu això —va dir ella—. No deixaran cap sortida a Usul.

Ha arribat, doncs, va pensar Jessica. I Paul haurà de resoldre això tot sol. La Reverenda Mare no gosa embolicar-se en la successió.

Alia es va alliberar de la mà de sa mare i va dir:

—Aniré amb Tharthar a escoltar els joves. Potser hi hagi una sortida.

Jessica va mirar Tharthar, però va parlar a Alia:

—Vés, doncs. I torna tan aviat com puguis.

—No volem que això passi, Reverenda Mare —va dir Tharthar.

—No ho volem —va concordar Jessica—. La tribu necessita tota la seva força. —Va mirar Harah—. Aniràs amb elles?

Harah va contestar la part no dita de la pregunta:

—Tharthar no permetrà que passi cap mal a Alia. Sap que aviat serem esposes juntes, ella i jo, compartint el mateix home. Ja hem conversat, Tharthar i jo. —Harah va mirar Tharthar i de nou Jessica—. Ens hem entès.

Tharthar va allargar la mà a Alia i va dir:

—Hem d’apressar-nos. Els joves són a punt de marxar.

Van passar les cortines, la mà de la criatura a la mà de la dona, però la criatura semblava que conduïa.

—Si Paul-Muad’Dib mata Stilgar, no serà un bon servei a la tribu —va dir Harah—. Sempre ha estat aquest el camí de la successió, però els temps han canviat.

—Els temps han canviat per a tu també —va dir Jessica.

—No pots pensar que jo dubti del resultat d’aquest combat —va dir Harah—. Usul no pot deixar de guanyar.

—Era això el que jo pensava —va dir Jessica.

—I penses que els meus sentiments personals entren en el meu judici —va dir Harah. Va brandar el cap fent dringar els anells d’aigua que portava al coll—. Com estàs equivocada! Penses potser també que jo lamento no ser la triada per Usul, que estic gelosa de Chani?

—Fas la teva tria com pots —va dir Jessica.

—Chani em sap greu —va dir Harah.

Jessica es va tibar.

—Què vols dir?

—Sé el que penses de Chani —va dir Harah—. Penses que no és l’esposa adequada per al teu fill.

Jessica es va recolzar, es va relaxar sobre els coixins i va arronsar les espatlles.

—Potser.

—Potser tens raó —va dir Harah—. Si és així, podràs trobar un aliat sorprenent: la mateixa Chani. Ella vol el que sigui millor per a Ell.

Jessica va empassar saliva després de sentir com la seva gola es tibava.

—Estimo molt Chani —va dir ella—. No podria ser…

—Les teves catifes estan molt brutes aquí —va dir Harah. Va passar la mirada pel terra, evitant els ulls de Jessica—. Tanta gent passa per aquí. Les hauries de fer netejar més sovint.





5


No pots evitar la influència de la política en una religió ortodoxa. Aquesta lluita pel poder impregna l’entrenament, l’educació i la disciplina de la comunitat ortodoxa. A causa d’aquesta pressió, els dirigents d’una comunitat així han d’afrontar inevitablement aquella qüestió interna essencial: sucumbir a l’oportunisme complet com a preu per mantenir el seu poder o arriscar-se a sacrificar-se per l’ètica ortodoxa.

—De «Muad’Dib: les qüestions religioses»,

per la princesa Irulan.

Paul esperava a la sorra fora de la línia d’aproximació del faedor gegantí. No he d’esperar com un contrabandista —impacient i nerviós, va recordar. He de formar part del desert.

L’animal era ara només a pocs minuts de distància, emplenant el matí amb el brunzit de fricció del seu pas. Les seves grans dents dins el cercle-caverna de la seva boca s’obrien com una flor enorme. L’olor d’espècia dominava l’aire.

El vestit destil·lador de Paul s’ajustava perfectament al seu cos i tenia consciència de les pinces del nas, de la màscara de respirar, només com una cosa llunyana. Els ensenyaments de Stilgar, les laborioses hores a la sorra, dominaven tota la resta.

—A quina distància del faedor has d’estar sobre sorra conglomerada? —li preguntava Stilgar.

I ell contestava correctament;

—Mig metre per cada metre del diàmetre del faedor.

—Per què?

—Per evitar el remolí del seu pas i alhora tenir temps de córrer i muntar-lo.

—Has muntat els petits criats per a la llavor i l’Aigua de la Vida —li havia dit Stilgar—. Però el que crides per a la prova és el faedor salvatge, un vell del desert. Aquest, l’has de respectar.

Ara el martelleig pregon del batzacador es fonia amb el brunzit del verm que s’apropava. Paul va respirar profundament, sentint una olor amarga mineral fins i tot a través dels filtres. El faedor salvatge, el vell del desert, era gairebé sobre d’ell. Els seus segments del davant van llançar una onada de sorra que li va arribar als genolls.

Vine, volgut monstre, va pensar. Endavant. Has sentit que et cridava. Vine. Vine.

L’onada li va aixecar els peus. La pols de la superfície el va envoltar. Es va redreçar, el seu món dominat pel passatge d’aquella paret corba ennuvolada de sorra, aquell cingle segmentat, amb les línies dels anells clarament definides.

Paul va aixecar els ganxos, va mirar-los, es va corbar. Va sentir com mossegaven i estiraven. Va fer un salt amunt, plantant els peus contra la paret d’un anell, inclinant-se sobre les pues clavades. Aquest era l’autèntic moment de la prova: si clavava els ganxos correctament, a la vora frontal d’un segment anular, i l’obria, el verm no es rebolcaria i no l’aixafaria.

El verm va alentir-se. Va lliscar sobre el batzacador i el va fer callar. Lentament, va començar a pujar —a dalt, a dalt— clavant aquelles pues irritants tant amunt com fos possible, lluny de la sorra que amenaçava les parets internes delicades del seu segment anular.

Paul es va veure muntant a dalt del verm. Es va sentir exultant, com un emperador contemplant el seu univers. Va suprimir un desig sobtat de divertir-se, de fer girar el verm, d’exhibir el seu domini d’aquesta criatura.

De sobte va comprendre per què Stilgar l’havia advertit una vegada sobre els joves presumptuosos que ballaven i jugaven amb aquests monstres, fent acrobàcies a sobre d’ells, traient tots dos ganxos i tornant a clavar-los abans que el verm els escopís.

Deixant un ganxo al seu lloc, Paul va arrencar l’altre i el va clavar més a sota de costat. Quan el segon ganxo va ser ferm i comprovat, va posar el primer més avall, movent-se així al flanc. El faedor va rodolar, i mentre rodolava, es girava, per tornar a la sorra-farina on els altres esperaven. Paul els va veure arribar, fent servir els seus ganxos per pujar però evitant les vores sensibles dels anells fins que estiguessin a dalt. Van muntar finalment en una línia triple darrere seu, agafats als seus ganxos.

Stilgar va moure’s a través de les fileres, va comprovar la posició dels ganxos de Paul, va mirar la seva cara somrient.

—Ho has fet, oi? —va preguntar Stilgar aixecant la veu per sobre del brunzit del seu pas—. És el que penses? Ho has fet? —Es va redreçar—. Ara et dic que ha estat molt mal fet. Hi ha nois de dotze anys que ho fan més bé. Hi havia sorra-tambor a l’esquerra d’on esperaves. No t’haguessis pogut retirar si el verm hagués girat allà.

El somriure va desaparèixer de la cara de Paul.

—He vist la sorra-tambor.

—En aquest cas, per què no has fet un signe perquè un de nosaltres prengués una posició secundària? Era una cosa que podies fer fins i tot en la prova.

Paul va empassar-se saliva, va posar-se de cara al vent.

—Et penses que és dolent per part meva dir-te això ara —va dir Stilgar—. És el meu deure. Penso en el teu valor per al grup. Si haguessis ensopegat en aquella sorra-tambor, el faedor s’hauria girat cap a tu.

Malgrat la seva còlera, Paul sabia que Stilgar deia la veritat. Va trigar un llarg minut i tot l’esforç de l’entrenament que havia rebut de la seva mare perquè li tornés una sensació de calma.

—Ho sento —va dir—. No passarà de nou.

—En una posició difícil, pren sempre un secundari, algú que agafi el faedor si tu no ho pots fer —va dir Stilgar—. Recorda que treballem plegats. Així, estarem més segurs. Treballem plegats, oi?

Va tustar el muscle de Paul.

—Treballem plegats —va concordar Paul.

—Ara —va dir Stilgar, i la seva veu era dura—‚ mostra’m com es dirigeix un faedor. En quin costat estem?

Paul va mirar la superfície escamosa d’anells on es trobaven, va observar el caràcter i la grandària de les escates, la manera com augmentaven a la seva dreta, més petites als seus peus. Cada verm, ho sabia, es movia característicament més sovint amb un costat cap a dalt. Quan s’envellia, el costat superior esdevenia gairebé permanent. Les escates de sota esdevenien més grosses, més feixugues, més llises.

Les escales superiors només es podien distingir per la grandària en un verm gros.

Canviant els ganxos, Paul va desplaçar-se cap a l’esquerra. Va fer un senyal a dos homes de flanc que obrissin segments al costat i mantinguessin el verm en una ruta recta quan es girés. Quan el va tenir girat, va fer senyal a dos timoners perquè sortissin de la línia i prenguessin posicions endavant.

—Ach, haiiiii-yoh! —va cridar ell en la crida tradicional. El timoner de l’esquerra va obrir un segment d’anell allà.

En un cercle majestuós, el faedor va girar-se per protegir el seu segment obert. Va fer tota una volta i quan es dirigia de nou al sud, Paul va cridar:

—Geyrat!

Els timoners van alliberar el ganxo. El faedor es va posar en una ruta recta. Stilgar va dir:

—Molt bé, Paul Muad’Dib. Amb molta pràctica, podràs esdevenir un muntador de la sorra.

Paul va corrugar el front, pensant: No he estat el primer?

Des de darrere seu van venir riallades sobtades. Els homes van començar a cantar, llançant el seu nom contra el cel.

—Muad’Dib! Muad’Dib! Muad’Dib! Muad’Dib!

I molt enrere, a la superfície del verm, Paul va sentir el compàs dels enganxadors batent els segments de la cua. El verm va començar a agafar velocitat. Les túniques batien al vent. El so abrasiu del pas del verm augmentava.

Paul va mirar enrere tot el grup, va trobar la cara de Chani entre ells. La mirava mentre parlava a Stilgar.

—Sóc un muntador de la sorra, doncs, Stil?

—Hal yawm! Avui ets un muntador de la sorra.

—I puc triar la nostra destinació?

—Així és.

—I sóc un fremen nascut avui aquí a l’erg Habbanya. No he tingut vida fins avui. Era una criatura fins avui.

—No tant com una criatura —va dir Stilgar. Va cordar el cantó de la caputxa on el vent el feia ballar.

—Però hi havia un tap segellant el meu món i aquest tap ha estat tret.

—No hi ha tap.

—Jo aniria cap al sud, Stilgar… vint batzacadors. Veuria la terra que fem, aquesta terra que he vist només pels ulls d’altres.

I veuria el meu fill i la meva família, va pensar. Em fa falta temps ara per considerar el futur que és un passat dins el meu cervell. L’agitació arriba i si no sóc on la pugui desembullar, la cosa pot sortir de polleguera.

Stilgar va mirar-lo amb una cara seriosa, sospesadora. Paul va mantenir la seva atenció en Chani, veient com l’interès augmentava a la seva cara, notant també l’excitació que les seves paraules havien encès en el grup.

—Els homes estan desitjosos d’atacar amb tu els fondals harkonnenians —va dir Stilgar—. Els fondals són només a un batzacador de distància.

—Els fedaykins ja han atacat amb mi —va dir Paul—. Tornaran a atacar amb mi fins que cap harkonnenià respiri l’aire d’Arrakis.

Stilgar el va estudiar mentre corrien i Paul va comprendre que analitzava aquest moment a través del record de com havia arribat al comandament del sietch Tabr i al cap del Consell dels Líders ara que Liet-Kynes era mort.

Sap que els joves estan inquiets, va pensar Paul.

—Vols una reunió dels caps? —va preguntar Stilgar.

Els ulls dels joves brillaven. Es balancejaven mentre corrien sobre el verm, i observaven. I Paul va veure la mirada d’intranquil·litat de Chani, la manera com els seus ulls anaven de Stilgar, que era oncle seu, a Paul-Muad’Dib, que era company seu.

—No pots endevinar el que vull —va dir Paul.

I va pensar: Ara no em puc fer enrere. He de controlar aquesta gent.

—Avui ets mudir de la sorra —va dir Stilgar. A la seva veu hi havia un formalisme fred—. Com utilitzaràs aquest poder?

Ens fa falta temps per relaxar-nos, temps per a una reflexió freda, va pensar Paul.

—Anirem cap al sud —va dir Paul.

—Fins i tot si jo dic que tornarem al nord quan aquest dia s’acabi?

—Anirem cap al sud —va repetir Paul.

Un sentit d’inevitable dignitat va envolupar Stilgar, que va estrènyer la túnica al voltant del cos.

—Hi haurà una Assemblea —va dir—. Enviaré els missatges.

Es pensa que el desafiaré, va pensar Paul. I sap que no em pot vèncer.

Paul va mirar cap al sud, sentint el vent contra les seves galtes exposades, pensant en les necessitats que entraven en les seves decisions.

No saben com és això, va pensar.

Però sabia que no podia permetre que cap consideració el desviés. Havia de romandre a la línia central de la tempesta del temps que podia veure en el futur. Ja vindria el moment que podria ser desembullat, però només si estigués on pogués tallar el nus central.

No el desafiaré si ho puc evitar, va pensar. Si hi ha una altra manera d’evitar la jihad…

—Acamparem per a l’àpat de la nit i l’oració a la Caverna dels Ocells a sota la Cresta Habbanya —va dir Stilgar. Es va refermar amb un ganxo a causa del balanceig del faedor, va fer un gest endavant cap a una barrera baixa de roca que sortia del desert.

Paul va estudiar el cingle, les grans venes de roca que el travessaven com onades. Cap verd, cap flor assuaujava l’horitzó rígid. Més enllà s’estenia el camí del desert del sud, un rumb almenys de deu dies i deu nits, tan ràpid com poguessin ser els faedors.

Vint batzacadors.

Aquell camí anava molt enllà de les patrulles harkonnenianes. Ell sabia com seria. Els somnis li ho havien mostrat. Un dia, mentre caminessin, hi hauria un lleu canvi de color a l’horitzó llunyà —un canvi tan lleu que podria pensar que ho imaginava amb les seves esperances— i estarien al nou sietch.

—La meva decisió agrada a Muad’Dib? —va preguntar Stilgar. Només un lleu toc de sarcasme a la seva veu, però orelles frémens al voltant acostumades a tots els tons d’un crit d’ocell o al missatge refilat d’un cielago, van escoltar el sarcasme i van mirar Paul per veure què faria.

—Stilgar em va sentir jurar la meva lleialtat a ell quan vam consagrar els fedaykins —va dir Paul—. Els meus escamots de la mort saben que vaig parlar amb honor. Stilgar ho dubta?

La veu de Paul revelava autèntic dolor. Stilgar ho va sentir i va abaixar la mirada.

—Usul, company del meu sietch, mai no en dubtaré —va dir Stilgar—. Però tu ets Paul-Muad’Dib, el Duc Atreides, i ets el Lisan al-Gaib, la Veu del Món Exterior. Jo ni tan sols conec aquests homes.

Paul es va girar per veure com la Cresta Habbanya s’aixecava del desert. El faedor a sota encara se sentia fort. Els transportaria gairebé el doble de la distància de qualsevol altre, en la memòria fremen. Ho sabia. No hi havia res fora de les històries contades a les criatures que pogués comparar-se a aquell vell del desert. Paul va comprendre que era material per a una nova llegenda.

Una mà li va agafar el muscle.

Paul la va mirar, va seguir el braç fins a la cara al final: els ulls foscos de Stilgar exposats entre la màscara de filtre i la caputxa del destil·lador.

—El qui va liderar el sietch Tabr abans de mi —va dir Stilgar—‚ era amic meu. Vam compartir perills. Em devia la vida moltes vegades… i jo li devia la meva.

—Jo sóc amic teu, Stilgar —va dir Paul.

—Ningú ho dubta —va dir Stilgar. Va treure la mà, va arronsar les espatlles—. És la manera.

Paul va veure que Stilgar estava massa immergit en la manera fremen per poder considerar la possibilitat de qualsevol altra sortida. Aquí, un cap treia les brides de les mans mortes del seu predecessor, o del més fort de la tribu si un líder es moria al desert. Stilgar havia arribat a ser un naib d’aquesta manera.

—Hauríem de deixar aquest faedor en sorra pregona —va dir Paul.

—Sí —va concordar Stilgar—. Podríem caminar des d’aquí fins a la caverna.

—L’hem muntat prou perquè ara s’ensorrí i dormi durant un dia o dos —va dir Paul.

—Tu ets el mudir de la sorra —va dir Stilgar—. Digues quan vols que nosaltres… —Va parar i va mirar el cel a l’orient.

Paul es va girar. El blau d’espècia als seus ulls va fer que el cel semblés fosc, un blau ricament filtrat contra el qual un llampec rítmic i llunyà sorgia en marcat contrast.

Un ornitòpter!

—Un petit tòpter! —va dir Stilgar.

—Podria ser un explorador —va murmurar Paul—. Penses que ens han vist?

—A aquesta distància som només un verm a la superfície —va dir Stilgar. Va fer un gest amb la mà esquerra—. Fora. Escampeu-vos a la sorra.

El grup va començar a baixar pels flancs del verm, deixant-se caure, fonent-se amb la sorra a sota de les seves capes. Paul va veure on Chani va caure. Al final, només ell i Stilgar romanien.

—El primer a dalt, l’últim a sota —va dir Paul.

Stilgar va brandar el cap, va lliscar pel costat amb els ganxos, va saltar a la sorra. Paul va esperar fins que el faedor estigués lluny de l’àrea on el grup s’havia escampat i després va desclavar els ganxos. Aquest moment era perillós amb un verm que no era del tot extenuat. Alliberat dels seus genets i dels ganxos, l’enorme verm va començar a enfonsar-se a la sorra. Paul va córrer lleugerament enrere sobre la seva gran superfície, va estudiar el seu moment curosament i va saltar.

Va caure corrent, va envestir contra la superfície d’una duna de la manera que li havien ensenyat i es va amagar sota la cascada de sorra que li queia a sobre.

Ara, l’espera…

Paul es va girar a poc a poc, va exposar una esquerda de cel sota d’un plec de la túnica. Va imaginar els altres al darrere fent el mateix.

Va sentir el batement de les ales del tòpter abans que el veiés.

Va haver-hi una remor de reactors i el tòpter va girar en un arc ample sobre la cresta.

Un tòpter sense identificació, va observar Paul.

Va desaparèixer de la vista enllà de la Cresta Habbanya.

Un ocell va sonar sobre el desert. Un altre.

Paul es va alliberar de la sorra, va pujar a dalt de la duna.

Altres figures eren dretes en una línia que s’apartava de la cresta. Va reconèixer Chani i Stilgar.

Van reunir-se i van començar a caminar per la sorra, lliscant sobre la superfície amb un ritme irregular que no despertés cap faedor. Stilgar va situar-se al costat de Paul al llarg de la cresta d’una duna.

—Era una nau d’un contrabandista —va dir Stilgar.

—Ho semblava —va murmurar Paul—. Però aquí és massa endins del desert per a contrabandistes.

—També ells han tingut les seves dificultats amb les patrulles —va dir Stilgar.

—Si arriben aquí, podran endinsar-se més —va dir Paul.

—Cert.

—No seria bo per a ells veure el que podran veure si s’arrisquen massa en el sud. Els contrabandistes també venen informacions.

—Buscaven espècia, no et sembla? —va preguntar Stilgar.

—Hi haurà una ala i una eruga esperant en algun lloc per aquest —va dir Paul—. Nosaltres tenim espècia. Què et sembla preparar un tros de sorra com a esquer i agafar alguns contrabandistes. Els fa falta aprendre que aquest territori és nostre i els nostres homes necessiten pràctica amb les noves armes.

—Ara, Usul parla —va dir Stilgar—. Usul pensa com els frémens.

Però Usul ha de prendre decisions que condueixen a un terrible objectiu, va pensar Paul.

I la tempesta s’anava formant.





6


Quan la llei i el deure són u, units per la religió, mai no ets del tot conscient de tu mateix. Ets sempre una mica menys que un individu.

—De «Muad’Dib: les Noranta-nou Meravelles de

l’Univers», per la Princesa Irulan.

La fàbrica d’espècia dels contrabandistes, amb el seu portador parent i anell d’ornitòpters zumzumejants van sorgir sobre les dunes com un eixam d’insectes seguint la seva reina. Al davant de l’eixam hi havia una de les crestes baixes de roca que s’aixecaven al desert com petites imitacions del Mur Escut. Les platges seques de la cresta havien estat escombrades per una tempesta recent.

Al comandament de la fàbrica, Gurney Halleck es va corbar endavant, va ajustar les lents d’oli dels prismàtics i va examinar el paisatge. Més endavant de la cresta, podia veure una taca fosca que podia ser una explosió d’espècia i va fer senyal a un ornitòpter que anés a investigar.

El tòpter va batre les ales per indicar que havia rebut el senyal.

Va separar-se de l’eixam, va dirigir-se a la sorra enfosquida i va donar voltes sobre la zona amb els detectors penjant prop de la superfície.

Gairebé immediatament, va abaixar les ales i va passar a un vol en cercle que indicava a la fàbrica que havia trobat espècia.

Gurney va tornar els prismàtics a la funda, sabent que els altres havien vist el senyal. Li agradava aquell indret. La cresta oferia algun refugi i protecció. Era ple desert, un lloc improbable per a una emboscada… però… Gurney va fer senyal que un equip planés sobre la cresta, la va explorar, va enviar reserves per prendre posició al voltant de l’àrea, no massa alt perquè en aquest cas podrien ser vistes des de lluny per detectors harkonnenians.

Dubtava, però, que pogués haver-hi patrulles harkonnenianes tan al sud. Això era encara territori fremen.

Gurney va comprovar les seves armes, maleint el destí que feia els escuts inútils aquí. Tot el que pogués atreure un verm havia de ser evitat a tot preu. Es va fregar la cicatriu d’inkvine a la barra, estudiant l’escena, i va decidir que el més segur seria dirigir un grup a terra per la cresta. La inspecció a peu era encara el més segur. Totes les precaucions eren poques quan frémens i harkonnenians es combatien feroçment.

Aquí, es preocupava pels frémens. No els importava de negociar tota l’espècia que volguessin, però eren dimonis en guerra si posaves un peu on et prohibien d’anar. I, en els últims temps, eren terriblement astuts.

L’astúcia i l’habilitat d’aquests nadius en combat preocupava Gurney. Mostraven un coneixement de la guerra que poques vegades havia trobat, ell, que havia estat entrenat pels millors guerrers de l’univers que havien participat en batalles on només sobrevivien els pocs superiors.

Gurney va inspeccionar de nou el paisatge, preguntant-se per què se sentia intranquil. Era potser el verm que havien vist… però això era a l’altra banda de la cresta.

Un cap va sorgir a la cabina de comandament al costat de Gurney.

Era el comandant de la fàbrica, un vell pirata guenyo amb una gran barba, els ulls blaus i les dents lletoses d’una dieta d’espècia.

—Sembla una taca rica —va dir el comandant de la fàbrica—. He d’anar-hi?

—Baixa al costat d’aquella cresta —va ordenar Gurney—. Jo desembarcaré amb els meus homes. Pots anar amb tractor fins a l’espècia des d’aquí. Farem una mirada a aquella roca.

—D’acord.

—Si hi ha algun problema —va dir Gurney—‚ salva la fàbrica. Nosaltres anirem amb els tòpters.

El comandant de la fàbrica va saludar.

—D’acord.

Va tornar a desaparèixer per l’escotilla.

Gurney va examinar de nou l’horitzó. Havia de respectar la possibilitat que hi hagués frémens allà, ja que estava fora dels seus límits. Els frémens el preocupaven, a causa de la seva duresa i les reaccions desconcertants. Hi havia moltes coses sobre aquest negoci que el preocupaven, però les recompenses eren grans. El fet que no poguessin enviar guaites a grans altituds el preocupava també. La necessitat de silenci de ràdio s’afegia a la seva intranquil·litat.

L’eruga-fàbrica va girar, va començar a baixar. Va lliscar suaument fins a la platja seca al peu de la cresta. Les bandes de rodament van tocar la sorra.

Gurney va obrir la cabina, va alliberar les seves corretges de seguretat. En el moment que la fàbrica va parar, ell era a fora, tancant la cabina darrere seu, saltant a sobre les guardes cap a la sorra enllà de les xarxes d’emergència. Els cinc homes de la seva guàrdia personal eren a fora amb ell, sortint de l’escotilla del morro. D’altres alliberaven l’ala portadora de la fàbrica. Aquesta es va separar i va allunyar-se volant baix en cercle.

Immediatament la gran eruga-fàbrica va fer una guinyada i va apartar-se de la cresta cap a la taca fosca d’espècia a la sorra.

Un tòpter va baixar a prop, va lliscar fins a parar. Un altre va seguir-lo i un altre. Van deixar a la sorra l’escamot de Gurney i van envolar-se, planant a dalt.

Gurney va provar els músculs a sota del destil·lador, estirant-se. Va deixar la màscara de filtre fora de la cara, perdent humitat a causa d’una més important necessitat; el poder de la veu si hagués de cridar ordres. Va començar a enfilar-se a les roques, comprovant el terreny: grava i sorra conglomerada, l’olor d’espècia.

Bon indret per a una base d’emergència, va pensar. Seria intel·ligent enterrar alguns proveïments aquí.

Va mirar enrere, observant els seus homes que s’escampaven mentre el seguien. Bons homes, fins i tot els recents que no havia tingut temps de posar a prova. Bons homes. No calia dir-los el que havien de fer cada vegada. Ni una brillantor d’escut en cap d’ells. En aquesta colla no hi havia covards portant escuts al desert on un verm podria sentir el camp i venir a robar l’espècia que havien trobat.

Des de la seva lleu elevació a les roques, Gurney podia veure la taca d’espècia a mig quilòmetre de distància, i l’eruga que gairebé hi arribava. Va mirar els guaites, observant l’altitud: no massa alt. Va balancejar el cap i va girar-se per recomençar la seva pujada de la cresta.

En aquest moment la cresta va esclatar.

Dotze vies de foc van dirigir-se a dalt al tòpter i a l’ala portadora. Des de la fàbrica va venir una explosió de metall i les roques al voltant de Gurney eren plenes de guerrers encaputxats.

Gurney va tenir temps per pensar; Per les banyes de la Gran Mare! Coets! S’atreveixen a fer servir coets!

Després era davant per davant amb una figura encaputxada i ajupida amb el crys a punt. Dos homes més esperaven a les roques a sobre, a l’esquerra i a la dreta. Només els ulls de l’home al seu davant eren visibles a Gurney entre la caputxa i el vel del barnús color de sorra, però l’ajupiment i la promptitud el van avisar que era un guerrer entrenat. Els seus ulls eren el blau-en-blau dels frémens del desert.

Gurney va desviar la mà al seu mateix punyal, va conservar els ulls al punyal de l’altre. Si s’atrevien a fer servir coets, tenien certament altres armes de projectil. El moment exigia la més extrema cautela.

Només pel so podia saber que almenys part de la seva escorta aèria havia estat abatuda. Hi havia grunyits també, el soroll de diverses lluites al darrere.

Els ulls del guerrer al davant de Gurney van acompanyar el moviment de la seva mà cap al punyal i va tornar als ulls de Gurney.

—Deixa el coltell a la funda, Gurney Halleck —va dir l’home.

Gurney va dubtar. Aquella veu sonava estranyament familiar fins i tot a través del filtre d’un destil·lador.

—Saps el meu nom? —va preguntar.

—No et fa falta un coltell amb mi, Gurney —va dir l’home. Es va posar dret, va ficar el crys a la funda a sota la túnica—. Digues als teus homes que deturin la seva resistència inútil.

L’home va llançar la caputxa enrere i va posar el filtre de banda.

La sorpresa del que va veure va paralitzar els músculs de Gurney. Primer va pensar que mirava una imatge fantasma del Duc Leto Atreides. El reconeixement total va venir lentament.

—Paul —va murmurar. Després, més alt—: Ets realment Paul?

—No confies en els teus propis ulls? —va preguntar Paul.

—Van dir que havies mort —va dir Gurney amb veu aspra. Va fer mig pas endavant.

—Digues als teus homes que es sotmetin —va ordenar Paul. Va fer un gest cap a les zones més baixes de la cresta.

Gurney es va girar, no volia apartar els ulls de Paul. Va veure només alguns, pocs, nusos de lluita. Semblava que hi havia homes del desert encaputxats pertot arreu. La fàbrica era silenciosa, amb frémens a sobre. No hi havia naus a dalt.

—Detureu la lluita —va bramular Gurney. Va inspirar profundament i va posar les mans al voltant de la boca com si fos un megàfon—. Sóc Gurney Halleck! Detureu la lluita!

Lentament, cautelosament, les figures en lluita es van separar.

Els ulls es van girar vers ell, interrogants.

—Són amics —va cridar Gurney.

—Magnífics amics! —algú li va contestar—. La meitat de la nostra gent assassinada.

—Es un error —va dir Gurney—. No ho feu pitjor.

Va tornar a girar-se vers Paul, va mirar els ulls frémens blaus del jove.

Un somriure va passar per la boca de Paul, però hi havia una duresa en l’expressió que va recordar a Gurney el Vell Duc, avi de Paul. Gurney va veure aleshores la duresa musculosa de Paul, una duresa que no havia vist mai abans en un Atreides: un aspecte com de cuir a la pell, una guerxesa en els ulls i calculació a la mirada que semblava pesar a la seva vista.

—Van dir que havies mort —va repetir Gurney.

—I va semblar que la millor protecció era deixar-los pensar així —va dir Paul.

Gurney va comprendre que aquesta era tota l’excusa que tindria per haver estat abandonat als seus propis recursos, obligat a creure que el seu jove Duc… el seu amic, era mort. Es va preguntar aleshores si ell tindria encara alguna cosa del noi que havia conegut i entrenat en les maneres dels guerrers.

Paul va fer un pas més a prop de Gurney, va veure els seus ulls somniadors.

—Gurney…

Es van abraçar, pegant-se l’un a l’altre a l’esquena, sentint la seguretat de la carn sòlida.

—Quin cadell! Quin cadell! —no parava de dir Gurney.

I Paul:

—Gurney, home! Gurney, home!

Després es van separar, es van mirar. Gurney va inspirar profundament.

—Es a causa teva, doncs, que els frémens s’han fet tan astuts en tàctiques de combat. Hauria d’haver-ho imaginat. Fan coses que podrien haver estat planejades per mi mateix. Si ho sabés… —Va brandar el cap—. Si almenys m’haguessis enviat un missatge, noi. Res no m’hauria detingut. He corregut una mica i…

Una mirada als ulls de Paul el va fer parar… la mirada dura, calculadora.

Gurney va sospirar.

—És clar, i segurament hi hauria qui es preguntaria per què Gurney Halleck havia desaparegut i es faria algunes preguntes. Començarien a voler respostes.

Paul va brandar el cap, va mirar els frémens que esperaven al voltant, les mirades de curiositat a les cares dels fedaykins. Va girar-se de l’escamot de la mort a Gurney. Trobar el seu antic mestre d’armes l’omplia d’alegria. Ho considerava un bon averany, un senyal que es trobava en el camí del futur, on tot aniria bé.

Amb Gurney al meu costat…

Paul va mirar la cresta enllà dels fedaykins, va examinar l’equip contrabandista que havia vingut amb Halleck.

—Quina és la posició dels teus homes, Gurney? —va preguntar.

—Són tots contrabandistes —va dir Gurney—. Són on hi hagi guany.

—La nostra tasca té poc guany —va dir Paul i va notar el senyal subtil amb el dit que la mà dreta de Gurney li feia, el vell codi manual del passat. A l’equip contrabandista hi havia homes que calia témer i de qui calia desconfiar.

Paul va estirar el llavi per indicar que ho entenia, va mirar els homes de guàrdia a sobre d’ells a les roques. Va veure Stilgar allà. El record del problema per resoldre amb Stilgar va refredar part de l’alegria de Paul.

—Stilgar —va dir—‚ aquest és Gurney Halleck, de qui m’has sentit parlar. El mestre d’armes del meu pare, un dels mestres d’espasa que em van ensenyar, un vell amic. Hi podem confiar en tots els casos.

—Ho sé —va dir Stilgar—. Tu ets el seu Duc.

Paul va mirar la cara fosca a sobre seu, preguntant-se sobre les raons que havien fet que Stilgar digués precisament això. El seu Duc. Hi havia hagut una entonació estranya, subtil, a la veu de Stilgar, com si hagués preferit dir una altra cosa. I això no era com Stilgar, que era un líder dels frémens, un home que deia el que pensava.

El meu Duc!, va pensar Gurney. Va mirar Paul de nou. Sí, amb Leto mort, el títol cau sobre les espatlles de Paul.

El model de la guerra fremen a Arrakis va començar a prendre una nova forma a la ment de Gurney. El meu Duc! Un lloc que havia estat mort dins seu va començar a viure de nou. Només part de la seva consciència es va concentrar en l’acte de Paul donant ordres perquè l’equip contrabandista fos desarmat fins que fos interrogat.

La ment de Gurney va tornar al comandament quan va sentir alguns dels seus homes protestant. Va brandar el cap, va girar-se:

—Esteu sords? —va cridar—. Aquest és el legítim Duc d’Arrakis. Feu el que ell mana.

Rondinant, els contrabandistes es van sotmetre.

Paul va col·locar-se al costat de Gurney i li va dir en veu baixa:

—No esperava que caiguessis en aquesta trampa, Gurney.

—Estic degudament penedit —va dir Gurney—. M’hi jugo el que vulguis que la taca d’espècia no és més que una taca de sorra més gruixuda per enganyar-nos.

—Guanyaries aquesta aposta —va dir Paul. Va mirar els homes de Gurney desarmats—. Hi ha més homes del meu pare entre el teu equip?

—Cap. Estem molt escampats. N’hi ha alguns entre els mercaders lliures. La majoria s’ha gastat els seus guanys per abandonar aquest lloc.

—Però tu t’has quedat.

—M’he quedat.

—Perquè Rabban és aquí —va dir Paul.

—He pensat que no em queda res llevat de la revenja —va dir Gurney.

Un crit estranyament breu va venir des del cim de la cresta.

Gurney va aixecar els ulls i va veure un fremen agitant un mocador.

—Ve un faedor —va dir Paul. Seguit per Gurney, va passar a una punxa de roca, va mirar a sud-oest. El monticle d’un verm podia ser vist a una distància mitjana, un rastre voltat de polseguera que tallava directament les dunes en una ruta cap a la cresta.

—És prou gros —va dir Paul.

Un martelleig va venir de la fàbrica a sota. Es va girar sobre les les seves erugues com un insecte gegantí i es va dirigir cap a les roques.

—Llàstima que no haguéssim pogut salvar el portador —va dir Paul.

Gurney el va mirar, va tornar a mirar les taques de fum i les restes al desert on el portador i els ornitòpters havien estat abatuts pels coets frémens. Va sentir una punyida sobtada pels homes perduts, homes seus, i va dir:

—El teu pare hauria estat més preocupat pels homes que no pogués salvar.

Paul li va llançar una mirada dura i va abaixar els ulls. Després va dir:

—Eren amics teus, Gurney. Ho comprenc. Per a nosaltres, però, eren transgressors que podrien veure coses que no haurien de veure. Has de comprendre això.

—Ho comprenc molt bé —va dir Gurney—. Ara, tinc curiositat per veure el que no hauria de veure.

Paul va mirar el vell i tan recordat somriure de llop a la cara de Halleck, la cicatriu d’inkvine a la seva barra.

Gurney va assenyalar el desert a sota amb el cap. Hi havia frémens escampats per tot el paisatge. Es va sorprendre que ningú semblés preocupat per l’aproximació del verm.

Un pataplaf va sonar des de les dunes enllà de la taca d’espècia, un tamborineig fondo que semblava que se sentia a través dels peus. Gurney va veure frémens escampats a la sorra en el camí del verm.

El verm arribava com un gran peix de la sorra, fent onejar la superfície, amb els seus anells torçant-se. En un moment, des del lloc on es trobaven, Gurney va assistir a l’assalt d’un verm, l’audaciós salt del primer enganxador, que el va fer girar, la manera com tot un grup va pujar la corba escatosa i brillant del flanc del verm.

—És una de les coses que no hauries de veure —va dir Paul.

—Hi ha històries i rumors sobre això —va dir Gurney—. Però no és fàcil de creure-hi si no ho veus. —Va brandar el cap—. L’ésser que tots els homes d’Arrakis temen, vosaltres el tracteu com un animal de muntar.

—Vas sentir el meu pare parlar del poder del desert —va dir Paul—. Vet-lo aquí. La superfície d’aquest planeta és nostra. Cap tempesta o ésser o condició ens pot deturar.

Ens, va pensar Gurney. Vol dir els frémens. Parla de si mateix com un d’ells. Gurney va mirar de nou el blau d’espècia als ulls de Paul.

Els seus propis ulls, ho sabia, tenien un toc d’aquest color, però els contrabandistes podien obtenir aliments de fora del planeta i hi havia entre ells una subtil implicació de casta en el to dels ulls. Parlaven del «toc de l’espècia» per dir que algú havia esdevingut massa nadiu. I hi havia sempre una insinuació de desconfiança en aquesta idea.

—Hi havia un temps que no muntàvem el faedor a la llum del dia en aquestes latituds —va dir Paul—. Però a Rabban li queda poca cobertura aèria que pugui fer servir buscant uns pocs punts negres a la sorra. —Va mirar Gurney—. Les teves naus aèries ens han sorprès.

Ens… ens…

Gurney va brandar el cap per apartar aquests pensaments.

—No hem estat per a tu la sorpresa que vosaltres heu estat per a nosaltres —va dir.

—Què es diu de Rabban als fondals i pobles? —va preguntar Paul.

—Diuen que s’han fortificat als pobles dels gràbens d’una manera que tu no els pots fer res. Diuen que només els cal seure dins les seves defenses mentre vosaltres us esgoteu en atacs fútils.

—En resum —va dir Paul—‚ estan immobilitzats.

—Mentre vosaltres podeu anar on voleu —va afegir Gurney.

—És una tàctica que vaig aprendre amb tu —va dir Paul—. Han perdut la iniciativa, cosa que vol dir que han perdut la guerra.

Gurney va somriure amb una expressió lenta, astuta.

—El nostre enemic es troba exactament on jo vull —va dir Paul. Va mirar Gurney—. Bé, Gurney, t’allistes amb mi per acabar aquesta campanya?

—Allistar-me? —Gurney el va mirar—. Senyor, jo no he deixat mai el teu servei. Tu em vas deixar… pensant que havies mort. I jo, deixat a la deriva, vaig fer el que podia, esperant el moment que pogués vendre la meva vida pel que ella val: la mort de Rabban.

Un silenci embarassat va voltar Paul.

Una dona va venir pujant les roques, amb els ulls entre la caputxa del destil·lador i la màscara movent-se entre Paul i el seu company. Va parar davant de Paul. Gurney va remarcar el seu aire possessiu, la manera com es va apropar a Paul.

—Chani —va dir Paul—‚ aquest és Gurney Halleck. Ja m’has sentit parlar d’ell.

Ella va mirar Halleck, després de nou Paul.

—Sí.

—On han anat els homes amb el faedor? —va preguntar Paul.

—Només l’han desviat per donar-nos temps per salvar l’equipament.

—Molt bé, doncs…

Paul va parar, va olorar l’aire.

—Hi ha vent que s’acosta —va dir Chani.

Una veu va cridar des del cim de la cresta a sobre:

—Eh, el vent!

Gurney va veure que els moviments dels frémens s’acceleraven ara, amb cuita i una sensació de pressa. Una cosa que el verm no havia desencadenat va ser produïda per la por del vent. La fàbrica d’espècia es dirigia a la platja seca a sota i havia estat obert un camí per a ella entre les roques… i les roques es van tancar al darrere d’una manera tan perfecta que el pas no es notava.

—Teniu molts amagatalls d’aquests? —va preguntar Gurney.

—Moltes vegades molts —va dir Paul. Va mirar Chani—. Busca Korba. Digue-li que Gurney m’ha avisat que en aquest equip de contrabandistes hi ha homes en qui no es pot confiar.

Ella va mirar Gurney, de nou Paul, va abaixar el cap i va començar a baixar les roques, saltant amb una agilitat de gasela.

—Aquesta dona és teva —va dir Gurney.

—És la mare del meu primogènit —va dir Paul—. Hi ha un altre Leto entre els Atreides.

Gurney va escoltar això només obrint molt els ulls.

Paul va inspeccionar al voltant amb una mirada crítica. El cel del sud era ara dominat per un color de curri i arribaven les primeres ràfegues de vent que aixecaven polseguera al voltant dels seus caps.

—Tanca el teu vestit —va dir Paul. I va cordonar la màscara i la caputxa al voltant de la cara.

Gurney va obeir, agraït pels filtres.

Paul va parlar amb la veu esmorteïda pel filtre:

—En qui del teu equip no pots confiar, Gurney?

—Hi ha gent nova —va dir Gurney—. Vinguda d’altres mons…

Va dubtar, interrogant-se de sobte. D’altres mons. Aquestes paraules li van venir als llavis tan naturalment.

—Sí? —va dir Paul.

—No són els habituals buscadors de fortuna —va dir Gurney—. Són més durs.

—Espies harkonnenians? —va preguntar Paul.

—Crec, senyor, que no tenen res a veure amb Harkonnen. Sospito que són homes del servei imperial. Tenen alguna cosa de Salusa Secundus.

Paul li va llançar una mirada dura.

—El Sardaukar?

Gurney va arronsar les espatlles.

—Podria ser, però ho dissimulen bé.

Paul va brandar el cap, pensant com havia estat fàcil a Gurney tornar a la posició de lleial partidari dels Atreides… però amb reserves subtils… diferències. Arrakis l’havia canviat també.

Dos frémens encaputxats van venir de la roca trencada a sota i van començar a pujar. Un d’ells portava un gran bolic negre en un muscle.

—On és la meva gent, ara? —va preguntar Gurney.

—A les roques a sota —va dir Paul—. Tenim aquí una caverna, la Caverna dels Ocells. Després de la tempesta decidirem el que farem amb ells.

Una veu va cridar des de dalt:

—Muad’Dib!

Paul es va girar, va veure un guàrdia fremen fent-los senyal que anessin a la caverna. Paul va fer senyal que havia escoltat.

Gurney l’estudiava amb una nova expressió.

—Tu ets Muad’Dib? —va preguntar—. Tu ets la voluntat-de-la-sorra?

—És el meu nom fremen —va dir Paul.

Gurney es va girar amb una sensació abassegadora de presagi. La meitat del seu equip mort a la sorra, els altres presoners. No es preocupava pels nous reclutes, però entre els altres hi havia bona gent, amics, homes per qui se sentia responsable. «Després de la tempesta decidirem el que farem amb ells». Paul havia dit això, Muad’Dib havia dit això. I Gurney va recordar les històries que es contaven de Muad’Dib, el Lisan al-Gaib: com havia arrencat la pell a un oficial harkonnenià per fer tambors, com estava voltat per escamots de la mort, fedaykins que anaven a combat amb els seus càntics de mort als llavis.

Ell.

Els dos frémens que pujaven les roques van saltar al relleix davant de Paul. El de cara fosca va dir:

—Tot en ordre, Muad’Dib. És hora de baixar.

—D’acord.

Gurney va adonar-se del to de la veu d’aquell home: mig comandament i mig demanda. Era l’home que es deia Stilgar, una altra figura de les noves llegendes frémens.

Paul va mirar el bolic que l’altre home portava i va preguntar:

—Korba, què portes?

Stilgar va contestar:

—Era a l’eruga. Tenia les inicials del teu amic i conté un baliset. T’he sentit moltes vegades parlar de la traça de Gurney Halleck amb el baliset.

Gurney es va fixar amb l’home que parlava, veient la vora de la seva barba negra a sobre de la màscara del destil·lador, la mirada de falcó, el nas punxegut.

—Tens un company que pensa, senyor —va dir Gurney—. Gràcies, Stilgar.

Stilgar va fer un signe al seu company perquè passés el bolic a Gurney i va dir:

—Agraeix-lo al teu Duc. La seva protecció et guanya l’admissió aquí.

Gurney va acceptar el bolic, sorprès pels matisos durs de la conversa. Hi havia un aire de desafiament en l’home i Gurney es va preguntar si podria ser un sentiment de gelosia en el fremen. Vet aquí un home que es deia Gurney Halleck, que havia conegut Paul fins i tot abans que vingués a Arrakis, un home que compartia una companyonia que Stilgar no podria mai envair.

—Vull que sigueu amics —va dir Paul.

—Stilgar, el fremen, és un nom famós —va dir Gurney—. Em sentiria honrat de comptar entre els meus amics qualsevol assassí d’harkonnenians.

—Encaixaràs amb el meu amic Gurney Halleck, Stilgar? —va preguntar Paul.

Lentament, Stilgar va allargar la mà, va agafar les durícies feixugues de la mà de Gurney.

—Hi ha pocs que no hagin sentit el nom de Gurney Halleck —va dir, i va deixar la mà. Es va girar vers Paul—. La tempesta s’acosta.

—De seguida —va dir Paul.

Stilgar es va girar i els va guiar avall a través de les roques, un viarany torçat i ple de revolts cap a una esquerda que els va conduir a l’entrada baixa de la caverna. Els homes van córrer a tancar el forat al seu darrere. Els globus de llum van revelar un espai ample, amb sostre de volta i una plataforma aixecada en un costat amb una galeria al davant.

Paul va saltar a la plataforma amb Gurney darrere seu, va guiar el camí cap a la galeria. Els altres van dirigir-se a una altra galeria davant de l’entrada. Paul va anar al davant a través d’un vestíbul cap a una cambra amb cortines fosques, color de vi, a les parets.

—Podrem estar sols aquí algun temps —va dir Paul—. Els altres respectaran el meu…

Un cimbal d’alarma va sonar des de la cambra exterior, seguit per crits i el dringar d’armes. Paul es va girar, va travessar el vestíbul cap al llavi de l’atrium a sobre la cambra exterior. Gurney era darrere seu, amb l’arma a la mà.

A sota, al terra de la caverna, hi havia una confusió de figures lluitant. Paul va quedar un moment avaluant l’escena, separant les túniques frémens i les bourkas dels vestits dels qui els afrontaven.

Els sentits que la seva mare havia entrenat a detectar les pistes més subtils van detectar un fet significatiu: els frémens lluitaven contra homes amb túniques de contrabandistes, però els contrabandistes estaven ajupits en trios, agrupats en triangles quan eren acorralats.

Aquell costum de lluitar era una marca del Sardaukar Imperial.

Un fedaykin en la multitud va veure Paul i el seu crit de batalla es va aixecar i va ressonar a la cambra:

—Muad’Dib! Muad’Dib! Muad’Dib!

Algú més també el va veure. Un coltell negre va venir volant en la seva direcció. Paul el va esquivar, va sentir que el punyal batia contra la pedra darrere seu, va veure que Gurney el recuperava.

Ara els grups triangulars eren empesos enrere.

Gurney va posar el punyal al davant dels ulls de Paul, va assenyalar l’espiral groga fina del color imperial, el blasó del lleó daurat, els ulls multifacetats al puny.

El Sardaukar sens dubte.

Paul va anar fins al llavi de la plataforma. Només quedaven tres dels sardaukars. Pilots sangonosos de sardaukars i frémens jeien a la cambra.

—Pareu! —va cridar Paul—. El Duc Paul Atreides us ordena que pareu!

La lluita va vacil·lar, va dubtar.

—Sardaukars! —va cridar Paul al grup que quedava—. Amb ordres de qui amenaceu un Duc governant? —I ràpidament, quan els seus homes començaven a encerclar els sardaukars—: Pareu, us dic!

Un del trio acorralat es va posar dret.

—Qui diu que som sardaukars? —va preguntar.

Paul va treure el punyal de la mà de Gurney i el va aixecar:

—Això diu que sou sardaukars.

—Aleshores qui diu que ets un Duc governant? —va preguntar l’home.

Paul va fer un gest als fedaykins:

—Aquests homes diuen que jo sóc un Duc governant. El vostre mateix emperador va donar Arrakis a la Casa Atreides.

El sardaukar va quedar callat, inquiet.

Paul el va examinar; alt, camús, amb una cicatriu pàl·lida ocupant la meitat de la galta esquerra. Fúria i confusió es revelaven d’aquesta manera, però tenia encara aquell orgull sense el qual un sardaukar semblava despullat i amb el qual semblava plenament vestit encara que estigués nu.

Paul va mirar un dels seus lloctinents fedaykins i va dir:

—Korba, com és que ells tenen armes?

—Les tenien amagades en butxaques estranyes dins els des-til·ladors —va dir el lloctinent.

Paul va contemplar els morts i ferits a la cambra i va tornar la seva atenció al lloctinent. No feien falta paraules. El lloctinent va abaixar els ulls.

—On és Chani? —va preguntar Paul. I va esperar la resposta, aguantant l’alè.

—Stilgar se l’ha emportada. —Va abaixar el cap assenyalant l’altra galeria, va mirar els morts i ferits—. Em considero responsable per aquest error, Muad’Dib.

—Quants d’aquests sardaukars hi havia, Gurney? —va preguntar Paul.

—Deu.

Paul va saltar al terra de la cambra, va travessar-la i va parar prop del portaveu sardaukar.

Un aire tens va caure sobre els fedaykins. No els agradava que s’exposés així al perill. Havien jurat impedir coses d’aquestes perquè els frémens volien preservar la saviesa de Muad’Dib.

Sense girar-se, Paul va parlar al seu lloctinent:

—Quantes baixes teniu?

—Quatre ferits, dos morts, Muad’Dib.

Paul va veure un moviment a l’altra banda dels sardaukars. Chani i Stilgar eren drets a l’altra galeria. Va tornar la seva atenció als sardaukars, mirant el blanc dels ulls del portaveu, aquell blanc d’un altre món.

—Tu, com et dius? —va preguntar Paul.

L’home es va tibar, va mirar a l’esquerra i a la dreta.

—No ho intentis —va dir Paul—. És obvi que vau rebre ordre de buscar i destruir Muad’Dib. Estic segur que heu estat vosaltres qui ha suggerit que es busqués espècia al fons del desert.

Un bleix de Gurney darrere seu va portar un somriure fi als llavis de Paul.

La sang va pujar a la cara del sardaukar.

—El que veieu davant vostre és més que Muad’Dib —va dir Paul—. Set dels vostres morts per dos dels nostres. Tres per u. Molt bo contra el Sardaukar, oi?

L’home es va posar de puntetes, però es va deixar caure quan els fedaykins van avançar.

—T’he preguntat com et dius —va dir Paul i va fer vibrar les subtileses de Veu—: Digue’m el teu nom!

—Capità Aramsham, Sardaukar Imperial! —va exclamar. Va deixar caure la barra. Va mirar Paul, confós. El seu aire que menyspreava aquesta caverna com una lludriguera bàrbara va desaparèixer.

—Bé, capità Aramsham —va dir Paul—. Els harkonnenians pagarien bé per saber el que tu saps ara. I l’Emperador… què no donaria per saber que un Atreides encara és viu malgrat la seva traïció!

El capità va mirar a l’esquerra i a la dreta els dos homes que li quedaven. Paul gairebé podia veure els pensaments remolinant al seu cervell. Els sardaukars no se sotmetien, però l’Emperador havia d’assabentar-se d’aquesta amenaça.

Encara fent servir la Veu, Paul va dir:

—Rendiu-vos, capità.

L’home a l’esquerra del capità va saltar sense avís cap a Paul, però el seu pit va anar contra un cop ràpid del punyal del seu mateix capità i va tocar el terra en un pilot xop amb el punyal encara clavat.

El capità va afrontar l’últim soldat que li quedava.

—Jo decideixo el que millor serveix Sa Majestat —va dir—. Entesos?

Els muscles de l’altre sardaukar van enfonsar-se.

—Deixa caure la teva arma —va dir el capità.

El soldat va obeir.

El capità va tornar la seva atenció vers Paul.

—He matat un amic per vós —va dir—. Recordeu sempre això.

—Sou presoners meus —va dir Paul—. Us heu sotmès a mi. Si viviu o moriu no té importància.

Va fer un senyal a la seva guàrdia que s’emportés els dos sardaukars, va fer senyal al lloctinent que escorcollés els presoners.

La guàrdia va emportar-se els sardaukars.

Paul va corbar-se vers el seu lloctinent.

—Muad’Dib —va dir l’home—‚ t’he decebut…

—Jo t’he decebut, Korba —va dir Paul—. Hauria d’haver-te advertit sobre allò que havies d’haver buscat. Recorda-ho en el futur, quan escorcollis sardaukars. Recorda també que tots tenen una o dues ungles del peu falses, que poden ser combinades amb altres coses amagades al cos per fer un emissor. Tenen més d’una dent falsa. Porten rodets de xigafil als cabells, tan fins que és difícil detectar-los, però prou forts per garrotar un home i tallar-li el cap en el procés. Els sardaukars, cal explorar-los, sondejar-los amb rajos reflexos i durs, tallar-los tots els pèls. I quan hagis acabat, pots estar segur que encara no ho has descobert tot.

Va mirar Gurney, que s’havia acostat per mirar.

—Després val més matar-los —va dir el lloctinent.

Paul va brandar el cap, encara mirant Gurney.

—No. Vull que s’escapin.

Gurney el va mirar.

—Senyor… —va bleixar.

—Què?

—El teu home té raó. Mata immediatament aquests presoners. Destrueix tots els seus vestigis. Tu has avergonyit el Sardaukar Imperial! Quan l’Emperador ho sàpiga no descansarà fins que et cremi a foc lent.

—És difícil que l’Emperador tingui aquest poder sobre meu —va dir Paul. Va parlar lentament, fredament. Alguna cosa havia passat dins seu mentre afrontava el sardaukar. Una suma de decisions s’havia acumulat en la seva consciència—. Gurney —va dir—‚ hi ha molta gent de la Guilda al voltant de Rabban?

Gurney es va adreçar, amb els ulls estrets.

—La teva pregunta no ga…

—N’hi ha? —va insistir Paul.

—Arrakis està ple d’agents de la Guilda. Compren espècia com si fos la cosa més preciosa de l’univers. Per què et penses que ens hem arriscat tan lluny…

—És la cosa més preciosa de l’univers —va dir Paul—. Per a ells. —Va mirar Stilgar i Chani que ara travessaven la cambra—. I nosaltres la controlem, Gurney.

—Els harkonnenians la controlen! —va protestar Gurney.

—Qui pot destruir una cosa, la controla —va dir Paul. Va fer un gest per callar més observacions de Gurney, va abaixar el cap a Stilgar que s’havia deturat davant seu amb Chani al costat.

Paul va agafar el punyal sardaukar amb la mà esquerra, el va presentar a Stilgar.

—Tu vius per al bé de la tribu —va dir—. Pots treure la sang de la meva vida amb aquest punyal?

—Per al bé de la tribu —va grunyir Stilgar.

—Aleshores fes servir aquest punyal —va dir Paul.

—Em desafies? —va preguntar Stilgar.

—Si ho faig —va dir Paul—‚ em quedaré sense arma i deixaré que em matis.

Stilgar va deixar anar una alenada ràpida.

Chani va dir:

—Usul! —Després va mirar Gurney, de nou Paul.

Mentre Stilgar encara mesurava les paraules, Paul va dir:

—Tu ets Stilgar, un guerrer. Quan els sardaukars han començat a lluitar aquí, no eres al capdavant. El teu primer pensament ha estat protegir Chani.

—És neboda meva —va dir Stilgar—. Si hi hagués algun dubte que els teus fedaykins no poguessin afrontar aquesta escòria…

—Per què el teu primer pensament ha estat per a Chani? —va preguntar Paul.

—No ho ha estat!

—No?

—Ha estat per a tu —va confessar Stilgar.

—Penses que podries aixecar la teva mà contra mi? —va preguntar Paul.

Stilgar va començar a tremolar.

—Es la manera —va murmurar.

—La manera és matar estrangers d’altres mons trobats al desert i treure la seva aigua com un do de Shai-hulud —va dir Paul—. Però una nit ens vas deixar viure, la meva mare i jo.

Stilgar continuava callat, tremolant, mirant-lo i Paul va dir:

—Les maneres canvien, Stil. Tu mateix les has canviat.

Stilgar va mirar l’emblema groc al punyal que tenia a la mà.

—Quan jo sigui Duc a Arrakeen amb Chani al meu costat, et penses que tindré temps per preocupar-me de tots els detalls de governar el sietch Tabr? —va preguntar Paul—. Tu mateix, et preocupes dels problemes interns de cada família?

Stilgar continuava mirant el punyal.

—Et penses que jo desitjo tallar el meu braç dret? —va preguntar Paul.

Lentament, Stilgar va aixecar la vista.

—Tu! —va dir Paul—. Et penses que vull privar-me o privar la tribu de la teva saviesa i la teva força?

En veu baixa, Stilgar va dir:

—Un jove de la meva tribu el nom del qual conec, aquest jove jo podria matar-lo en desafiament, si Shai-hulud volgués. No podria matar el Lisan al-Gaib. Ho sabies quan m’has donat aquest punyal.

—Ho sabia —va concordar Paul.

Stilgar va obrir la mà. El punyal va dringar contra la pedra del terra.

—Les maneres canvien —va dir.

—Chani —va dir Paul—‚ digues a la meva mare que vingui, perquè el seu consell serà necessari a…

—Però has dit que aniríem al sud —va protestar ella.

—Estava equivocat —va dir ell—. Els harkonnenians no són allà. La guerra no és allà.

Ella va fer una alenada profunda, acceptant això com una dona del desert acceptava totes les necessitats enmig d’una vida embolicada amb la mort.

—Donaràs a la meva mare un missatge només per a ella —va dir Paul—. Digue-li que Stilgar em reconeix com a Duc d’Arrakis però s’ha de trobar una manera que els joves acceptin això sense combat.

Chani va mirar Stilgar.

—Fes el que ell diu —va grunyir Stilgar—. Tots dos sabem que ell em podria vèncer… i jo no podria aixecar la meva mà contra ell… pel bé de la tribu.

—Tornaré amb la teva mare —va dir Chani.

—Envia-la —va dir Paul—. L’instint de Stilgar no mentia. Sóc més fort quan tu estàs segura. Et quedaràs al sietch.

Ella va començar a protestar, va empassar saliva.

—Sihaya —va dir Paul fent servir el nom íntim que li donava. Es va girar a la dreta, va trobar els ulls lluents de Gurney.

Les paraules entre Paul i el fremen havien passat com en un núvol al voltant de Gurney des de la referència de Paul a la seva mare.

—La teva mare —va dir Gurney.

—Idaho ens va salvar la nit de l’atac —va dir Paul, distret amb la partença de Chani—. Ara mateix nosaltres…

—I Duncan Idaho, senyor? —va preguntar Gurney.

—Va morir… comprant-nos una mica de temps per escapar-nos.

La bruixa és viva!, va pensar Gurney. Aquella contra qui jo he jurat revenja és viva! I és obvi que el Duc Paul no coneix quina mena d’ésser el va infantar. El dimoni! Va trair el seu mateix marit als harkonnenians!

Paul va passar davant seu, va saltar a la plataforma. Va mirar enrere i va veure que els ferits i els morts havien estat retirats, i va pensar amargament que hi havia aquí un altre capítol de la llegenda de Paul-Muad’Dib. Ni tan sols m’he tret el punyal, però es dirà d’aquest dia que he matat vint sardaukars amb les meves mateixes mans.

Gurney va continuar amb Stilgar, trepitjant un sòl que ni tan sols sentia. La caverna amb la seva llum groga de globus havia estat expulsada dels seus pensaments per la ràbia. La bruixa vivia, mentre els que ella va trair són ossos en tombes solitàries. He d’aconseguir que Paul sàpiga la veritat abans que jo la mati.





7


Quantes vegades l’home furiós nega allò que el seu jo li diu.

—De «Recull de Frases de Muad’Dib»,

per la Princesa Irulan.

La multitud reunida a la la caverna radiava aquella sensació que Jessica havia sentit el dia que Paul va matar Jamis. Hi havia un nerviosisme murmurador en les veus. Petits grups es formaven com nusos entre les túniques.

Quan va sorgir a la plataforma, vinguda de les cambres de Paul, Jessica va ficar un cilindre-missatge sota la túnica. Va sentir-se descansada després del llarg viatge des del sud, però encara ofesa que Paul no els hagués permès fer servir els ornitòpters capturats.

—No controlem l’aire —havia dit—. I no podem dependre del combustible d’altres mons. Tant el combustible com les naus han de ser reunits i estalviats per al dia de l’esforç màxim.

Paul era amb un grup d’homes joves prop de la plataforma. La llum pàl·lida dels globus donava a l’escena un deix d’irrealitat. Era com un quadre, però amb la dimensió afegida de les olors de caverna, dels murmuris, dels sons de peus movent-se.

Jessica va examinar Paul, preguntant-se perquè no havia sortit encara la seva sorpresa: Gurney Halleck. La idea de Gurney la va pertorbar amb les seves memòries d’un passat més fàcil, de dies d’amor i bellesa amb el pare de Paul.

Stilgar esperava amb un petit grup a l’altra punta de la plataforma. Hi havia una sensació de dignitat inevitable al seu voltant per la manera com es mantenia sense parlar.

No podem perdre’l, va pensar Jessica. El pla de Paul ha d’anar bé. Altrament seria una enorme tragèdia.

Va baixar de la plataforma, va passar prop de Stilgar sense mirar-lo i va entrar en la multitud. La gent li obria camí quan s’acostava a Paul. I el silenci la seguia.

Ella coneixia el significat del silenci: eren les preguntes mudes de la gent, el temor reverencial de la Reverenda Mare.

Quan ella es va acostar els joves van apartar-se de Paul i Jessica es va sentir momentàniament alarmada per la nova deferència que mostraven per ella. «Tots els homes per sota la teva posició desitgen la teva condició», continuava l’axioma Bene Gesserit. Però no trobava cobdícia en aquelles cares. Eren mantingudes a distància pel fervor religiós al voltant del liderat de Paul. I va recordar una altra dita Bene Gesserit: «Els profetes tenen una manera de morir per la violència».

Paul la va mirar.

—És l’hora —va dir ella, i li va donar el cilindre-missatge.

Un dels companys de Paul, més atrevit que els altres, va mirar Stilgar de reüll i va dir:

—El desafiaràs, Muad’Dib? Ara és el moment. Es pensaran que ets un covard si no…

—Qui gosa dir-me covard? —va preguntar Paul. La seva mà va agafar el puny del crys.

El silenci va caure sobre el grup, escampant-se en la multitud.

—Hi ha feina a fer —va dir Paul quan l’home es va fer enrere. Paul va girar-se, va obrir camí fins a la plataforma, va fer un petit salt i va afrontar la multitud.

—Fes-ho! —va cridar algú.

Es van sentir murmuris i remors darrere aquell crit.

Paul va esperar que es fes silenci, que va arribar lentament entre moviments i estossecs. Quan la caverna va quedar tranquil·la, Paul va aixecar el mentó, va parlar en una veu que arribava als racons més llunyans.

—Esteu cansats d’esperar —va cridar.

De nou va esperar mentre els crits de resposta morien.

Realment, estan cansats d’esperar, va pensar Paul. Va aixecar el cilindre missatge, pensant en el que contenia. La seva mare li ho havia mostrat, explicant que havia estat arrabassat a un correu harkonnenià.

El missatge era clar: Rabban era abandonat als seus propis recursos aquí a Arrakis! No podia demanar ajut ni reforços!

Paul va alçar de nou la veu:

—Creieu que ha arribat l’hora que jo desafiï Stilgar i canviï el liderat de les tropes? —Abans que poguessin contestar, Paul va llançar-los la seva veu furiosa—: Creieu que el Lisan al-Gaib és tan estúpid com això?

Va haver un silenci atordit.

Està acceptant el mantell religiós, va pensar Jessica. No ho ha de fer!

—És la manera! —algú va cridar.

Paul va parlar secament, sondejant les tendències emocionals.

—Les maneres canvien.

Una veu furiosa va venir d’un racó de la caverna:

—Nosaltres direm el que ha de canviar!

Va haver-hi crits d’acord dispersos entre la multitud.

—Com vulguis —va dir Paul.

I Jessica va sentir les entonacions subtils mentre ell feia servir els poders de Veu que ella h havia ensenyat.

—Ja parlareu —va concordar—. Però primer em sentireu.

Stilgar es va moure prop de la plataforma, amb l’expressió impassible.

—És la manera també —va dir ell—. La veu de qualsevol fremen pot ser escoltada en Consell. Paul-Muad’Dib és un fremen.

—El bé de la tribu és el més important, oi? —va preguntar Paul.

Encara amb aquella dignitat de veu monòtona, Stilgar va dir:

—Així són guiats els nostres passos.

—Molt bé —va dir Paul—. I després, qui comanda aquest escamot de la nostra tribu, i qui comanda totes les tribus i escamots a través dels instructors de combat que hem entrenat en la manera estranya?

Paul va esperar, mirant per sobre els caps de la multitud. No va venir cap resposta.

Després va dir:

—Stilgar comanda tot això? Ell diu que no. Comando jo? Fins i tot Stilgar m’obeeix a vegades, i els savis, els més assenyats, m’escolten i m’honoren en el Consell.

Va haver-hi un silenci amb peus arrossegats entre la multitud.

—Així —va dir Paul—, la meva mare comanda? —Va assenyalar Jessica, a sota, entre ells, amb la seva túnica negra—. Stilgar i tots els altres líders d’escamots demanen el seu consell en gairebé totes les decisions importants. Tothom sap això. Però la Reverenda Mare camina sobre la sorra o dirigeix atacs contra els harkonnenians?

Els fronts que Paul podia veure es van arrugar, però hi havia encara murmuris furiosos.

És una manera perillosa de fer les coses, va pensar Jessica, però va recordar el cilindre missatge i el que això implicava. I va veure la intenció de Paul: Anar fins al fons dels seus dubtes, resoldre això, i tota la resta se seguiria.

—Ningú reconeix un liderat sense el desafiament i el combat, oi? —va preguntar Paul.

—És la manera! —va cridar algú.

—Quin és el nostre objectiu? —va preguntar Paul—. Fer enderrocar Rabban, la bèstia Harkonnen, i refer el nostre món, transformar-lo en un indret on puguem criar les nostres famílies en felicitat i abundància d’aigua… és aquest el nostre objectiu?

—Tasques dures exigeixen maneres dures —algú va cridar.

—Abans d’una batalla, trencaries el teu punyal? —va preguntar Paul—. Dic això com un fet, no volent fer una fanfarronada ni un desafiament: no hi ha cap home aquí, incloent-hi Stilgar, que em pugui vèncer en combat singular. El mateix Stilgar ho admet. Ell ho sap, tal com tots vosaltres.

De nou murmuris furiosos es van alçar de la multitud.

—Molts de vosaltres heu lluitat amb mi en l’entrenament —va dir Paul—. Sabeu que no fanfarronejo. Ho dic perquè és un fet conegut per tots, i seria ximple si jo mateix no ho veiés. Vaig començar a entrenar-me en aquesta manera més aviat que vosaltres i els meus professors eren més durs que qualssevol que mai hàgiu vist. Com penseu que vaig vèncer Jamis en una edat en la qual els vostres nois encara fan batalles fingides?

Fa servir bé la Veu, va pensar Jessica, però no n’hi ha prou amb aquesta gent. Tenen un bon aïllament contra el control vocal. També ha d’agafar-los per la lògica.

—Així —va dir Paul—‚ arribem a això. —Va aixecar el cilindre-missatge, va retirar el tros de cinta—. Això va ser tret a un correu harkonnenià. La seva autenticitat és fora de dubtes. És dirigit a Rabban. Li diu que la seva demanda de noves tropes és rebutjada, que la seva collita d’espècia està molt per sota de la quota, que ha d’arrencar més espècia a Arrakis amb la gent que té.

Stilgar va col·locar-se al costat de Paul.

—Quants de vosaltres veuen el que això significa? —va preguntar Paul—. Stilgar ho ha vist immediatament.

—Estan aïllats! —va cridar algú.

Paul va ficar el missatge i el cilindre a la faixa. Es va treure del coll una corda de xigafil trenat i va treure un anell de la corda, va aixecar l’anell.

—Això és l’anell ducal del meu pare —va dir—. Vaig jurar no tornar a portar-lo fins que estigués preparat per comandar les meves tropes per tot Arrakis i exigir el meu feu legítim.

Va posar-se l’anell al dit i va tancar el puny.

La caverna va quedar totalment silenciosa.

—Qui comanda aquí? —va preguntar Paul. Va aixecar el puny—. Jo comando! Comando en tots els centímetres quadrats d’Arrakis! Aquest és el meu feu ducal tant si l’Emperador diu sí com no! Ell el va donar al meu pare i em ve a través del meu pare!

Paul es va aixecar de puntetes i va reposar de nou sobre els talons. Va estudiar la multitud, sondejant el seu humor.

Gairebé, va pensar.

—Hi ha homes aquí que ocuparan posicions importants a Arrakis quan jo exigeixi els drets imperials que em pertanyen —va dir Paul—. Stilgar és un d’aquests homes. No perquè jo desitgi subornar-lo! No per gratitud, tot i que jo sóc un dels molts presents que li deuen la vida. No! Sinó perquè és assenyat i fort. Perquè governa la seva gent per la intel·ligència i no solament per les regles. Us penseu que sóc estúpid? Us penseu que em tallaré el braç dret i el deixaré sagnant al terra d’aquesta caverna només per donar-vos un circ?

Paul va passar la mirada per la multitud.

—Qui diu aquí que no sóc el governant legítim d’Arrakis? He de provar-ho deixant totes les tribus de frémens a l’erg sense cap?

Al seu costat, Stilgar es va moure interrogativament.

—He de destruir la nostra força quan més la necessitem? —va preguntar Paul—. Jo sóc el vostre governant i us dic que ha arribat l’hora que deixem de matar els nostres millors homes i que comencem a matar els nostres autèntics enemics: els harkonnenians!

Amb un moviment borrós, Stilgar es va treure el crys i va aixecar-lo per sobre dels caps de la multitud.

—Visca el Duc Paul-Muad’Dib! —va cridar.

Un bram ensordidor va omplir la caverna, va ressonar sense parar.

Aplaudien i salmejaven:

—Ya hya chouhada! Muad’Dib! Muad’Dib! Muad’Dib! Ya hya chouhada!

Jessica s’ho va traduir: «Visquin els lluitadors de Muad’Dib!». L’escena que ella, Paul i Stilgar havien organitzat entre tots havia donat resultat.

El tumult va morir lentament.

Quan el silenci es va restaurar, Paul va mirar Stilgar i va dir:

—Agenolla’t, Stilgar.

Stilgar va caure de genollons a la plataforma.

—Dóna’m el teu crys —va dir Paul.

Stilgar va obeir.

No ho vam planejar així, va pensar Jessica.

—Repeteix, Stilgar —va dir Paul i va recordar les paraules d’investidura tal com les havia sentit al seu pare—. Jo, Stilgar, prenc aquest punyal de les mans del meu Duc.

—Jo, Stilgar, prenc aquest punyal de les mans del meu Duc —va dir Stilgar i va acceptar la fulla lletosa que Paul li lliurava.

—On el meu Duc comanda, jo posaré aquesta fulla —va dir Paul.

Stilgar va repetir les paraules, parlant lentament i solemne.

Recordant l’origen del ritu, Jessica va pestanyejar sobre les llàgrimes, va brandar el cap. Conec les raons d’això, va pensar. No hauria de deixar que em commogués.

—Dedico aquesta fulla a la causa del meu Duc i a la mort dels seus enemics mentre la nostra sang bategui —va dir Paul.

Stilgar ho va repetir.

—Besa la fulla —va ordenar Paul.

Stilgar va obeir i després, a la manera fremen, va besar el braç dret de Paul. A un senyal de Paul, va tornar el crys a la funda i es va posar dret.

Un murmuri sospirat de temor reverencial va passar per la multitud i Jessica va sentir les paraules:

—La profecia: «Una Bene Gesserit mostrarà el camí i una Reverenda Mare ho veurà».

I des de més lluny:

—«Ens ho mostrarà a través del seu fill!».

—Stilgar comanda aquesta tribu —va dir Paul—. Que cap home en tingui dubtes. Comanda amb la meva veu. El que us digui és com si jo us ho digués.

Assenyat, va pensar Jessica. El comandant tribal no pot perdre prestigi entre els que l’han d’obeir.

Paul va abaixar la veu i va dir:

—Stilgar, vull que els caminadors de la sorra surtin aquesta nit i que siguin enviats cielagos per convocar una Assemblea del Consell. Quan els hagis enviat, porta Chatt, Korba i Otheym i dos altres lloctinents que vulguis triar. Porta’ls a les meves cambres per fer plans de combat. Hem d’assolir una victòria per mostrar-la al Consell dels Caps quan arribin.

Paul va abaixar el cap a la seva mare perquè l’acompanyés, va obrir-se camí a través de la multitud cap a la galeria central i a les cambres residencials que havien estat preparades allà. Quan Paul passava entre la multitud, les mans s’allargaven per tocar-lo. Hi havia crits.

—El meu punyal va on Stilgar ordeni, Paul-Muad’Dib! A lluitar aviat, Paul-Muad’Dib! Mullem el nostre món amb la sang dels harkonnenians!

Sentint les emocions de la multitud, Jessica va sentir la tensió de lluita d’aquella gent. No podien estar més preparats. Els portarem als cims, va pensar.

A la cambra interior, Paul va fer senyal a sa mare que s’assegués i va dir:

—Espera aquí. —I va penetrar entre les cortines de la galeria lateral.

Va fer-se silenci a la cambra després de la sortida de Paul, tant de silenci darrere les cortines que ni tan sols el lleu sospir de les bombes que feien circular el vent al sietch penetraven on ella seia.

Portarà Gurney Halleck aquí, va pensar. I es va interrogar sobre l’estranya barreja d’emocions que l’omplia. Gurney i la seva música havien estat part de tantes estones agradables a Caladan abans de la vinguda a Arrakis. Va sentir que Caladan es trobava tan lluny que era com si ella hagués esdevingut una altra persona. En els gairebé tres anys des d’aleshores, ella havia esdevingut una altra persona. Retrobar Gurney la forçava a una reavaluació dels canvis.

El servei de cafè de Paul, l’aliatge acanalat d’argent i jasmium que havia heretat de Jamis, era en una taula baixa a la seva dreta. El va mirar, pensant en quantes mans havien tocat aquell metall. Chani mateixa havia servit Paul amb aquell servei un mes abans.

Què pot aquesta dona del desert fer per un Duc llevat de servir-li cafè?, es va preguntar. No li porta poder, ni família. Paul té només una possibilitat important: aliar-se amb una Gran Casa poderosa, potser fins i tot amb la família imperial. Al capdavall, hi ha princeses en edat de casar-se i totes amb l’entrenament Bene Gesserit.

Jessica es va imaginar canviant els rigors d’Arrakis per una vida de poder i seguretat que tindria com a mare d’un consort reial. Va mirar les cortines gruixudes que obscurien la roca d’aquella cel·la-caverna, pensant en la manera com havia arribat aquí: muntant verms, els palanquins i plataformes plens d’eines necessàries per a la pròxima campanya.

Mentre Chani visqui, Paul no s’adonarà del seu deure, va pensar Jessica. Li ha donat un fill i en té prou.

Un desig sobtat de veure el nét, la criatura que s’assemblava tant a son pare i a Leto, la va travessar. Va col·locar els palmells sobre les galtes, va començar la respiració ritual que esborrava l’emoció i esclaria la ment, després es va corbar endavant per la cintura en l’exercici devot que preparava el cos per a les exigències de la ment.

La tria de Paul d’aquesta Caverna dels Ocells com al seu post de comandament no podia ser discutida, ho sabia. Era ideal. I cap al nord hi havia el Pas de Vent que donava a un poble en un fondal protegit amb parets de cingles. Era un poble important d’artesans i tècnics, centre de manutenció de tot un sector defensiu harkonnenià.

Un estossec va sonar a fora de les cortines. Jessica es va redreçar, va fer una alenada fonda, va exhalar lentament.

—Endavant —va dir.

Les cortines van ser apartades i Gurney Halleck va entrar. Jessica només va tenir temps per una mirada a la seva cara amb una ganyota estranya i després ell era darrere seu, posant-la dreta amb un braç musculós a sota del mentó.

—Gurney, què fas? —va preguntar.

Després va sentir la punta del punyal contra l’esquena. Un calfred es va escampar a partir d’aquella punta de punyal. En aquell moment va saber que Gurney volia matar-la. Per què? No podia veure cap raó per a això, perquè Gurney no era de la mena dels traïdors. Però estava segura de la seva intenció. En saber-ho, el seu cervell es va agitar. Gurney no era un home que es pogués dominar fàcilment. Era un assassí coneixedor de la Veu, coneixedor de tots els estratagemes de combat, coneixedor de tots els trucs de mort i violència. Vet aquí un instrument que ella mateixa havia ajudat a entrenar amb indicacions subtils i suggeriments.

—Et pensaves que t’havies escapat, eh, bruixa? —va grunyir Gurney.

Abans que pogués fer girar la pregunta al cervell o intentar contestar, les cortines es van obrir i Paul va entrar.

—Vet-lo aquí, mare… —Paul va callar en rebre les tensions de l’escena.

—Queda’t aquí mateix, senyor —va dir Gurney.

—Què… —Paul va brandar el cap.

Jessica va començar a parlar, però va sentir que el braç li estrenyia la gola.

—Només parlaràs quan jo t’ho permeti, bruixa —va dir Gurney—. Vull només una cosa de tu, perquè el teu fill ho escolti, i estic disposat a enviar aquest punyal al teu cor per reflex al primer signe d’un contraatac contra mi. La teva veu romandrà monòtona. No mouràs certs músculs. Actuaràs amb la més extrema cautela per guanyar alguns segons més de vida. I et puc garantir que aquests segons són tot el que tens.

Paul va fer un pas endavant.

—Gurney, home, què és…

—Detura’t on estàs! —va exclamar Gurney—. Un pas més i ella morirà.

La mà de Paul va lliscar cap al punyal. Va parlar amb una veu mortalment calma:

—Val més que t’expliquis, Gurney.

—Vaig jurar que mataria el traïdor del teu pare —va dir Gurney—. Et penses que puc oblidar l’home que em va salvar d’un pou d’esclaus harkonnenià, em va donar llibertat, vida, honra… i amistat, una cosa que valorava per damunt de tot. Tinc aquesta traïdora sota el meu punyal. Ningú em podrà impedir de…

—No podries estar més equivocat, Gurney —va dir Paul.

I Jessica va pensar: És això, doncs! Quina ironia!

—Equivocat, jo? —va preguntar Gurney—. Que ella mateixa parli. I que recordi que jo he subornat i espiat i enganyat per confirmar aquesta acusació. He arribat a donar semuta a un capità harkonnenià per tenir part de la història.

Jessica va sentir que el braç a la seva gorja afluixava una mica, però abans que pogués parlar, Paul va dir:

—El traïdor era Yueh. T’ho dic jo, Gurney. Les proves són completes, no poden ser contradites. Era Yueh. M’és igual com has arribat a la teva sospita… perquè no pot ser res més que això… però si mates la meva mare… —Paul va aixecar el crys de la seva beina, va posar la fulla al seu davant—… tindré la teva sang.

—Yueh era un metge condicionat, adequat per a una casa reial —va grunyir Gurney—. No podia esdevenir traïdor!

—Conec una manera d’anul·lar aquest condicionament —va dir Paul.

—Proves —va insistir Gurney.

—Les proves no són aquí —va dir Paul—. Són al sietch Tabr, cap al sud, però si…

—És un truc —va grunyir Gurney i el seu braç es va tibar a la gola de Jessica.

—No és cap truc, Gurney —va dir Paul i la seva veu tenia una nota d’una tristesa tan terrible que va esquinçar el cor de Jessica.

—Vaig veure un missatge capturat a un agent harkonnenià —va dir Gurney—. Assenyalava directament cap a…

—Ho vaig veure també —va dir Paul—. El meu pare me’l va mostrar la nit que em va explicar que no podia deixar de ser un truc harkonnenià amb l’objectiu de fer-lo desconfiar de la dona que estimava.

—Ai! —va dir Gurney—. Tu no…

—Silenci —va dir Paul i la calma monòtona d’aquesta paraula denotava més poder que mai havia vist Jessica en cap altra veu.

Ell té el Gran Control, va pensar.

El braç de Gurney va tremolar contra el seu coll. La punta del punyal a la seva esquena es va moure insegura.

—I tu —va dir Paul—‚ no vas sentir com la meva mare sanglotava durant la nit pel seu Duc perdut. No has vist com els seus ulls envien flames quan parla de matar harkonnenians.

Em va sentir, doncs, va pensar ella. Les llàgrimes li van encegar els ulls.

—No recordes —va continuar Paul—‚ les lliçons que vas aprendre al pou d’esclaus harkonnenià. Dius que t’enorgulleixes de l’amistat del meu pare! No coneixes la diferència entre Harkonnen i Atreides per poder ensumar un truc harkonnenià per la pudor que deixa? No vas aprendre que la lleialtat als Atreides és comprada amb amor mentre que la moneda Harkonnen és l’odi? No vas poder comprendre la veritable natura d’aquesta traïció?

—Però Yueh? —va murmurar Gurney.

—La prova que tenim és el missatge que el mateix Yueh ens va enviar confessant la seva traïció —va dir Paul—. T’ho juro per l’amor que t’he tingut, un amor que encara mantindré fins i tot després de deixar-te mort sobre aquest terra.

En escoltar el fill, Jessica es va meravellar de la seva consciència, de la visió penetrant de la seva intel·ligència.

—El meu pare tenia un instint pels seus amics —va dir Paul—. Donava el seu amor amb moderació, però mai amb error. La seva feblesa es trobava comprendre malament l’odi. Va pensar que algú que odiava els Harkonnen no el podria trair. —Va mirar la seva mare—. Ella ho sap. Jo li vaig donar el missatge del meu pare dient que ell mai s’havia malfiat d’ella.

Jessica va sentir que estava perdent el control i va mossegar-se el llavi inferior. Veient la formalitat tibada de Paul, va comprendre el que aquelles paraules li costaven. Volia córrer cap a ell, agafar el seu cap contra el seu si com mai no havia fet. Però el braç contra la seva gola havia deixat de tremolar i la punta del punyal continuava ferma a la seva esquena.

—Un dels moments més terribles a la vida d’un noi —va dir Paul—‚ és quan descobreix que el seu pare i la seva mare són éssers humans que comparteixen un amor que ell mai no pot tastar del tot. És una pèrdua, un despertar per al fet que el món és allà i aquí i que som sols en aquest món. El moment té la seva pròpia veritat; no en pots escapar. Jo vaig sentir el meu pare quan parlava amb la meva mare. Ella no és el traïdor, Gurney.

Jessica va trobar la seva veu i va dir:

—Deixa’m, Gurney.

No hi havia cap ordre especial en les paraules, cap truc contra la feblesa d’ell, però la mà de Gurney va caure. Jessica va dirigir-se a Paul, es va quedar dreta davant seu sense tocar-lo.

—Paul —va dir ella—‚ hi ha altres despertars en aquest univers. De sobte he vist ara que et vaig usar i torçar i manipular per empènyer-te per un rumb triat per mi… un rumb que vaig haver de triar… si això és una excusa… a causa del meu entrenament. —Va empassar-se un nus que tenia a la gola, va mirar els ulls del fill—. Paul… vull que facis una cosa per mi: tria el camí de la felicitat. La teva dona del desert, casa’t amb ella si és aquest el teu desig. Desafia tothom i tot per fer-ho. Però tria el teu mateix rumb. Jo…

Va parar, deturada pel so baix del murmuri darrere seu.

Gurney!

Va veure els ulls de Paul dirigits més enllà i es va girar.

Gurney era al mateix indret, però havia enfundat el punyal, havia apartat la túnica del pit per mostrar el gris brillant d’un destil·lador del tipus que els contrabandistes compraven entre els sietchs.

—Posa la teva arma al meu pit —va murmurar Gurney—. Mata’m i acabem amb això. He sollat el meu nom. He traït el meu Duc! El millor…

—Silenci! —va dir Paul.

Gurney el va mirar.

—Tanca la teva túnica i deixa d’actuar com un ximple —va dir Paul—. Ja he tingut prou ximpleries per a un dia.

—Mata’m, t’ho dic! —va cridar Gurney.

—Estàs sonat —va dir Paul—. Et penses que sóc idiota? He de passar per això amb tots els homes que em fan falta?

Gurney va mirar Jessica i va parlar amb una veu desolada, suplicant, tan poc seva:

—En aquest cas, vós, senyora, si us plau… mateu-me.

Jessica va dirigir-se a ell i va posar les dues mans sobre els seus muscles:

—Gurney, per què insisteixes que els Atreides han de matar aquells que estimen?

Delicadament, li va treure les puntes de la túnica de les mans, la va tancar i va estrènyer el teixit sobre el seu pit.

Gurney va parlar amb la veu trencada:

—Però… jo…

—Tu pensaves que venjaves Leto —va dir ella—‚ i per això t’honoro.

—Senyora meva —va dir Gurney. Va deixar caure el mentó sobre el pit, va estrènyer les parpelles contra les llàgrimes.

—Hem de considerar això com un malentès entre vells amics —va dir ella, i Paul va sentir els tranquil·litzadors, els tons canviants a la seva veu—. S’ha acabat i podem estar agraïts que mai més tindrem aquesta mena de malentesos entre nosaltres.

Gurney va obrir molt els ulls humits, la va mirar.

—El Gurney Halleck que jo coneixia era un home hàbil en l’espasa i el baliset —va dir Jessica—. Era l’home del baliset que jo admirava més. Aquest Gurney Halleck recorda com jo acostumava a fruir escoltant quan tocava per a mi? Encara tens el teu baliset, Gurney?

—En tinc un de nou —va dir Gurney—. Portat de Chusuk, un bell instrument. Toca com un Varota genuí, encara que no estigui firmat. Jo mateix penso que va ser fet per un alumne de Varota que… —Es va interrompre—. Què us puc dir, senyora meva? Estem aquí xerrant de…

—No és xerrar, Gurney —va dir Paul. Va posar-se al costat de sa mare, al davant de Gurney—. No és xerrar sinó una cosa que porta felicitat entre amics. Ho consideraria una amabilitat si toquessis per a ella ara. Els plans de batalla poden esperar una mica. De totes maneres, no entrarem en combat fins demà.

—Jo… agafaré el meu baliset —va dir Gurney—. És a la galeria.

Va travessar les cortines.

Paul va posar una mà al braç de la seva mare, va sentir que ella tremolava.

—S’ha acabat, mare —va dir.

Sense girar el cap, ella va mirar-lo de reüll.

—Acabat?

—És clar, Gurney…

—Gurney? Oh… sí. —Va abaixar els ulls.

Les cortines van cruixir quan Gurney va tornar amb el baliset. Va començar a afinar-lo, evitant els seus ulls. Les cortines a les parets esmorteïen els ecos i feien, que l’instrument sonés petit i íntim.

Paul va conduir sa mare a un coixí, la va fer asseure’s d’esquena a les cortines gruixudes de la paret. Es va sorprendre sobtadament de veure que gran li semblava ella amb els començaments de les línies de la cara assecades pel desert, els cantons dels ulls velats de blau.

Està cansada, va pensar. Hem de trobar alguna manera d’alleugerir les seves càrregues.

Gurney va tocar una corda.

Paul el va mirar i va dir:

—Tinc… coses que requereixen la meva atenció. Espera’m aquí.

Gurney va abaixar el cap. La seva atenció semblava molt lluny, com si es trobés en aquest moment sota els cels oberts de Caladan amb núvols a l’horitzó prometent pluja.

Paul es va obligar a girar-se, va passar les cortines feixugues sobre la galeria lateral. Va sentir que, darrere seu, Gurney començava una cançó i va parar un moment a fora per escoltar la música en sordina.


Horts i vinyars

i huris de pits plens,

i una copa vessant al meu davant.

Per què parlar de batalles

I de muntanyes reduïdes a pols?

Per què sento aquestes llàgrimes?

Els cels són oberts

I escampen les seves riqueses;

Només cal que les meves mans

S’allarguin a aquests béns.

Per què penso en una trampa

I verí en una capa fosa?

Per què sento els meus anys?

Els braços de l’amor criden

Amb els seus nus plaers

I la promesa d’èxtasi de l’Edèn.

Per què recordo les cicatrius,

Somni de velles transgressions…

I per què dormo amb pors?



Un correu fedaykin va aparèixer en un revolt al davant de Paul. Tenia la caputxa llançada enrere i els cordons del destil·lador penjats del coll, prova que acabava d’arribar del desert.

Paul li va fer un gest perquè es deturés, va apartar-se de les cortines de la porta i va dirigir-se al correu.

L’home es va corbar amb les mans al davant de la manera que saludaria una Reverenda Mare o sayyadina dels ritus i va dir:

—Muad’Dib, els caps comencen a arribar per al Consell.

—Tan aviat?

—Són els que Stilgar va cridar abans, quan es pensava…

Va arronsar les espatlles.

—Ja ho veig. —Paul va mirar enrere cap al so baix del baliset, pensant en la vella cançó que tant agradava a la seva mare, una estranya cançó alegre amb paraules tristes—. Stilgar vindrà aquí aviat amb d’altres. Fes-los passar on la meva mare espera.

—Esperaré aquí, Muad’Dib —va dir el correu.

—Sí… sí, fes-ho.

Paul va dirigir-se a les profunditats de la caverna, cap a l’indret que totes aquestes cavernes tenien —un indret prop de la seva conca d’aigua. Hi hauria un petit shai-hulud en aquest indret, un ésser de no més de nou metres, mantingut atordit i atrapat per fossats d’aigua al voltant. El faedor, després de sortir del vector del seu petit faedor, evitava l’aigua perquè per a ell era un verí. I l’ofegament d’un faedor era el més gran dels secrets frémens perquè produïa la substància de la seva unió: l’Aigua de la Vida, el verí que només podia ser canviat per una Reverenda Mare.

Paul havia pres aquella decisió quan afrontava la tensió del perill viscut per la seva mare. Cap línia de futur que havia vist portava aquell moment de perill vingut de Gurney Halleck. El futur —el futur-núvol-gris— amb la seva sensació que tot l’univers rodolava cap a un nexe bullent al seu voltant com un món fantasmal.

He de veure’l, va pensar.

El seu cos havia adquirit lentament una certa tolerància d’espècia que feia sovintejar cada vegada menys les visions… i les tornava cada vegada més tènues. La solució li semblava òbvia.

Ofegaré el faedor. Ara veurem si sóc el Kwisatz Haderach que pot sobreviure la prova que les Reverendes Mares han sobreviscut.





8


I va passar en l’any tercer de la Guerra del Desert que Paul Muad’Dib era tot sol a la Caverna dels Ocells a sota de les cortines kiswa d’una cel·la interior. I jeia com si estigués mort, agafat per la revelació de l’Aigua de la Vida, el seu ésser traslladat enllà dels límits del temps pel verí que dóna vida. Així era feta real la profecia que el Lisan al-Gaib podia estar alhora mort i viu.

—De «Recull de Llegendes d’Arrakis»,

per la Princesa Irulan.

Chani va arribar des de la conca Habbanya en la foscor abans de l’alba, després va sentir el tòpter que l’havia portada des del sud giravoltant cap a un amagatall en la immensitat. Al seu voltant, l’escorta mantenia la seva distància i es distribuïa per les roques de la cresta per investigar perills. Això va permetre a la companya de Muad’Dib, la mare del seu primogènit, un moment per passejar sola.

Per què m’ha cridat?, es va preguntar. M’havia dit abans que havia de quedar al sud amb el petit Leto i Alia.

Va agafar la túnica i va saltar sobre una barrera de roca i al camí amunt que només aquells acostumats al desert podien reconèixer en la foscor. Els còdols lliscaven sota els peus i Chani dansava a sobre sense considerar l’agilitat necessària.

La pujada era estimulant, assuaujava les pors que havien sorgit en ella a causa de la retirada silenciosa de la seva escorta i del fet que un preciós tòpter havia estat enviat per a ella. Va sentir un batec interior davant la imminència de l’encontre amb Paul-Muad’Dib, el seu Usul. El seu nom podia ser un crit de guerra a tot el planeta: «Muad’Dib! Muad’Dib! Muad’Dib!». Però ella coneixia un home diferent amb un nom diferent: el pare del seu fill, l’amant tendre.

Una figura va sortir de les roques a sobre, demanant rapidesa. Va apressar-se. Els ocells de l’alba ja cridaven i s’aixecaven en el cel. Una llum tènue sorgia a l’horitzó.

La figura a sobre no era ningú de la seva escorta. Otheym?, es va preguntar observant una familiaritat de moviments i maneres. Va arribar a prop i va reconèixer les faccions amples, camusses del lloctinent fedaykin, amb la caputxa oberta i el filtre de la boca cordat fluixament com es fa quan se surt al desert només per un moment.

—Cuita —va murmurar ell, i la va conduir per l’esquerda secreta a la caverna amagada—. Aviat hi haurà claror —va murmurar obrint el segell de la porta—. Els harkonnenians fan patrulles desesperades sobre aquesta regió. No ens atrevim a ser descoberts ara.

Van sortir a l’entrada estreta de costat cap a la Caverna dels Ocells. Es van encendre globus de llum. Otheym va passar al seu davant:

—Segueix-me. Cuita, ara.

Van córrer per la galeria, a través d’una altra porta, una altra galeria i per unes cortines cap al que havia estat l’alcova de la sayyadina quan aquesta caverna era el seu lloc de repòs. Catifes i coixins cobrien ara el terra. Cortines amb la figura vermella d’un falcó amagaven les parets de roca. A un costat hi havia una taula plena de papers dels quals venia l’aroma del seu origen d’espècia.

La Reverenda Mare seia tota sola davant de l’entrada. La va mirar amb la mirada interior que feia tremolar els no-iniciats.

Otheym va ajuntar les mans i va dir:

—He portat Chani.

Va fer una reverència i es va retirar a través de les cortines. I Jessica va pensar; Com ho diré a Chani?

—Com està el meu nét? —va preguntar.

Es la salutació ritual, doncs, va pensar Chani i les seves pors van tornar. On és Muad’Dib? Per què no és aquí per rebre’m?

—Està sa i feliç, mare —va dir Chani—. L’he deixat amb Alia a cura de Harah.

Mare, va pensar Jessica. Sí, ella té el dret de dir-me així en la salutació formal. M’ha donat un nét.

—He sentit dir que han enviat un regal de teixit del sietch Coanua —va dir Jessica.

—És un bell teixit —va dir Chani.

—Alia envia algun missatge?

—Cap. Però el sietch està més tranquil ara que la gent comença a acceptar el miracle del seu estatus.

Per què parla una altra vegada d’això?, es va interrogar Chani. Hi havia alguna cosa tan urgent que m’han enviat un tòpter. Ara, tot això són formalitats!

—Hem de tallar part del nou teixit i fer vestits per al petit Leto —va dir Jessica.

—El que vulguis, mare —va dir Chani. Va abaixar la mirada—. Hi ha noves de batalles?

Va detenir l’expressió perquè Jessica no pogués veure que es tractava d’una pregunta sobre Paul-Muad’Dib.

—Noves victòries —va dir Jessica—. Rabban va enviar propostes cauteloses d’una treva. Els seus missatgers van ser tornats sense la seva aigua. Rabban fins i tot ha alleugerit la càrrega del poble en algunes aldees de fondals. Però és massa tard. El poble sap que ho fa per por de nosaltres.

—Tot va, doncs, com Muad’Dib va dir —va dir Chani. Va mirar Jessica intentant conservar les seves pors amagades. Jo he dit el seu nom, però ella no ha contestat. No podem veure emoció en la pedra envernissada que ella diu cara… però és massa empedreïda. Per què està tan parada? Què ha passat al meu Usul?

—Desitjaria que fóssim al sud —va dir Jessica—. Els oasis estaven tan bells quan vam marxar. No anheles el dia que tot el país pugui florir així?

—Es molt maco, sí —va dir Chani—. Però hi ha massa dolor.

—El dolor és el preu de la victòria —va dir Jessica.

M’està preparant per al dolor?, es va preguntar Chani. Va dir:

—Hi ha tantes dones sense home. Va haver-hi gelosia quan es va saber que m’havien cridat al nord.

—Jo et vaig cridar —va dir Jessica.

Chani va sentir com li martellejava el cor. Volia posar les mans a les orelles, temerosa del que pogués sentir. Però va mantenir la veu calma:

—El missatge era firmat per Muad’Dib.

—El vaig firmar així davant dels seus lloctinents —va dir Jessica—. Va ser un subterfugi de necessitat. —I va pensar: Es una dona valenta, la dona del meu Paul. Conserva les bones maneres fins i tot quan la por gairebé la domina del tot. Sí. Potser és qui ens fa falta ara.

A la veu de Chani hi havia només un lleu to de resignació quan va dir:

—Ara pots dir el que cal dir.

—Feies falta aquí per ajudar-me a revifar Paul —va dir Jessica. I va pensar: Ja hi som! Ho he dit de la manera correcta. Revifar. Així sap que Paul està viu i sap que hi ha perill, amb una sola paraula.

Chani va trigar només un moment per calmar-se i després:

—Què puc fer? —Volia fer un salt, sacsejar Jessica i cridar: «Porta’m fins a ell!». Però va esperar la resposta silenciosament.

—Sospito —va dir Jessica— que els harkonnenians han aconseguit introduir un agent entre nosaltres per enverinar Paul. Es l’única explicació que sembla adequada. Un verí gens vulgar. He examinat la seva sang de les maneres més subtils sense detectar res.

Chani es va llançar als seus peus.

—Verí? Sofreix molt? Podria…

—Està inconscient —va dir Jessica—. Els processos de la seva vida són tan baixos que només poden ser detectats amb les tècniques més refinades. M’estremeixo de pensar el que podria haver passat si no hagués estat jo qui ho va descobrir. A una persona poc entrenada, li podria semblar mort.

—Tens altres raons que no són de cortesia per haver-me fet venir —va dir Chani—. Et conec, Reverenda Mare. Què et sembla que puc fer jo que tu no pots?

És valenta, bella i, ah-h-h, tan perspicaç, va pensar Jessica. Donaria una bona Bene Gesserit.

—Chani —va dir Jessica—‚ pots trobar això difícil de creure, però no sé exactament per què t’he fet venir. Va ser un instint… una intuïció bàsica. La idea va venir-me lliurement: «Crida Chani».

Per primera vegada, Chani va veure la tristesa de l’expressió de Jessica, el dolor desvetllat que modificava la mirada interna.

—He fet tot el que sé fer —va dir Jessica—. Aquest tot… va tant més enllà del que és normalment considerat com a tot, que trobaries difícil imaginar-ho. Tanmateix… he fallat.

—El vell company, Halleck —va preguntar Chani—‚ podria ser el traïdor?

—No Gurney —va dir Jessica.

Les dues paraules contenien tota una conversa, i Chani va veure la recerca, les proves… els records d’antics fracassos que acompanyaven aquesta negativa absoluta.

Chani va tornar a posar-se dreta, va allisar la seva túnica tacada del desert.

—Vull veure’l —va dir.

Jessica es va aixecar i va travessar les cortines de la paret esquerra.

Chani la va seguir i es va trobar en el que havia estat un magatzem, amb les parets de roca amagades ara per cortines feixugues. Paul jeia en un llit de campanya al costat de l’altra paret. Un sol globus de llum a sobre seu li il·luminava la cara. Una túnica negra el cobria fins al pit deixant els braços a fora. Semblava nu sota la túnica. La pell exposada semblava de cera, rígida. No hi havia cap moviment visible.

Chani va suprimir el desig de córrer i llançar-se endavant. Va veure, al contrari, que els seus pensaments es dirigien al seu fill, Leto. I en aquell moment va comprendre que Jessica una vegada havia afrontat un moment d’aquests: el seu home amenaçat de mort, forçada a considerar el que es podria fer per salvar un fill jove. Aquesta idea va formar un vincle sobtat amb la dona més gran, amb tanta intensitat que Chani va allargar el braç i va agafar la mà de Jessica. L’estrenyiment de resposta va ser dolorós en la seva intensitat.

—Viu —va dir Jessica—. T’asseguro que és viu. Però el fil de la seva vida és tan fi que podria fàcilment no ser sentit. Hi ha alguns homes entre els caps que ja murmuren que qui parla és la mare i no la Reverenda Mare, que el meu fill està realment mort i jo no vull donar la seva aigua a la tribu.

—Quant de temps fa que està així? —va preguntar Chani. Va alliberar la mà de la de Jessica, i va apartar-se.

—Tres setmanes —va dir Jessica—. He passat gairebé una setmana intentant revifar-lo. Hi ha hagut reunions, discussions… investigacions. Després t’he fet venir. Els fedaykins obeeixen les meves ordres, sinó no hauria pogut haver ajornat el… —Va humitejar els llavis amb la llengua, veient que Chani es dirigia a Paul.

Chani s’abocava ara sobre ell, mirant la barba suau que li emmarcava la cara, contemplant les seves celles altes, el nas fort, els ulls tancats, les faccions tan pacífiques en el seu repòs rígid.

—Com s’alimenta? —va preguntar Chani.

—Les exigències de la seva carn són tant minses que encara no li fa falta alimentar-se —va dir Jessica.

—Quants saben que ha passat això? —va preguntar Chani.

—Només els seus consellers més pròxims, alguns dels caps, els fedaykins i, és clar, qui sigui que ha administrat el verí.

—No hi ha cap pista sobre l’enverinador?

—I no per manca d’investigar —va dir Jessica.

—Què diuen els fedaykins? —va preguntar Chani.

—Es creuen que Paul és en trànsit sagrat reunint els seus poders abans de les batalles finals. Jo he cultivat aquesta idea.

Chani va caure de genollons al costat del llit, va acostar-se a la cara de Paul. Va sentir immediatament una diferència en l’aire al voltant de la seva cara… però era només l’espècia, l’espècia única, l’olor de la qual ho impregnava tot en la vida fremen. Però…

—Vosaltres no heu nascut en l’espècia —va dir Chani—. Has investigat la possibilitat que el seu cos s’hagués rebel·lat contra l’espècia a la seva dieta?

—Les indicacions d’al·lèrgia són totes negatives —va dir Jessica.

Va tancar els ulls, tant per esborrar aquella escena com perquè es va sentir de sobte molt cansada. Quant de temps fa que no dormo?, es va preguntar. Massa temps.

—Quan canvies l’Aigua de la Vida —va dir Chani—‚ ho fas dins teu per la consciència interna. Has fet servir aquesta consciència per provar la seva sang?

—Sang fremen normal —va dir Jessica—. Completament adaptat a la dieta i a la vida d’aquí.

Chani es va asseure sobre els talons, submergint les seves pors en pensaments mentre estudiava la cara de Paul. Era un truc que havia après d’observar les Reverendes Mares. Es podia fer que el temps servís la ment. Si es concentrava tota l’atenció.

Després Chani va dir:

—El faedor és aquí?

—N’hi ha diversos —va dir Jessica amb un toc de cansament. Actualment no estem mai sense. Cada victòria exigeix la seva benedicció. Cada cerimònia abans d’un raid…

—Però Paul-Muad’Dib no ha participat en aquestes cerimònies —va dir Chani.

Jessica va balancejar el cap, recordant els sentiments ambivalents del fill envers l’espècia que precipitava la seva consciència prescient.

—Com ho sabies? —va preguntar Jessica.

—Corren rumors.

—Corren massa rumors —va dir Jessica amargament.

—Porta’m aigua pura del faedor —va dir Chani.

Jessica es va tibar davant del to de comandament de la veu de Chani, desprès va observar la intensa concentració de la dona més jove i va dir:

—Tot seguit.

Va sortir a través de les cortines per cridar un aiguader.

Chani seia mirant Paul. Si ha intentat fer això, va pensar. I és la mena de cosa que podria intentar…

Jessica va agenollar-se al costat de Chani, agafant un gerro.

L’olor carregada del verí va arribar amb violència als narius de Chani.

Va ficar un dit al líquid i el va portar a prop del nas de Paul.

La pell del seu nas es va arrugar lleugerament. Lentament, els narius van estremir-se.

Jessica va bleixar.

Chani va tocar amb el dit mullat el llavi superior de Paul.

Ell va inspirar una alenada llarga, sanglotant.

—Què és això? —va pregunta Jessica.

—Silenci —va dir Chani—. Has de canviar una petita quantitat de l’aigua sagrada. Cuita!

Sense fer preguntes, perquè va reconèixer el to de consciència a la veu de Chani, Jessica va aixecar el gerro a la boca i va beure una petita glopada.

Els ulls de Paul es van obrir. Va mirar Chani.

—No calia que ella canvies l’Aigua —va dir ell. La seva veu era fluixa però ferma.

Amb una glopada del líquid a la llengua, Jessica va sentir que el seu cos canviava el verí gairebé automàticament. En la gran exaltació que la cerimònia sempre comunicava, va sentir l’espurna de la vida de Paul —una radiació que els seus sentits enregistraven.

En aquell moment, ella va saber.

—Has begut l’aigua sagrada! —va barbotejar.

—Una gota —va dir Paul—. Tan petita… una gota.

—Com pots haver fet una cosa tan ximple? —va preguntar ella.

—És fill teu —va dir Chani.

Jessica la va mirar.

Un somriure rar, calent i ple de comprensió va tocar els llavis de Paul.

—Escolteu, estimades meves —va dir—. Escolta-la, mare. Ella sap.

—Qualsevol cosa que els altres facin, ell ho ha de fer —va dir Chani.

—Quan tenia la gota a la boca, quan l’he sentida i olorada, quan he sabut el que em feia, aleshores he sabut que podia fer el que tu vas fer —va dir ell—. Les teves rectores Bene Gesserit parlen del Kwisatz Haderach, però ni tan sols sospiten de la quantitat de llocs on he estat. En aquest pocs minuts jo… —Es va interrompre, mirant Chani amb el front arronsat—. Chani? Com has arribat? Hauries de ser a… Per què ets aquí?

Va intentar aixecar-se sobre els colzes. Chani el va obligar a ajupir-se.

—Si’s plau, Usul meu —va dir.

—Em sento tan feble —va dir ell. La seva mirada va córrer per l’habitació.

—Quant temps fa que sóc aquí?

—Fa tres setmanes que ets en un coma tan pregon que l’espurna de la vida semblava haver-te fugit —va dir Jessica.

—Però jo… Només fa un moment…

—Un moment per a tu, tres setmanes de por per a mi —va dir Jessica.

—Era només una gota, però l’he canviada —va dir Paul—. He canviat l’Aigua de la Vida.

I abans que Chani o Jessica poguessin impedir-ho, va introduir la mà al gerro que havien col·locat al terra al seu costat i la va portar degotant a la boca, va empassar-se el líquid del palmell amb forma de tassa.

—Paul! —va cridar Jessica.

Ell li va agafar la mà, la va mirar amb un rictus de mort i li va projectar tota la seva consciència.

La relació no era tan tendre, tan participant, tan abastant com havia estat amb Alia i amb la Vella Reverenda Mare a la caverna… però era una bona relació: una sensació de coparticipació sensorial de tot l’ésser, que la va sacsejar i la va enfeblir. I va encongir-se en la seva ment temerosa.

En veu alta, ell va dir:

—Parles d’un lloc on no pots entrar? Mostra’m aquest lloc que una Reverenda Mare no pot afrontar.

Ella va brandar el cap, aterrida només per la idea.

—Mostra-me’l! —va ordenar ell.

—No!

Però ella no podia escapar-se-li. Forçada per la seva terrible força, ella va tancar els ulls i va concentrar-se endins-la-direcció-que-és-fosca.

La consciència de Paul va girar al voltant seu vers la foscor.

Ella va veure el lloc tèbiament abans que el seu cervell es buidés amb terror. Sense saber per què, tot el seu ésser va tremolar davant del que havia vist: una regió on un vent bufava i centellejaven guspires, on anells de llum s’eixamplaven i es contreien, on fileres de formes blanques tumescents fluïen a sobre, a sota i al voltant dels llums, mogudes per la foscor i un vent que venia del no-res.

Després va obrir els ulls, va veure Paul que la mirava. Encara li agafava la mà, però la terrible relació havia desaparegut. Va deixar de tremolar. Paul li va deixar la mà. Era com si una mena de crossa hagués estat retirada. Va trontollar i hauria caigut si Chani no l’hagués sostinguda.

—Mare Reverenda! —va dir Chani—. Què passa?

—Estic cansada —va murmurar Jessica—. Molt… cansada.

—Seu —va dir Chani. Va ajudar Jessica a recolzar-se a un coixí prop de la paret.

Aquells braços joves i forts la van reconfortar. Va abraçar Chani.

—Ell ha vist realment l’Aigua de la Vida? —va preguntar Chani. Es va alliberar de l’abraçada de Jessica.

—Sí —va murmurar Jessica. La seva ment encara girava i s’apartava del contacte. Era com trepitjar terra ferma després de setmanes en una mar onejant. Va sentir la vella Reverenda Mare dins seu… i totes les altres despertes i preguntant: «Què ha estat allò? On era aquell lloc?». A través de tot hi havia la convicció que el seu fill era el Kwisatz Haderach, aquell que podia estar en molts llocs alhora. Ell era el fet sortit del somni del Bene Gesserit. I el fet no li donava pau.

—Què ha passat? —va demanar Chani.

Jessica va brandar el cap.

Paul va dir:

—En tots nosaltres hi ha una força antiga que rep i una força antiga que dóna. Un home troba poques dificultats d’afrontar aquell lloc en si mateix on habita la força que rep, però és gairebé impossible per a ell veure la força que dóna sense transformar-se en alguna cosa diferent de l’home. Per a una dona, la situació és el contrari.

Jessica va mirar i va veure que Chani la mirava en comptes d’escoltar Paul.

—Que em comprens, mare? —va preguntar Paul.

Ella només va poder brandar el cap.

—Aquestes coses són tan antigues dins nostre —va dir Paul—‚ que estan embarrancades dins cada cel·la separada dels nostres cossos. Nosaltres som fets per aquestes forces. Pots pensar: «Sí, sé com deu ser». Però quan mires endins i enfrontes la força viva de la teva pròpia vida desprotegida, veus el teu perill. Veus que això et pot dominar. El més gran perill per al Donador és la força que rep. El més gran perill per al Rebedor és la força que dóna. Es tan fàcil ser dominat per donar com per rebre.

—I tu, fill meu —va preguntar Jessica—‚ ets el que dóna o el que rep?

—Jo sóc el fulcre —va dir ell—. No puc donar sense rebre i no puc rebre sense… —Es va interrompre, mirant la porta a la seva dreta.

Chani va sentir un corrent d’aire a la cara i es va girar per veure que les cortines es tancaven.

—Era Otheym —va dir Paul—. Escoltava.

Acceptant les seves paraules, Chani va ser tocada per la presciència que obsessionava Paul i sabia una cosa-que-encara-havia-de-passar com si ja hagués ocorregut. Otheym parlaria del que havia vist i escoltat. Els altres escamparien la història fins que seria com un incendi sobre el planeta. Paul Muad’Dib no és com els altres homes, dirien. No pot haver-hi dubte. És un home, però veu a través de l’Aigua de la Vida com una Reverenda Mare. És realment el Lisan al-Gaib.

—Has vist el futur, Paul —va dir Jessica—. Em diràs el que has vist?

—No el futur —va dir ell—. He vist l’Ara. —Es va obligar a asseure’s, va fer un senyal a Chani que s’apartés, quan ella corria a ajudar-lo—. L’espai a sobre d’Arrakis és ple de naus de la Guilda.

Jessica va tremolar davant de la certesa de la seva veu.

—El mateix Emperador Padishah és allà —va dir Paul. Va mirar el sostre de roca de la seva cel·la—. Amb la seva Deïdora de la Veritat i cinc legions del Sardaukar. El vell Baró Vladimir Harkonnen és allà amb Thufir Hawat al seu costat i set naus carregades amb tots els reclutes que ha pogut reunir. Totes les Grans Cases tenen homes a sobre nostre… esperant.

Chani va brandar el cap, incapaç d’apartar la vista de Paul. La seva estranyesa, el to monòton de la seva veu, la manera com veia a través d’ella, l’omplien de temor reverencial.

Jessica va intentar empassar-se saliva per la gola seca i va dir:

—Què esperen?

Paul la va mirar.

—El permís de la Guilda per aterrar. La Guilda abandonarà a Arrakis qualsevol força que aterri sense permís.

—La Guilda ens protegeix? —va preguntar Jessica.

—Protegir-nos? La mateixa Guilda ha provocat això escampant històries sobre el que fem aquí i reduint els preus del transport d’una manera que fins i tot les Cases més pobres són allà dalt esperant per saquejar-nos.

Jessica va adonar-se de la falta d’amargura a la seva veu i no ho comprenia. No podia dubtar de les seves paraules: tenien la mateixa intensitat que li havia vist la nit que va revelar-li el camí del futur que els havia portat entre els frémens.

Paul va fer una alenada fonda i va dir:

—Mare, has de canviar una quantitat d’Aigua per a nosaltres. Ens fa falta el catalitzador. Chani, fes que enviïn una força d’exploració… per trobar massa pre-espècia. Si posem una quantitat d’Aigua de la Vida sobre una massa pre-espècia, saps el que passarà?

Jessica va mesurar les seves paraules i de sobte va veure el que ell volia dir.

—Paul! —va bleixar.

—L’Aigua de la Mort —va dir ell—. Hi haurà una reacció en cadena. —Va assenyalar a terra—. Escamparà la mort entre els petits faedors, matarà un vector del cicle de vida que inclou l’espècia i els faedors. Arrakis esdevindrà una autèntica desolació… sense espècia ni faedors.

Chani es va posar la mà a la boca, xocada per la blasfèmia que sortia dels llavis de Paul.

—Aquell que pot destruir una cosa la controla —va dir Paul—. Nosaltres podem destruir l’espècia.

—Què deté la mà de la Guilda? —va murmurar Jessica.

—Em busquen —va dir Paul—. Imagina’t! Els millors navegadors de la Guilda, homes que poden buscar les rutes més segures per a les naus de càrrega més ràpides, tots buscant-me… i incapaços de trobar-me. Com tremolen! Saben que jo tinc el seu secret aquí! —Paul va allargar la mà en forma de tassa—. Sense l’espècia són cecs!

Chani va trobar la seva veu.

—Has dit que veus l’ara!

Paul es va recolzar, buscant el present escampat, els seus límits allargats vers el futur i el passat, agafant-se a la consciència amb dificultat quan la il·luminació va començar a minvar.

—Feu com he manat —va dir—. El futur esdevé tan confús per a la Guilda com per a mi. Les línies de visió s’estrenyen. Tot es centra aquí on l’espècia és… on no han gosat interferir abans… perquè interferir era perdre el que han de tenir. Però ara estan desesperats. Tots els camins condueixen a la foscor.





9


I el dia va arribar quan Arrakis era al centre de l’univers amb la roda preparada per girar.

—De «Arrakis despertant»,

per la Princesa Irulan.

—Mira allà! —va murmurar Stilgar.

Paul era al seu costat en una escletxa de roca al caire del Mur Escut, amb l’ull fixat al col·lector d’un telescopi fremen. Les lents d’oli estaven enfocades en una nau interestel·lar a la primera llum de l’alba a sota la conca. La cara alta oriental de la nau brillava a la llum directa del sol, però el costat a l’ombra encara revelava portells grocs dels globus de llum de la nit. A l’altra banda, la ciutat d’Arrakeen jeia freda i brillant sota la llum del sol al nord.

Paul sabia que no era la nau, que excitava Stilgar, sinó la construcció de la qual la nau era només el post central. Una immensa tenda metàl·lica, amb moltes plantes, sorgia en un cercle de mil metres de la base de la nau —una tenda composta de fulles metàl·liques— l’allotjament temporani de cinc legions de sardaukars i de Sa Majestat Imperial, l’Emperador Padishah Shaddam IV.

Des de la seva posició ajupida a l’esquerra de Paul, Gurney Halleck va dir:

—Puc comptar nou nivells. Deu haver-hi una gran colla de sardaukars.

—Cinc legions —va dir Paul.

—Clareja —va murmurar Stilgar—. No ens agrada que t’exposis, Muad’Dib. Tornem a les roques.

—Estic perfectament segur aquí —va dir Paul.

—Aquella nau té armes de projectils —va dir Gurney.

—Es pensen que estem protegits per escuts —va dir Paul—. No malbaratarien un tret en un trio no identificat encara que ens veiessin.

Paul va girar el telescopi per examinar l’altra paret de la conca, va veure els cingles plens de clots, les taques que marcaven les tombes de tants soldats del seu pare. I va tenir una sensació momentània que les ombres d’aquells homes el miraven en aquell moment. Les ciutats i els forts harkonnenians eren tots en mans frémens o tallats de la seva font com tiges tallades d’una planta i deixades marcir-se. Només aquesta conca i la seva ciutat quedaven en mans de l’enemic.

—Podrien intentar una sortida per tòpter —va dir Stilgar—. Si ens veuen.

—Que ho facin —va dir Paul—. Avui tenim tòpters per cremar… i sabem que s’acosta una tempestat.

Va girar el telescopi al costat més llunyà de l’aeròdrom d’Arrakeen, vers les fragates harkonnenianes arrenglerades amb un estendard de la Companyia CHOAM onejant del seu pal a terra a sota. I va pensar en el desesper que havia obligat la Guilda a permetre que aquests dos grups aterressin mentre els altres quedaven en reserva. La Guilda era com un home provant la sorra amb el dit del peu per mesurar la seva temperatura abans de muntar una tenda.

—Hi ha alguna cosa nova que puguis veure des d’aquí? —va preguntar Gurney—. Hem d’amagar-nos. La tempestat arriba.

Paul va girar de nou la seva atenció a la immensa tenda.

—Fins i tot han portat les dones —va dir—. I lacais i criats. Ah-h-h, estimat Emperador, com ets de confiat.

—Ve gent pel camí secret —va dir Stilgar—. Són probablement Otheym i Korba que tornen.

—Molt bé, Stil —va dir Paul—. Tornem.

Però va fer una mirada final al voltant amb el telescopi estudiant la plana amb les seves naus altes, la immensa tenda de metall brillant, la ciutat silenciosa, les fragates dels mercenaris harkonnenians. Després va lliscar enrere al voltant d’unes escarpes de roca. El seu lloc al telescopi va ser ocupat per un guàrdia fedaykin.

Paul va tornar a sorgir en una depressió baixa de la superfície del Mur Escut. Era un lloc d’uns trenta metres de diàmetre i uns tres metres de fondària, una característica natural de la roca que els frémens havien amagat a sota d’una tapa de camuflament translúcid. Hi havia equipament de comunicacions al voltant d’un forat a la paret a la dreta. Hi havia guàrdies fedaykins desplegats per la depressió esperant que Muad’Dib donés l’ordre d’atacar.

Dos homes van sortir del forat a prop de l’equipament de comunicacions i van parlar als guàrdies que hi eren.

Paul va mirar Stilgar i va fer un gest cap als dos homes.

—Rep el seu informe, Stil.

Stilgar va obeir.

Paul es va posar a la gatzoneta d’esquena a la roca, flexionant els muscles, i es va posar de nou dret. Va veure que Stilgar feia que els dos homes tornessin al forat de la roca i va pensar en la gran pujada des d’aquell estret túnel artificial fins al sol de la conca.

Stilgar es va dirigir a Paul.

—Què hi ha tan important que no poguessin enviar un cielago amb el missatge? —va preguntar Paul.

—Estalvien els ocells per a la batalla —va dir Stilgar. Va mirar l’equipament de comunicacions, de nou Paul—. Fins i tot amb un feix estret, és equivocat fer servir aquestes coses, Muad’Dib. Poden trobar-te rastrejant l’origen de l’emissió.

—Aviat estaran massa ocupats per trobar-me —va dir Paul—. Què diu l’informe?

—El nostres sardaukars han estat alliberats prop del Vell Buidat, i són en camí del seu senyor. Els coets i altres armes de projectils són en el seu lloc. Els homes estan desplegats tal com has manat. Simple rutina.

Paul va mirar l’altra banda de la conca baixa, estudiant els seus homes sota la llum filtrada que la coberta camuflada admetia. Va sentir que el temps s’arrossegava com un insecte caminant sobre una roca nua.

—Els nostres sardaukars hauran de caminar una mica fins que puguin fer senyal a un transport de tropes —va dir Paul—. Els vigilen?

—Els vigilen —va dir Stilgar.

Al costat de Paul, Gurney Halleck va aclarir la veu.

—No valdria més refugiar-nos en un lloc segur?

—No hi ha cap lloc segur —va dir Paul—. L’informe del temps encara és favorable?

—S’acosta una gran tempesta —va dir Stilgar—. No la pots sentir, Muad’Dib?

—L’aire dóna una sensació de probable —va concordar Paul—. Però m’agrada la certesa de sondejar el temps.

—La tempesta arribarà d’aquí a una hora —va dir Stilgar. Va brandar el cap vers el forat que donava a l’enorme tenda de l’Emperador i a les fragates harkonnenianes—. I ells ho saben també. No hi ha un sol tòpter al cel. Tot a dins i ben lligat. Han rebut un informe del temps dels seus amics a l’espai.

—Algunes sortides més? —va preguntar Paul.

—Res des de l’aterratge de la nit passada —va dir Stilgar—. Saben que som aquí. Em penso que ara esperen per triar el seu moment.

—Nosaltres triarem el moment —va dir Paul.

Gurney va mirar a dalt i va grunyir:

—Si ells ho permeten.

—Aquella flota es quedarà a l’espai —va dir Paul.

Gurney va brandar el cap.

—No tenen cap alternativa —va dir Paul—. Nosaltres podem destruir l’espècia. La Guilda no s’arrisca a tant.

—La gent desesperada és la més perillosa —va dir Gurney.

—Nosaltres no estem desesperats? —va preguntar Stilgar.

Gurney li va arronsar el front.

—Tu no has viscut amb el somni fremen —el va prevenir Paul—. Stil pensa en tota l’aigua que hem gastat en suborns, els anys d’espera fins que Arrakis pugui florir. Ell no…

—Arrrr! —va grunyir Gurney.

—Perquè estàs tan trist? —va preguntar Stilgar.

—Ell està sempre trist abans d’una batalla —va dir Paul—. És l’única forma de bon humor que Gurney es permet.

Un somriure lent, de llop, es va escampar per la cara de Gurney, les dents blanques sorgint a sobre de la tassa del mentó del destil·lador.

—M’entristeix molt pensar en totes les pobres ànimes harkonnenianes que despatxarem —va dir.

Stilgar va riure sorneguerament.

—Parla com un fedaykin.

—Gurney va néixer com a membre d’un escamot de la mort —va dir Paul. I va pensar: Sí, que s’ocupin les ments amb trivialitats abans de llançar-nos contra aquella força a la plana. Va mirar el forat a la roca i de nou Gurney i va trobar que el trobador-guerrer continuava corrugant el front.

—La tristesa saboteja la força —va murmurar Paul—. M’ho vas dir tu una vegada, Gurney.

—Duc meu —va dir Gurney—‚ la meva principal preocupació són les armes atòmiques. Si les fas servir per fer un forat al Mur Escut…

—Aquella gent no farà servir armes atòmiques contra nosaltres —va dir Paul—. No s’atreviran… i per la mateixa raó no es poden arriscar que destruïm la font de l’espècia.

—Però la injunció contra…

—La injunció! —va exclamar Paul—. És la por, no la injunció el que impedeix les Cases de fer servir armes atòmiques les unes contra les altres. El llenguatge de la Gran Convenció és prou clar: «L’ús d’armes atòmiques contra humans serà la causa de l’obliteració planetària». Nosaltres les farem servir contra el Mur Escut, no contra humans.

—És un argument molt fi —va dir Gurney.

—Els amics dels sofismes estaran encantats amb qualsevol cosa —va dir Paul—. No parlem més d’això.

Va girar-se, amb el desig de sentir-se tan confiat. Després va dir:

—I la gent de la ciutat? Ja són en posició?

—Sí —va murmurar Stilgar.

Paul el va mirar.

—Què hi ha?

—Mai no es pot confiar del tot en gent de ciutat —va murmurar Stilgar.

—Jo era un home de ciutat —va dir Paul.

Stilgar es va tibar. La seva cara va enfosquir-se.

—Muad’Dib sap que jo no em referia…

—Sé el que volies dir. Però la prova d’un home no és el que tu penses que ell farà. És el que ell fa realment. Aquesta gent de ciutat té sang fremen. Simplement no han après a escapar-se de la seva servitud. Els ho ensenyarem.

Stilgar va balancejar el cap i va parlar en un to trist:

—Hàbits de tota una vida, Muad’Dib. A la Plana Funerària hem après a menysprear els homes de les comunitats.

Paul va mirar Gurney, el va veure estudiant Stilgar.

—Digue’ns, Gurney, per què la gent de les ciutats va ser expulsada de les seves cases pels sardaukars?

—Un vell truc, Duc. Van voler sobrecarregar-nos amb refugiats.

—Ha passat tant de temps des que les guerrilles són efectives que els poderosos han oblidat com combatre-les —va dir Paul—. El Sardaukar ha fet el nostre joc. Van agafar algunes dones de ciutat per divertir-se, van decorar els seus estendards de batalla amb els caps dels homes que van protestar. I van bastir una febre d’odi entre gent que altrament hauria considerat la pròxima batalla només com una molèstia… i la possibilitat de canviar un grup de governants per un altre. El Sardaukar va reclutar gent per a nosaltres, Stilgar.

—La gent de ciutat sembla impacient —va dir Stilgar.

—El seu odi és fresc i clar —va dir Paul—. És per això que seran les tropes de xoc.

—La mortaldat entre ells serà terrible —va dir Gurney.

Stilgar va concordar amb un gest del cap.

—Els n’hem informats —va dir Paul—. Saben que cada sardaukar que matin serà un de menys per a nosaltres. Com veieu, senyors, tenen alguna cosa per què morir. Han descobert que són persones. Es desperten.

Una exclamació murmurada va venir del guaita al telescopi. Usul va dirigir-se a l’esquerda de roca i va preguntar:

—Què passa allà fora?

—Una gran agitació, Muad’Dib —va murmurar el guaita—. En aquella gran tenda de metall. Un cotxe de superfície ha vingut de Vora Oest i ha estat com un falcó en un niu de perdius.

—Els nostres presoners sardaukars han arribat —va dir Paul.

—Ara tenen un escut al voltant de tot l’aeròdrom —va dir el guaita—. Puc veure l’aire ballant fins a la vora del pati del magatzem on conservaven l’espècia.

—Ara saben contra qui lluiten —va dir Gurney—. Que les bèsties Harkonnen tremolin i es neguitegin perquè un Atreides encara viu!

Paul va parlar al fedaykin que espiava pel telescopi.

—Mira el pal dalt de la nau de l’Emperador. Si la meva bandera s’alça allà…

—És clar que no —va dir Gurney.

Paul va veure la mirada perplexa a la cara de Stilgar i va dir:

—Si l’Emperador reconeix la meva pretensió, ho indicarà restaurant la bandera dels Atreides a Arrakis. En aquest cas realitzarem només el segon pla, atacarem només els harkonnenians. El Sardaukar quedarà de banda i ens deixarà resoldre el cas entre nosaltres.

—No tinc experiència d’aquestes coses d’altres mons —va dir Stilgar—. N’he sentit a parlar, però em sembla improbable que…

—No et fa falta experiència per saber el que faran —va dir Gurney.

—Aixequen una altra bandera en la nau gran —va dir el guaita—. La bandera és groga… amb un cercle negre i vermell al centre.

—Vet aquí un afer subtil —va dir Paul—. La bandera de la Companyia CHOAM.

—Hi ha la mateixa bandera a les altres naus —va dir el guàrdia fedaykin.

—No ho comprenc —va murmurar Stilgar.

—Un afer subtil realment —va dir Gurney—. Si hagués hissat la bandera Atreides, hauria de viure amb el que això significava. Massa observadors al voltant. Podria haver posat la bandera Harkonnen, que seria una declaració clara. Però no, fa onejar el drap de la CHOAM. Diu a la gent allà dalt… —Gurney va assenyalar l’espai—… on es troba el benefici. Diu que li és igual si hi ha aquí un Atreides o no.

—Quant de temps falta perquè la tempesta arribi al Mur Escut? —va preguntar Paul.

Stilgar es va girar, va consultar un dels fedaykins a la conca.

Després va tornar i va dir:

—Aviat, Muad’Dib. Més aviat del que pensàvem. És una enorme tempestat… potser encara més forta del que tu desitges.

—És la meva tempesta —va dir Paul i va veure la reverència silenciosa a les cares dels fedaykins que l’escoltaven—. Encara que sacsegés tot el món no podria ser més grossa del que jo desitjo. Anirà de ple contra el Mur Escut?

—Prou a prop per no fer cap diferència —va dir Stilgar.

Un correu va venir del forat que conduïa a la conca i va dir:

—Les patrulles sardaukars i harkonnenianes es retiren, Muad’Dib.

—Es pensen que la tempesta aixecarà massa sorra a la conca i que no hi haurà bona visibilitat —va dir Stilgar—. Pensen que tindrem el mateix problema.

—Digues als nostres artillers que facin punteria abans que la visibilitat baixi —va dir Paul—. De seguida que la tempesta destrueixi els escuts, hem d’arrencar el nas a totes aquelles naus. —Va dirigir-se a la paret de la conca, va retirar un plec de la coberta de camuflament i va mirar el cel. Podien veure’s remolins de sorra bufada contra el cel fosc. Paul va tornar a col·locar la coberta i va dir—: Comença a fer baixar els homes, Stil.

—No vindràs amb nosaltres? —va preguntar Stilgar.

—M’esperaré aquí una mica amb els fedaykins.

Stilgar va mirar Gurney d’una manera comprensiva, es va dirigir a la paret de roca i va desaparèixer en les ombres.

—El gallet que farà explotar el Mur Escut quedarà per a tu —va dir Paul—. Ho faràs?

—Ho faré.

Paul va fer un gest a un lloctinent fedaykin i va dir:

—Otheym, comença a retirar les patrulles de l’àrea de l’explosió. Han d’estar fora abans que la tempesta esclati.

L’home va abaixar el cap, seguit per Stilgar.

Gurney va corbar-se sobre l’esquerda a la roca, va parlar a l’home del telescopi:

—Atenció a la paret sud. Estarà completament indefensa fins que la farem esclatar.

—Envia un cielago amb un senyal de temps —va ordenar Paul.

—Alguns cotxes terrestres es dirigeixen a la paret sud —va dir l’home del telescopi—. Alguns fan servir armes de projectils, les proven. La nostra gent fa servir escuts corporals com has recomanat. Els cotxes han parat.

Enmig del silenci abrupte, Paul va sentir els dimonis del vent jugant a sobre, el front de la tempesta. La sorra va començar a venir cap a la conca a través dels forats de la coberta. Una ràfega de vent va agafar la coberta i la va arrabassar.

Paul va indicar als fedaykins que es posessin a l’abric, va dirigir-se als homes que eren amb l’equipament de comunicacions prop de la boca del túnel. Gurney va acompanyar-lo. Paul es va ajupir sobre el telegrafista.

Un d’ells va dir:

—Una enorme tempesta, Muad’Dib.

Paul va mirar el cel enfosquit i va dir:

—Gurney, fes retirar els guaites de la paret sud.

Va haver de repetir l’ordre, cridant per sobre el soroll creixent de la tempesta.

Gurney es va girar per obeir.

Paul va cordar-se el filtre facial, va estirar la caputxa del destil·lador.

Gurney va tornar.

Paul li va tocar el muscle, va assenyalar el gallet de l’explosió col·locat a la boca del túnel. Gurney va parar amb una mà al gallet, mirant Paul.

—No rebem missatges —va dir el telegrafista al costat de Paul—. Massa electricitat estàtica.

Paul va abaixar el cap i va mirar el quadrant de temps-estàndard. Després va mirar Gurney, va aixecar una mà, va tornar la seva atenció al quadrant. La busca va arrossegar-se al voltant del seu circuit final.

—Ara! —va cridar Paul i va deixar caure el braç.

Paul va prémer el gallet.

Va semblar que un segon tot sencer va passar fins que van sentir el sòl a sota onejar i sacsejar-se. Un so renouejant es va afegir al bram de la tempesta.

El guaita fedaykin del telescopi va aparèixer al costat de Paul, amb el telescopi sota el braç.

—El Mur Escut és trencat, Muad’Dib! —va cridar—. La tempesta és a sobre d’ells i els nostres artillers disparen ja.

Paul va pensar en la tempesta que escombrava la conca, la càrrega estàtica a dins de la paret de sorra que destruïa totes les barreres d’escut al camp enemic.

—La tempesta! —algú va cridar—. Hem d’abrigar-nos, Muad’Dib!

Paul va sentir les agulles de sorra que li punxaven les galtes exposades. Ha començat, va pensar. Va posar un braç al muscle del telegrafista i va dir:

—Deixa l’equipament! En tenim més al túnel.

Va sentir-se estirat, amb fedaykins al seu voltant per protegir-lo. Va entrar per la boca del túnel, sentint el seu relatiu silenci, va girar un revolt cap a una cambra petita amb globus de llum i una altra obertura d’un túnel al fons.

Un altre telegrafista seia allà amb el seu equipament.

—Molta electricitat estàtica —va dir l’home.

Un remolí de sorra va omplir l’aire al voltant.

—Segelleu el túnel! —va cridar Paul. Una pressió sobtada de silenci va mostrar que la seva ordre havia estat obeïda—. El camí cap a la conca encara és obert? —va preguntar Paul.

Un fedaykin va anar a veure-ho, va tornar i va dir:

—L’explosió ha causat un petit esfondrament de roques, però els enginyers diuen que encara és obert. El netegen amb làsers!

—Digue’ls que facin servir les mans —va exclamar Paul—. Hi ha escuts actius a sota!

—Tenen molta cura, Muad’Dib —va dir l’home, però es va girar per obeir.

Els telegrafistes de l’exterior van passar transportant l’equipament.

—He dit a aquests homes que deixessin l’equipament! —va dir Paul.

—Als frémens no els agrada abandonar l’equipament, Muad’Dib —va contestar un dels seus fedaykins.

—Ara els homes són més importants que l’equipament —va dir Paul—. Aviat tindrem més equipament que el que podrem fer servir… o no en tindrem cap necessitat.

Gurney Halleck va atansar-se i va dir:

—Som molt a prop de la superfície, senyor, si els harkonnenians intenten resquitar-se de la mateixa manera.

—No són en posició per resquitar-se —va dir Paul—. Acaben de descobrir que no tenen escuts i que no poden deixar Arrakis.

—Però hem preparat un nou post de comandament, senyor —va dir Gurney.

—No em necessiten encara al nou post de comandament —va dir Paul—. El pla serà executat sense mi. Hem d’esperar el…

—Estic rebent un missatge, Muad’Dib —va dir el telegrafista. L’home va brandar el cap, va prémer un auricular contra l’orella—. Molta electricitat estàtica! —Va començar a escriure en un bloc al seu davant, brandant el cap mentre escrivia.

Paul va posar-se al costat del telegrafista. Els fedaykins van fer-se enrere per deixar-li espai.

«Atac… al Sietch Tabr… presoners… Alia —(blanc)— famílies de —(blanc)— morts són… elles —(blanc)— fill de Muad’Dib…». El telegrafista va brandar de nou el cap.

Paul va aixecar els ulls i va veure que Gurney el mirava.

—El missatge és incomprensible —va dir Gurney—. L’electricitat estàtica. No saps si…

—El meu fill és mort —va dir Paul i mentre parlava sabia que era veritat—. El meu fill és mort… i Alia presonera… ostatge. —Es va sentir buit, una conca sense emocions. Portava mort i dolor a tot allò que tocava. I era com una malaltia que podia escampar-se per tot l’univers.

Podia sentir la saviesa d’un vell, l’acumulació d’experiències d’innombrables vides possibles. Alguna cosa semblava que reia sorneguerament i es fregava les mans dins seu.

I Paul va pensar: Com l’univers coneix malament la natura de l’autèntica crueltat!





10


I Muad’Dib era al seu davant, dret, i va dir: «Encara que pensem que la presonera és morta, ella viu. Perquè la seva llavor és la meva llavor i la seva veu la meva veu. I ella veu les fronteres més llunyanes del possible. Sí, ella veu la vall desconeguda a causa meva».

—De «Arrakis Despertant»,

per la Princesa Irulan.

El Baró Vladimir Harkonnen era amb els ulls baixos a la sala d’audiències imperial, el selamlik dins la tenda de l’Emperador Padishah. Amb mirades dissimulades, el Baró havia estudiat la sala de parets metàl·liques i els seus ocupants: els noukkers, els patges, els guàrdies, sardaukars al voltant de les parets, a sota les banderes de batalla capturades i sangonoses, que eren l’única decoració de la sala.

Sonaven veus des de la dreta, ressonant en un corredor alt;

—Deixeu pas! Pas lliure a Sa Majestat!

L’Emperador Padishah Shaddam IV va sortir del passadís cap a la sala d’audiències acompanyat pel seu seguici. Va esperar mentre el seu tron era portat, ignorant el Baró, ignorant tothom que es trobava a la sala.

El Baró va descobrir que no podia ignorar l’Emperador i el va mirar a veure si notava un sospir, un indici qualsevol de l’objectiu d’aquesta audiència. L’Emperador esperava. Era una figura prima, elegant, amb un uniforme gris de sardaukar amb adorns de plata i or. La seva cara prima i els seus ulls freds van recordar al Baró el Duc Leto, mort feia molt. Tenia la mateixa mirada d’ocell de presa. Però els cabells de l’Emperador eren vermells, no negres, i la major part d’aquells cabells s’amagaven sota un casc negre de Burseg amb el blasó imperial daurat sobre la corona.

El tron va ser portat per patges. Era una cadira massissa esculpida en una sola peça de quars Hagal i la translucidesa blau-verda llançava guspires de foc groc. Van col·locar-lo a l’estrada i l’Emperador va pujar-hi i va asseure’s.

Una vella amb una túnica aba negra i la caputxa sobre el front es va apartar del seguici de l’Emperador i es va col·locar darrere el tron reposant una mà escanyolida a l’espatller de quars. La seva cara va espiar des de la caputxa com la caricatura d’una bruixa: galtes i ulls enfonsats, un nas llarg, la pell amb taques i amb venes sortint.

Quan la va veure el Baró va parar de tremolar. La presència de la Reverenda Mare Gaius Helen Mohiam, la Deïdora de la Veritat de l’Emperador, revelava la importància d’aquesta audiència. El Baró va apartar els ulls i va estudiar el seguici a veure si trobava una pista. Hi havia dos agents de la Guilda, un d’alt i gras, l’altre baix i gras, tots dos amb ulls grisos i amables. I entre els lacais hi havia una de les filles de l’Emperador, la Princesa Irulan, una dona de la qual es deia que s’entrenava en la més absoluta disciplina del Bene Gesserit, destinada a ser Reverenda Mare. Era alta, rossa, tenia una bellesa fràgil a la cara, ulls verds que van escorcollar el baró.

—Estimat Baró.

L’Emperador s’havia dignat adonar-se d’ell. La seva veu era de baríton i era controlada d’una manera exquisida. Aconseguia rebutjar-lo mentre el saludava.

El Baró va fer una profunda reverència, va avançar fins als deu passos de l’estrada exigits.

—M’heu cridat. Majestat.

—Cridat! —va riure la vella bruixa.

—Ara, Reverenda Mare —va renyar l’Emperador, però va somriure davant del desconcert del Baró—: Primer em diràs on has enviat el teu protegit, Thufir Hawat.

El Baró va mirar a l’esquerra i a la dreta. Es va insultar d’haver vingut sense la seva guàrdia, encara que no servissin de gran cosa contra el Sardaukar, però…

—Bé?

—Fa cinc dies que és fora. Majestat. —El Baró va llançar una mirada als agents de la Guilda, de nou a l’Emperador—. Havia d’aterrar en una base de contrabandistes i intentar infiltrar-se al campament del fanàtic fremen, aquest Muad’Dib.

—Increïble! —va dir l’Emperador.

Una de les mans de la bruixa, que semblava una urpa, va tustar el muscle de l’Emperador. Es va inclinar endavant i li va murmurar alguna cosa a l’orella.

L’Emperador va brandar el cap i va dir:

—Cinc dies, Baró. Digue’m, per què no estàs preocupat per la seva absència?

—Sí que estic preocupat. Majestat!

L’Emperador el mirava encara, esperant. La Reverenda Mare va fer un so d’escataineig.

—El que vull dir. Majestat —va dir el Baró—‚ és que de totes maneres Hawat serà mort d’aquí a poques hores.

I va explicar el verí latent i la necessitat d’un antídot.

—Molt intel·ligent, això. Baró —va dir l’Emperador—. I on són els teus nebots, Rabban i el jove Feyd-Rautha?

—S’acosta una tempestat, Majestat. Els he enviat a inspeccionar el perímetre per por que els frémens ens ataquin amagats a la sorra.

—Perímetre —va dir l’Emperador. Aquesta paraula va sortir com com si l’hagués escopida—. La tempestat no serà molt forta aquí a la conca i l’escòria fremen no atacarà mentre jo sigui aquí amb cinc legions de sardaukars.

—És clar que no, Majestat —va dir el Baró—‚ però no es pot censurar l’error per part de la prudència.

—Ah-h-h-h —va dir l’Emperador—. Aleshores no he de parlar del temps que aquest problema absurd d’Arrakis m’ha ocupat? Ni dels beneficis de la Companyia CHOAM ficats en aquesta ratera? Ni de les funcions de la cort i dels afers d’estat que he hagut d’ajornar, fins i tot cancel·lar, a causa d’aquest afer estúpid?

El Baró va abaixar la mirada, aterrit per la còlera imperial. La seva posició delicada, tot sol i depenent de la Convenció i del dictum familia de les Grans Cases, l’inquietava. Pretendrà matar-me?, es va preguntar. No ho podria fer! No amb les altres Grans Cases esperant allà dalt, deleroses per una excusa d’obtenir guanys amb aquest problema d’Arrakis.

—Has pres ostatges? —va preguntar l’Emperador.

—Es inútil. Majestat —va dir el Baró—. Aquestes frémens bojos fan una cerimònia funerària per cada presoner i és com si ja fos mort.

—En aquest cas? —va dir l’Emperador.

I el Baró va esperar, mirant de banda a banda les parets metàl·liques del selamlik, pensant en la monstruosa tenda de vent-metall al seu voltant. La riquesa tan il·limitada que això representava va fer que fins i tot el Baró estigués impressionat. Porta patges, va pensar el Baró, i lacais inútils de la cort, aquesta dona i les seves companyes… perruqueres, dissenyadors, tot… tots els paràsits de la Cort. Tothom adulant, conspirant furtivament, «girant al voltant» de l’Emperador… per veure’l posant fi a aquest cas, per fer epigrames sobre les batalles i idolatrar els ferits.

—Potser no heu buscat mai els ostatges adequats —va dir l’Emperador.

Ho sap tot, va pensar el Baró. La por pesava com una pedra al seu estómac fins que a penes podia aguantar la idea de menjar.

Tanmateix, aquella sensació era com la fam, i diverses vegades va estar a punt de demanar que li portessin menjar. Però no hi havia allà ningú que obeís les seves ordres.

—Tens alguna idea de qui podria ser aquest Muad’Dib? —va preguntar l’Emperador.

—Algú de l’Umma, certament —va dir el Baró—. Un fanàtic fremen, un aventurer religiós. Sorgeixen regularment a les franges de la civilització. Vostra Majestat sap que és així.

L’Emperador va mirar la seva Deïdora de la Veritat i va arronsar el front al Baró.

—I no teniu coneixement d’aquest Muad’Dib?

—Un boig —va dir el Baró—. Però tots els frémens són una mica bojos.

—Bojos?

—La seva gent crida el seu nom quan entren en combat. Les dones ens llancen els nadons i es llencen després contra els nostres punyals per obrir una falca perquè els seus homes ens ataquin. No tenen… decència!

—Tan dolent com això? —va murmurar l’Emperador, i el seu to de burla no va escapar al Baró—. Digue’m, estimat Baró, has investigat les regions polars al sud d’Arrakis?

El Baró va mirar l’Emperador, sorprès pel canvi de tema.

—Però… bé, ja ho sabeu, Majestat, tota la regió és inhabitable, oberta al vent i als verms. Ni tan sols hi ha espècia en aquelles latituds.

—No has tingut informes dels transports d’espècia que hi ha per allà taques de verd?

—Sempre hi ha hagut informes d’aquests. Alguns han estat investigats… fa molt de temps. S’han avistat algunes plantes. Molts tòpters s’han perdut. Massa car. Majestat. És un lloc on els homes no sobreviuen durant molt de temps.

—Sí —va dir l’Emperador. Va fer petar els dits i una porta es va obrir a la seva esquerra darrere el tron. A través de la porta van entrar dos sardaukars amb una noia-criatura que semblava tenir uns quatre anys. Portava una aba negra amb la caputxa llançada enrere revelant els acoblaments d’un destil·lador penjant a la gola. Els seus ulls eren del blau fremen, mirant des d’una cara delicada i rodona. No semblava tenir cap por i hi havia una mirada als seus ulls que va fer que el Baró se sentís intranquil sense cap raó que pogués explicar.

Fins i tot la vella Deïdora de la Veritat va fer-se enrere quan la criatura va passar i va fer un senyal misteriós en la seva direcció. La vella bruixa va ser òbviament pertorbada per la presència de la criatura.

L’Emperador es va aclarir la gorja per parlar, però la criatura va parlar primer, una veu fina amb vestigis de papissoteig però malgrat tot clara.

—Doncs, vet-lo aquí —va dir ella. Va avançar fins a la vora de l’estrada—. No té bon aspecte, oi? Un vell gras i aterrit, massa feble per aguantar la seva pròpia carn sense l’ajut de suspensors.

Era una declaració tan totalment inesperada de la boca d’una criatura que el Baró la va mirar, incapaç de parlar malgrat la seva fúria. Es una nana?, es va preguntar.

—Estimat Baró —va dir l’Emperador—‚ et presento la germana de Muad’Dib.

—La germa… —El Baró va dirigir la seva atenció a l’Emperador—. No ho comprenc.

—Jo també, a vegades, peco per excés de prudència —va dir l’Emperador—. He estat informat que les vostres regions polars deshabitades del sud presenten mostres d’activitat humana.

—Però això és impossible! —va protestar el Baró—. Els verms… hi ha sorra ininterrompuda fins al…

—Sembla que aquesta gent aconsegueix evitar els verms —va dir l’Emperador.

La criatura va asseure’s a l’estrada al costat del tron i va penjar els peus sobre la vora. Tenia un aire molt segur mentre examinava els encontorns.

El Baró va mirar aquells peus agitats, la manera com es movien sota la túnica negra.

—Malauradament —va dir l’Emperador—‚ només vaig enviar cinc transports de tropes amb una petita força d’atac per recollir presoners per interrogar-los. Amb prou penes hem pogut retirar-nos amb tres presoners i un transport. Adona’t, Baró, que el meu Sardaukar ha estat gairebé vençut per una força formada per dones, criatures i vells. Aquesta criatura comandava un dels grups.

—Veieu, Majestat! —va dir el Baró—. Mireu com són!

—Jo m’he deixat capturar —va dir la criatura—. No volia afrontar el meu germà i haver de dir-li que el seu fill havia estat assassinat.

—Només un petit grup dels nostres homes es va poder salvar —va dir l’Emperador—. Salvar! Comprens?

—També haurien caigut —va dir la criatura—‚ si no fossin les flames.

—Els meus sardaukars van fer servir els coets dels transports com a llançaflames —va dir l’Emperador—. Un acte de desesper i l’única cosa que els ha permès escapar-se amb els seus tres presoners. Estimat baró: el Sardaukar obligat a retirar davant de dones, criatures i vells!

—Hem d’atacar en massa —va dir el Baró amb veu aspra—. Hem de destruir fins a l’últim vestigi de…

—Silenci! —va bramar l’Emperador. Es va inclinar endavant en el seu tron—. No abusis de la meva paciència. Queda’t allà amb la teva innocència ximple i…

—Majestat —va dir la vella Deïdora de la Veritat.

Ell va fer un gest perquè callés.

—Dius que no saps res de l’activitat que hem trobat ni de les qualitats de combat d’aquesta gent sensacional! —L’Emperador es va mig aixecar del seu tron—. Per qui em prens, Baró?

El Baró va fer dos passos enrere, pensant: Va ser Rabban. Em va fer això. Rabban va…

—I aquesta disputa falsa amb el Duc Leto —va xiuxiuejar l’Emperador, tornant a asseure’s en el tron—. Que bé ho vas maniobrar.

—Majestat —va suplicar el Baró—. Què…

—Silenci!

La vella Bene Gesserit va posar una mà al muscle de l’Emperador i es va corbar per murmurar-li a l’orella.

La criatura asseguda a l’estrada va parar de moure els peus i va dir:

—Feu-li una mica més de por, Shaddam. No hauria de fruir d’això, però és un plaer impossible de reprimir.

—Calla, criatura —va dir l’Emperador. Es va inclinar, va posar una mà sobre el cap de la nena, va mirar el Baró—. Serà possible. Baró? Sou tan candorós com la meva Deïdora de la Veritat suggereix? No reconeixeu aquesta criatura, filla del vostre aliat, el Duc Leto?

—El meu pare no va ser mai aliat seu —va dir la criatura—. El meu pare és mort i aquest vell Harkonnen no m’havia vist mai abans.

El Baró es va reduir a un estaborniment obvi. Quan va recuperar la veu va ser només per murmurar:

—Qui?

—Sóc Alia, filla del Duc Leto i de la Dama Jessica, sóc germana del Duc Paul-Muad’Dib —va dir la criatura. Va saltar de l’estrada cap al terra de la sala d’audiències—. El meu germà ha promès que tindria el vostre cap sobre el seu estendard de batalla i crec que ho farà.

—Calla, criatura —va dir l’Emperador i va recolzar-se en el tron, la mà al mentó, estudiant el Baró.

—No rebo ordres de l’Emperador —va dir Alia. Es va girar, va mirar la vella Reverenda Mare—. Ella ho sap.

L’Emperador va mirar la Deïdora de la Veritat.

—Què vol dir ella?

—Aquesta criatura és una abominació! —va dir la vella—. La seva mare mereix el càstig més sever que la història hagi conegut mai. La mort no pot trigar, per a aquesta criatura i per a aquella que la va infantar! —La vella va allargar un dit a Alia—. Surt del meu cervell!

—T-P? —va murmurar l’Emperador. Va girar la seva atenció de nou a Alia—. Per la Gran Mare!

—No compreneu, Majestat —va dir la vella—. No és telepatia. Ella és dins el meu cervell. És com les que em van precedir, les que em van donar les seves memòries. És dins el meu cervell! No pot ser-hi, però hi és!

—Quines altres? —va preguntar l’Emperador—. Quin absurd és aquest?

La vella es va redreçar, va abaixar la mà allargada.

—He parlat massa, però el fet real és que aquesta criatura que no és una criatura ha de ser destruïda. Fa molt que vam ser avisades sobre una criatura d’aquestes i de com impedir la seva naixença, però una de les nostres ens ha traït.

—Barboteges, vella —va dir Alia—. No saps com ha estat i a més a més sembles una idiota.

Alia va tancar els ulls, va fer una inspiració profunda i la va aguantar.

La vella Reverenda Mare va gemegar i va trontollar.

Alia va obrir els ulls.

—Va ser així —va dir—. Un accident còsmic… i tu vas tenir-hi el teu paper.

La Reverenda Mare va allargar totes dues mans, amb els palmells amunt cap a Alia.

—Què passa aquí? —va exigir l’Emperador—. Criatura, pots realment projectar els teus pensaments en el cervell d’un altre?

—Les coses no són així —va dir Alia—. Si no vaig néixer com tu, no puc pensar com tu.

—Mata-la —va murmurar la vella, i es va recolzar al tron—. Mata-la! —Els seus ulls enfonsats es fixaven en Alia.

—Silenci —va dir l’Emperador, i va mirar Alia—. Criatura, pots comunicar amb el teu germà?

—El meu germà sap que sóc aquí —va dir Alia.

—Pots dir-li que es rendeixi a canvi de la teva vida?

Alia li va somriure amb innocència.

—No faré això —va dir.

El Baró va trontollar endavant fins on es trobava Alia.

—Majestat —va suplicar—‚ jo no sabia res de…

—Si m’interromps una vegada més —va dir l’Emperador—‚ perdràs la capacitat d’interrompre’m… per sempre. —Va concentrar la seva atenció en Alia, estudiant-la a través de les parpelles mig tancades—. No ho faràs, oi? Pots llegir en el meu cervell el que et faré si no m’obeeixes?

—Ja he dit que no puc llegir cervells —va dir ella—‚ però no fa falta la telepatia per llegir les vostres intencions.

L’Emperador va arronsar el front.

—Criatura, la teva causa és vana. Només em cal reunir les meves forces per reduir aquest planeta a…

—No és així tan simple —va dir Alia. Va mirar els dos homes de la Guilda—. Interrogueu-los.

—No és assenyat anar en contra dels meus desitjós —va dir l’Emperador—. No m’has de refusar res.

—El meu germà vindrà tot seguit —va dir Alia—. Fins i tot un Emperador pot tremolar davant Muad’Dib perquè ell té la força de la justícia i el cel li somriu.

L’Emperador es va posar dempeus.

—Aquest joc ja s’ha perllongat prou. Agafaré el teu germà i aquest planeta i els reduiré a…

La sala va retrunyir i va estremir-se. Va caure una cascada de sorra darrere el tron, on la tenda metàl·lica estava lligada a la nau de l’Emperador. L’abrupte tremolor de la pressió a la pell va mostrar que una gran àrea d’escut havia estat activada.

—Us ho he dit —va dir Alia—. Arriba el meu germà.

L’Emperador era dret davant del tron, la seva mà dreta agafant l’orella dreta, amb el servoreceptor transmetent un informe de la situació. El Baró va fer dos passos darrere Alia. Els sardaukars ocupaven posicions a les portes.

—Tornarem a l’espai i ens reagruparem —va dir l’Emperador—. Baró, les meves excuses. Aquests bojos ens ataquen d’amagat. Els mostrarem la ira d’un Emperador, doncs. —Va assenyalar Alia—. Doneu el seu cos a la tempesta.

Mentre ell parlava. Alia va escapar-se enrere, fingint terror.

—Que la tempesta tingui el que pugui agafar! —va cridar. I va caure als braços del Baró.

—La tinc. Majestat! —va cridar el Baró—. Vol que la despatxi ara-aaaaaaaaah!

La va llançar a terra i li va agafar el braç esquerre.

—Em sap greu, avi —va dir Alia—. Has trobat el gom jabbar dels Atreides.

Es va posar dreta i va deixar caure una agulla fosca de la mà.

El Baró va caure. Els seus ulls de gripau miraven un tall vermell al palmell esquerre.

—Tu… tu…

Va rodolar de banda en els suspensors, una massa de carn que s’esfondrava aguantada a algunes polzades del terra amb el cap penjant i la boca oberta.

—Són bojos, aquesta gent —va grunyir l’Emperador—. De pressa! A la nau. Netejarem aquest planeta de tots…

Alguna cosa va llampeguejar a la seva esquerra. Una pilota de foc va rebotar de la paret, va esclatar quan va tocar el terra de metall. L’olor d’aïllament cremat va omplir el selamlik.

—L’escut! —un dels oficials sardaukars va cridar—. L’escut exterior ha desaparegut! Ells…

Les seves paraules van ser ofegades per un fragor metàl·lic vingut de la nau darrere l’Emperador.

—Han destruït el morro de la nostra nau! —va cridar algú.

La sala es va omplir de pols. Amagada per aquesta pols, Alia va saltar i va córrer cap a la porta exterior.

L’Emperador va girar-se, va assenyalar a la seva gent una porta d’emergència que es va obrir de bat a bat cap al costat de la nau darrere el tron. Va fer un gest a un oficial sardaukar que saltava entre la pols.

—Ens reforçarem aquí —va manar l’Emperador.

Un altre estrèpit va sacsejar la tenda metàl·lica. Les portes dobles es van obrir a l’altra punta de la sala deixant entrar sorra empesa pel vent i el so de trets. Una figura petita, vestida de negre, va poder ser vista momentàniament contra la llum: Alia corrent per trobar un punyal i, com competia al seu entrenament fremen, matar harkonnenians i sardaukars ferits. Un grup de soldats va carregar a través de la boirina verda cap a l’obertura, amb les armes a punt, formant un arc per protegir la retirada de l’Emperador.

—Salveu-vos, senyor! —va cridar un oficial sardaukar—. Cap a la nau!

Però l’Emperador era ara tot sol a la seva estrada assenyalant les portes. Una secció de quaranta metres de la tenda havia estat destruïda i les portes del selamlik s’obrien ara a la sorra. Un núvol de sorra planava sobre el món exterior bufant des de distàncies infinites. L’electricitat estàtica crepitava des del núvol i els llampecs dels escuts en curt circuit per la càrrega de la tempesta es podien veure a través de la confusió. La plana estava plena de figures en combat: sardaukars i homes que saltaven i giraven, que semblaven sortir de la tempesta.

Tot això era l’objectiu de la mà allargada de l’Emperador.

Des de la boirina de sorra venia una massa ordenada de formes llampegants, grans corbes que s’aixecaven amb puntes de cristall que es transformaven en boques obertes de verms de la sorra, una muralla massissa de verms, amb tropes frémens muntant a l’atac. Arribaven en un xiuxiueig, les túniques batent al vent mentre travessaven la confusió de la plana.

Avançaven cap a la tenda metàl·lica de l’Emperador mentre els sardaukars estaven paralitzats per primera vegada en la seva història per un atac que els seus cervells trobaven difícil d’acceptar.

Però les figures que saltaven de sobre els verms eren homes, i les fulles que llampegaven en aquella ominosa llum groga eren una cosa que els sardaukars havien estat entrenats a afrontar. Es van llançar en la lluita. Va ser una lluita d’home a home a la plana d’Arrakeen mentre una guàrdia personal sardaukar va acompanyar l’Emperador a la nau, va segellar la porta darrere seu i es va preparar per morir en aquella porta com a part del seu escut.

En la sorpresa del relatiu silenci dins de la nau, l’Emperador va mirar les cares espantades de la gent del seu seguici, va veure la seva filla gran enrojolada, la vella Deïdora de la Veritat com una ombra negra amb la caputxa tapant-li la cara, i al capdavall va trobar les cares que buscava: els dos homes de la Guilda. Portaven un uniforme gris, sense adorns, que semblava escaure’s amb la calma que mantenien malgrat les emocions del seu voltant.

El més alt dels dos, però, tenia una mà a l’ull esquerre. Quan l’Emperador va mirar, algú li va donar un cop de colze al braç, la mà es va moure i l’ull es va revelar. L’home havia perdut una de les lents de contacte i l’ull mirava des d’un blau total tan fosc que era gairebé negre.

El més baix va obrir-se camí fins a l’Emperador i va dir:

—No sabem com aniran les coses.

I el més alt, amb la mà de nou a l’ull, va afegir amb una veu freda:

—Però aquest Muad’Dib tampoc.

Aquestes paraules van fer que l’Emperador sortís del seu atordiment. Va controlar el desdeny a la llengua amb un esforç visible perquè no donava importància al navegador de la Guilda, incapaç de veure el futur immediat sortit d’aquella plana. Aquells dos depenien tant de la seva facultat que havien perdut l’ús de la vista i de la raó?, es va preguntar.

—Reverenda Mare —va dir ell—‚ hem de preparar un pla.

Ella es va treure la caputxa de la cara, va trobar en els seus ulls una mirada ferma. Hi havia una comprensió total en aquella mirada.

Els quedava una arma i tots dos ho sabien: la traïció.

—Crideu el Comte Fenring —va dir la Reverenda Mare.

L’Emperador Padishah va abaixar el cap i va fer un gest a un dels seus ajudants que obeís l’ordre.





11


Era guerrer i místic, ogre i sant, guineu i innocent, cavallerós, implacable, menys que un déu, més que un home. No es poden mesurar els motius de Muad’Dib per estàndards normals. En el moment del seu triomf, va veure la mort que li preparaven, però va acceptar la traïció. Es pot dir que va fer això per un sentiment de justícia? Quina justícia, doncs?

Recordeu, parlem ara del Muad’Dib que va manar que es fessin tambors amb la pell dels seus enemics, el Muad’Dib que refusava les convencions del seu passat ducal amb un gest de la mà, dient només: «Jo sóc el Kwisatz Haderach. N’hi ha prou amb això».

—De «Arrakis despertant»,

per la Princesa Irulan.

El vespre de la seva victòria, van escortar Paul-Muad’Dib a la mansió del governador a Arrakeen, la vella Residència que els Atreides havien ocupat quan havien arribat a Duna. L’edifici estava tal com Rabban l’havia restaurat, virtualment intocat pels combats tot i que havia estat saquejat per la població de la ciutat. Alguns dels mobles del saló principal havien estat tombats o trencats.

Paul va entrar per la porta principal amb Gurney Halleck i Stilgar un pas enrere. La seva escorta es va distribuir pel Gran Saló, endreçant l’indret i preparant l’àrea per a Muad’Dib. Un escamot va començar a investigar si no havia estat preparada cap trampa.

—Recordo el dia que vam arribar aquí amb el vostre pare —va dir Gurney. Va mirar al voltant les bigues i les finestres altes—. Aquest lloc no em va agradar aleshores i m’agrada encara menys ara. Una de les nostres cavernes seria més segura.

—Has parlat com un autèntic fremen —va dir Stilgar i va adonar-se del somriure fred que les seves paraules van portar als llavis de Muad’Dib.

—Aquest lloc és un símbol —va dir Paul—. Rabban va viure aquí. Ocupant aquest lloc segello la meva victòria d’una manera que tots entendran. Envieu homes que recorrin tot l’edifici. No toqueu res. Només controleu que no hi hagi harkonnenians o coses seves.

—A les teves ordres —va dir Stilgar i era clara en el seu to, quan es va girar, la repugnància a obeir.

El personal de comunicacions va entrar amb el seu equipament i va començar a instal·lar-se prop de la gran llar. La guàrdia fremen que va augmentar els fedaykins supervivents va situar-se al voltant de la sala. Murmuraven entre ells, amb moltes mirades sospitoses. Havia estat massa temps un lloc de l’enemic perquè acceptessin la seva presència allà despreocupadament.

—Gurney, que una escorta em porti la meva mare i Chani —va dir Paul—. Chani ja sap la mort del nostre fill?

—El missatge ha estat enviat, senyor.

—Els faedors ja han estat trets de la conca?

—Sí, senyor. La tempesta gairebé ha passat.

—Quins danys ha fet la tempesta? —va preguntar Paul.

—Grans a l’aeròdrom i als patis d’emmagatzematge d’espècia. Tant de la lluita com de la tempesta.

—Res que no es pugui reparar amb diners, suposo —va dir Paul.

—Llevat de les vides, senyor —va dir Gurney i hi havia un to de retret a la seva veu com si digués: Quan és que un Atreides s’ha preocupat primer per les coses quan hi ha gent afectada?

Va sospirar, va travessar la sala, va veure una cadira contra la paret. Aquella cadira havia estat abans al menjador i s’hi podia fins i tot haver assegut el seu pare. Ara però era només un objecte per reposar el seu cansament i amagar-lo dels homes. Es va asseure, va estirar la túnica al voltant de les cames i va descordar el destil·lador del coll.

Va moure el mentó cap al sostre.

—Cap resposta encara, senyor.

Paul va sospirar, recolzant-se a l’espatller de la cadira. Després va dir:

—Porteu-me un presoner sardaukar. Hem d’enviar un missatge al nostre Emperador. És l’hora de discutir condicions.

—Sí, senyor.

Gurney es va girar, va deixar caure una mà com a senyal a un dels fedaykins que va prendre posició al costat de Paul.

—Gurney —va murmurar Paul—. Des que ens vam retrobar no t’he sentit fer cap citació sobre els esdeveniments.

Es va girar, va veure Gurney empassant-se saliva, va veure l’enduriment sobtat de les seves barres.

—Com vulguis, senyor —va dir Gurney. Es va aclarir la veu, va dir amb un to aspre—: «I la victòria aquell dia es va tornar dol per a tot el poble: perquè el poble va sentir dir aquell dia com el rei sofria pel seu fill».

Paul va tancar els ulls, esforçant-se per expulsar el sofriment del seu cervell, fent-lo esperar com una vegada havia esperat pel seu pare. Ara, va lliurar els seus pensaments a les descobertes acumulades fins ara: els futurs barrejats i la presència amagada d’Alia en la seva consciència.

De tots els usos del temps-visió, aquest era el més estrany. «He plantat cara al futur per col·locar les meves paraules on només tu pots sentir-les —havia dit Alia—. Ni tu mateix pots fer això, germà. Ho considero un joc interessant. I… oh, sí… he matat el nostre avi, el Baró boig. Ha patit molt poc».

Silenci. El seu sentit del temps havia vist la seva retirada.

—Muad’Dib.

Paul va obrir els ulls i va veure la barba negra de Stilgar a sobre seu, els seus ulls negres brillants amb una lluentor de batalla.

—Has trobat el cos del vell Baró —va dir Paul.

—Com ho pots saber? —va murmurar—. Acabem de trobar el cos en aquella gran pila de metall que l’Emperador havia bastit.

Paul va ignorar la pregunta, i va veure Gurney tornar acompanyat per dos frémens i un presoner sardaukar.

—Vet aquí un d’ells, senyor —va dir Gurney. Va fer senyal a la guàrdia que mantingués el presoner uns cinc passos davant de Paul.

Paul es va adonar que els ulls del sardaukar tenien una expressió envidriada de sorpresa. Un morat li anava des del nas fins a la boca. Era de la casta rossa, amb faccions anguloses i l’aire que semblava sinònim de posició en el Sardaukar, però no hi havia insígnies al seu uniforme estripat excepte els botons amb el blasó imperial i el galó esquinçat dels pantalons.

—Crec que aquest és un oficial, senyor —va dir Gurney.

Paul va brandar el cap.

—Sóc el Duc Paul Atreides. Comprens això?

El sardaukar el va mirar, immòbil.

—Parla —va dir Paul—‚ o el teu Emperador pot morir.

L’home va empassar-se saliva, va parpellejar.

—Qui sóc jo? —va preguntar Paul.

—Sou el Duc Paul Atreides —va murmurar amb una veu escanyada.

Li va semblar massa submís, però va comprendre que els sardaukars mai no havien estat preparats per a esdeveniments com aquells. Només coneixien la victòria, cosa que podia ser també una feblesa. Va deixar aquesta idea de banda per introduir-la més tard al seu propi programa d’entrenament.

—Tinc un missatge que has de portar a l’Emperador —va dir Paul. I va posar les seves paraules dins l’antiga fórmula—: «Jo, un Duc d’una Gran Casa, un Parent Imperial, dono la meva paraula de vincle d’acord amb la Convenció. Si l’Emperador i la seva gent deposa les armes i ve fins a mi, jo protegiré la seva vida amb la meva». —Va aixecar la mà esquerra amb l’anell ducal perquè el sardaukar el veiés—. Ho juro per això.

L’home va mullar els llavis amb la llengua, va mirar Gurney.

—Sí —va dir Paul—. Qui si no un Atreides podria tenir la fidelitat de Gurney Halleck.

—Portaré el missatge —va dir el sardaukar.

—Porteu-lo al nostre comandament avançat i envieu-lo —va dir Paul.

—Sí, senyor. —Gurney va fer un gest perquè la guàrdia obeís, i els va acompanyar.

Paul es va girar vers Stilgar.

—Chani i la teva mare han arribat —va dir Stilgar—. Chani ha demanat que la deixessin algun temps sola amb el seu dolor.

La Reverenda Mare ha entrat un moment a la sala estranya, no sé per què.

—La meva mare enyora un planeta que potser no tornarà a veure —va dir Paul—, un planeta on l’aigua cau del cel i les plantes són tan frondoses que no pots caminar entre elles.

—Aigua del cel —va murmurar Stilgar.

En aquell moment, Paul va veure com Stilgar s’havia transformat. Ja no era el naib fremen sinó una creatura del Lisan al-Gaib, un receptacle de reverència i obediència. Era la disminució d’un home i Paul va sentir en ella el vent de la jihad.

He vist com un amic esdevenia un adorador, va pensar.

Va tenir de sobte una sensació de profunda solitud. Va mirar al voltant de la sala, observant com els seus guàrdies s’havien tornat solemnes en la seva presència. Va sentir la competició entre ells, tots amb l’esperança de cridar l’atenció de Muad’Dib.

Muad’Dib, de qui vénen totes les benediccions, va pensar i era el pensament més amarg de la seva vida. Senten que he de prendre el tron. Però no saben que ho faré per impedir la jihad.

Stilgar es va aclarir la gola i va dir:

—Rabban és mort també.

Paul va brandar el cap.

Els guàrdies a la dreta van apartar-se de sobte i es van posar en posició de ferms per obrir pas a Jessica, que portava la seva aba negra i caminava com si ho fes sobre la sorra. Però Paul va observar com aquesta casa li havia tornat alguna cosa del que ella havia estat abans: concubina d’un duc regnant. La seva presència tenia alguna cosa de la seva vella seguretat.

Jessica va deturar-se davant de Paul i el va mirar. Va veure la seva fatiga i com ell l’amagava, però no va trobar compassió per ell. Era com si s’hagués tornat incapaç de cap compassió pel fill.

Jessica havia entrat al Gran Saló preguntant-se per què el lloc es refusava a encaixar en els seus records. Continuava sent una sala estranya, com si mai no hi hagués estat, com si mai no hi hagués estat amb el seu estimat Leto, mai no hi hagués afrontat un Duncan Idaho borratxo, mai, mai, mai…

Feia falta una paraula-tensió directament oposada a adab, la memòria exigent, va pensar. Hauria d’haver-hi una paraula per a memòries que es rebutgen.

—On és Alia? —va preguntar.

—A fora, fent el que qualsevol bona criatura fremen faria en un moment d’aquests —va dir Paul—. Està matant enemics ferits i assenyalant els seus cossos per als equips de recuperació d’aigua.

—Paul.

—Has de comprendre que ella fa això per bondat —va dir ell—. No és estrany com comprenen malament la unitat amagada de bondat i crueltat?

Jessica va mirar el fill, sorpresa pel seu canvi pregon. Ha estat per causa de la mort del seu fill?, es va preguntar. I va dir:

—Es conten estranyes històries de tu, Paul. Diuen que tens tots els poders de la llegenda, que res no se’t pot amagar, que veus on els altres no poden veure.

—Una Bene Gesserit fa preguntes sobre llegendes? —va preguntar ell.

—Sóc responsable pel que tu ets —va admetre ella—‚ però no has d’esperar que jo…

—T’agradaria viure bilions i bilions de vides? —va preguntar Paul—. Hi ha una fàbrica de llegendes per a tu! Pensa en tota aquella experiència, la saviesa que crea. Però la saviesa modera l’amor, oi? I dóna una nova forma a l’amor. Com pots dir el que és despietat si no t’has cabussat en les profunditats tant de la crueltat com de la bondat? M’hauries de témer, mare. Sóc el Kwisatz Haderach.

Jessica va intentar empassar saliva amb la gola seca. Després va dir:

—Un dia em vas negar que eres el Kwisatz Haderach.

Paul va brandar el cap.

—Ja no puc negar res. —La va mirar als ulls—. L’Emperador i la seva gent arriben. Seran anunciats a qualsevol moment. Queda’t al meu costat. Vull tenir una vista clara d’ells. La meva futura esposa serà entre ells.

—Paul! —va exclamar Jessica—. No cometis el mateix error que va fer el teu pare!

—Ella és una princesa —va dir Paul—. És la meva clau del tron. Un error? Penses que perquè sóc el que tu has fet de mi no puc sentir la necessitat de revenja?

—Fins i tot sobre els innocents? —va preguntar ella. I va pensar: No ha de cometre els errors que jo he comès.

—Ja no hi ha innocents —va dir Paul.

—Digues això a Chani —va dir Jessica i va fer un gest al corredor cap als darreres de la Residència.

Chani va entrar al Gran Saló, caminant entre els guàrdies frémens com si no s’adonés de la seva presència. La seva caputxa estava llançada enrere, la màscara facial cordada de costat. Caminava amb una incertesa fràgil. Va travessar l’habitació i va posar-se al costat de Jessica.

Paul va veure les marques de llàgrimes a les seves galtes. Dóna aigua als morts. Va sentir una punyida de dolor que el travessava, però era com si només pogués sentir a través de la presència de Chani.

—És mort, estimat —va dir Chani—. El nostre fill és mort.

Controlant-se rígidament, Paul es va posar dret. Va tocar les galtes de Chani, i va sentir la humitat de les seves llàgrimes.

—Ell no pot ser reemplaçat —va dir Paul—‚ però hi haurà altres fills. És Usul qui t’ho promet.

La va apartar gentilment i va fer un gest a Stilgar.

—Muad’Dib —va dir Stilgar.

—Arriben, l’Emperador i la seva gent —va dir Paul—. Jo em quedaré aquí. Reuneix els presoners en un espai obert al centre de la sala. Han de ser conservats a una distància de deu metres de mi excepte si et dono ordres del contrari.

—Com manis, Muad’Dib.

Quan Stilgar es va girar per obeir, Paul va escoltar el xiuxiueig reverent dels guàrdies frémens:

—Veus? Ell ho sabia! Ningú li ho ha dit, però ell ho sabia!

Ara es podia sentir el seguici de l’Emperador que s’acostava, els seus sardaukars cantussejant una de les seves marxes per animar-se. Un murmuri de veus va arribar a la porta i Gurney Halleck va passar prop de la guàrdia, va venir a conferenciar amb Stilgar, després va anar al costat de Paul amb una mirada estranya als ulls.

També perdré Gurney?, es va preguntar Paul. Com he perdut Stilgar: perdent un amic per guanyar una creatura?

—No tenen armes de projectil —va dir Gurney—. Me n’he assegurat jo mateix. —Va mirar la sala al voltant, observant els preparatius de Paul—. Feyd-Rautha Harkonnen és amb ells. L’hauré d’interceptar?

—Deixa’l.

—Hi ha alguns homes de la Guilda, també, exigint privilegis especials amb l’amenaça d’un embarg a Arrakis. Els he dit que et donaria el missatge.

—Que amenacin.

—Paul! —va murmurar Jessica al seu darrere—. Ell parla de la Guilda!

—Ja els arrencaré els ullals —va dir Paul.

I després va pensar en la Guilda, en la força que s’havia especialitzat durant tant de temps que havia acabat per tornar-se un paràsit, incapaç d’existir independentment de la vida de què es nodria. Mai no havien gosat agafar l’espasa… i ara no la podien agafar. Podien haver pres Arrakis quan van adonar-se de l’error de dependre de melange per als seus navegants. Podien haver-ho fet, haver viscut el seu dia de glòria i morir. En comptes d’això, prolonguen la seva existència, esperant que en els mars en què nedaven poguessin trobar un nou hoste quan el vell es morís.

Els navegants de la Guilda, amb el do limitat de presciència, havien pres la decisió fatal: havien triat sempre la ruta clara, segura, que porta sempre avall, a l’estagnació.

Que mirin ben de prop el seu nou amfitrió, va pensar Paul.

—Hi ha també una Reverenda Mare Bene Gesserit que diu que és amiga de la teva mare —va dir Gurney.

—La meva mare no té amigues Bene Gesserit.

De nou Gurney va mirar al voltant del Gran Saló, després es va inclinar vers l’orella de Paul.

—Thufir Hawat és amb ells, senyor. No he pogut parlar amb ell tot sol, però ha fet servir els nostres vells signes de mà per dir que ha estat treballant amb els Harkonnen, que pensava que eres mort. Diu que l’hem de deixar amb ells.

—Has deixat Thufir entre aquells…

—Ell ho volia… i he pensat que seria millor. Si… hi ha alguna cosa que va malament, ell és on el podem controlar. Si no… tindrem una orella a l’altre costat.

Paul va pensar aleshores en les visions prescients de les possibilitats d’aquest moment… i una línia del temps on Thufir portava una agulla enverinada que l’Emperador li va manar que fes servir contra «aquest Duc insolent».

Els guàrdies de l’entrada es van apartar i van formar un corredor de llances. Va haver-hi un cruiximent de vestits, de peus sobre la sorra entrant a la Residència.

L’Emperador Padishah Shaddam IV va entrar al davant del seu grup. El seu casc de Burseg s’havia perdut i els seus cabells vermells eren despentinats. La màniga esquerra de l’uniforme se li havia estripat per la costura interna. No tenia cinturó ni armes, però la seva presència es movia amb ell com una bombolla de força-escut que conservava oberta la seva àrea immediata.

Una llança fremen va caure al davant del seu camí i el va fer parar on Paul havia manat. Els altres es van agrupar al darrere, un muntatge de color, d’arrossegament i de cares aterrides.

Paul va dirigir la mirada a tot el grup, va veure dones que amagaven signes de plor, va veure els lacais que havien vingut a fruir del gran espectacle d’una victòria sardaukar i ara la derrota els havia reduït al silenci. Paul va veure els ulls petits de la Reverenda Mare Gaius Helen Mohiam que el fitaven per sota la caputxa negra, i al seu costat la silueta furtiva de Feyd-Rautha Harkonnen.

Hi ha aquí una cara que el temps m’ha amagat, va pensar Paul.

Després va mirar enllà de Feyd-Rautha, atret per un moviment, veient una cara estreta, com de mostela, que no havia trobat abans, ni en el temps ni a fora. Era una cara que li semblava que hauria de conèixer i aquesta sensació denotava una marca de por.

—Per què hauria de témer aquell home? —es va preguntar.

Va corbar-se cap a la seva mare i va murmurar:

—Aquell home a l’esquerra de la Reverenda Mare, el que té una mirada perversa… qui és?

Jessica va mirar, i va reconèixer la cara pels fitxers del seu Duc.

—És el Comte Fenring —va dir—. El que vivia aquí abans de nosaltres. Un eunuc genètic… i un assassí.

El missatger de l’Emperador, va pensar Paul. I aquest pensament va ser un xoc en el més pregon de la seva consciència perquè havia vist l’Emperador en diverses associacions escampades a través dels futurs possibles… però ni una sola vegada el Comte Fenring apareixia en aquelles visions prescients.

Havia vist també el seu propi cadàver en innombrables punts de la teranyina del temps, però mai havia vist el moment de la seva mort.

No he pogut veure aquest home perquè és ell qui em matarà?, es va preguntar.

Aquest pensament va enviar una punyida de presagi a través seu. Va obligar la seva atenció a deixar Fenring, va mirar ara el que quedava dels homes i oficials sardaukars, l’amargura a les seves cares i el desesper. Aquí i allà, entre ells, algunes cares cridaven breument l’atenció de Paul; oficials sardaukars mesurant els preparatius en la sala, planejant i ordint encara una manera de transformar la derrota en victòria.

L’atenció de Paul va arribar finalment a una dona alta i rossa, amb els ulls verds, una cara de bellesa patrícia, clàssica en la seva dignitat, sense llàgrimes, completament invicta. Sense que li ho diguessin, Paul la va conèixer. Era la Princesa Reial, entrenada pel Bene Gesserit, una cara que la visió del temps li havia mostrat en molts aspectes: Irulan.

Vet aquí la meva clau, va pensar.

Després va veure agitació en la gent agrupada, una cara i una figura van emergir; Thufir Hawat, les velles faccions arrugades de llavis amb taques fosques, els muscles encorbats, la mirada d’una edat fràgil.

—Hi ha Thufir Hawat —va dir Paul—. Allibera’l, Gurney.

—Senyor —va dir Gurney.

—Allibera’l —va repetir Paul.

Gurney va abaixar el cap.

Hawat va arrossegar-se endavant quan una llança fremen es va aixecar i es va reemplaçar al seu darrere. Els seus ulls lleganyosos van espiar Paul, mesurant-lo, cercant-lo.

Paul va avançar un pas, va sentir el moviment tens, d’espera, de l’Emperador i de la seva gent.

La mirada de Hawat va anar més enllà de Paul i el vell va dir:

—Dama Jessica, només avui he sabut com us he insultat en pensament. No cal que em perdoneu.

Paul va esperar, però la seva mare va romandre callada.

—Thufir, vell amic —va dir Paul—‚ com pots veure, estic d’esquena a la porta.

—L’univers és ple de portes —va dir Hawat.

—Sóc el fill del meu pare? —va preguntar Paul.

—Més aviat del vostre avi —va dir Hawat amb veu aspra—. Teniu les seves maneres i la seva mirada.

—Tanmateix, sóc el fill del meu pare —va dir Hawat—. Perquè us dic, Thufir, que en pagament dels vostres anys de servei a la meva família podeu demanar qualsevol cosa que desitgeu de mi. Qualsevol cosa. Us fa falta la meva vida ara, Thufir? És vostra.

Paul va fer un pas endavant, amb les mans als costats, veient la mirada de consciència creixent als ulls de Hawat.

Ell sap que jo conec la traïció, va pensar Paul.

Aixecant la veu perquè arribés en un mig murmuri només a les orelles de Thufir, Paul va dir:

—Vull dir, Thufir, que si m’has de matar, fes-ho ara.

—Jo només volia estar davant vostre una vegada més. Duc meu —va dir Hawat. I Paul es va adonar per primera vegada de l’esforç del vell per no caure. Paul va córrer, va aguantar Hawat pels muscles, va sentir els tremolors dels músculs a sota les mans.

—Teniu dolor, vell amic? —va preguntar Paul.

—Tinc dolor. Duc meu —va concordar Hawat—‚ però el plaer és més gran. —Es va girar als braços de Paul, va allargar la mà esquerra, amb el palmell girat amunt, cap a l’Emperador, revelant la petita agulla que tenia entre els dits—. Veieu, Majestat? —va cridar—. Veieu la vostra agulla traïdora? Pensàveu que jo, que he donat la meva vida al servei dels Atreides, els donaria menys ara?

Paul va trontollar mentre el vell queia en els seus braços, i va sentir la mort, la gran flacciditat. Suaument, Paul va abaixar Hawat fins al terra, es va posar dret i va fer senyal als guàrdies que s’emportessin el cos.

Silenci absolut a la sala mentre la seva ordre era obeïda.

Un aire d’espera mortal s’escampava ara sobre la cara de l’Emperador. Els seus ulls, que mai no havien tingut por, en tenien ara.

—Majestat —va dir Paul, i va adonar-se de l’expressió sorpresa de la Princesa Reial. Aquelles paraules havien estat proferides amb les entonacions controlades de Bene Gesserit, amb tots els matisos de menyspreu i desdeny que Paul hi va poder posar.

Realment Bene Gesserit, va pensar Paul.

L’Emperador es va aclarir la veu i va dir:

—Potser el meu respectat parent es pensa que domina la situació. Res més lluny de la veritat. Heu violat la Convenció, heu fet servir armes atòmiques contra…

—He fet servir armes atòmiques contra un accident natural del desert —va dir Paul—. Es trobava en el meu camí i jo tenia pressa per arribar a vós, Majestat, per demanar-vos una explicació sobre algunes de les vostres estranyes activitats.

—En aquest precís moment hi ha una armada de les Grans Cases concentrada a l’espai a sobre Arrakis —va dir l’Emperador—. N’hi ha prou que els digui una paraula i…

—Oh, sí —va dir Paul—‚ gairebé els he oblidat. —Va buscar entre el seguici de l’Emperador fins que va trobar les cares dels dos agents de la Guilda i va preguntar de banda a Gurney—: Són aquells els agents de la Guilda, Gurney, els dos boteruts vestits de gris?

—Sí, senyor.

—Vosaltres dos —va dir Paul, assenyalant—. Sortiu immediatament i envieu missatges perquè tornin aquella flota a casa seva. Després d’això, demanareu el meu permís abans de…

—La Guilda no rep ordres vostres! —va exclamar el més alt. Ell i el seu company van obrir-se camí fins a la barrera de llances, que es van aixecar a un senyal de Paul. Els dos homes van avançar i el més alt va allargar un braç a Paul i va dir—: Podreu tenir a sobre un embarg pel vostre…

—Si sento alguna ximpleria més de qualsevol de vosaltres —va dir Paul—‚ donaré l’ordre que destruirà tota la producció d’espècia a Arrakis… per sempre.

—Esteu boig? —va preguntar l’home alt de la Guilda. Es va fer enrere mig pas.

—Us creieu, doncs, que tinc el poder per fer-ho? —va preguntar Paul.

L’agent de la Guilda va semblar que mirava l’espai durant un moment i després:

—Sí, podríeu fer-ho, però no ho heu de fer.

—Ah-h-h —va dir Paul i va brandar el cap—. Navegants de la Guilda, tots dos, oi?

—Sí!

—L’ull que mira al davant la ruta segura és tancat per sempre —va dir Paul—. La Guilda es paralitzarà. Els humans es tornaran petits grups aïllats en els seus planetes aïllats. Sabeu, jo podria fer això per pura rancúnia, per pur tedi.

—Parlem-ne en privat —va dir l’home de la Guilda més alt—. Estic segur que podrem arribar a alguna solució de compromís…

—Envieu un missatge a la vostra gent a sobre d’Arrakis —va dir Paul—. Estic cansat d’aquesta discussió. Si aquella flota a sobre nostre no surt aviat no hi haurà necessitat de discutir res. —Va fer un gest amb el cap vers els homes de comunicacions al costat del saló—. Podeu fer servir el nostre equipament.

—Primer hem de discutir això —va dir l’home de la Guilda—. No podem simplement…

—Feu-ho! —va exclamar Paul—. El poder de destruir una cosa és el control absolut sobre aquesta cosa. Vosaltres heu afirmat que jo tinc aquest poder. No som aquí per discutir o negociar o arribar a una solució de compromís. Obeïu les meves ordres o en sofrireu les conseqüències immediates!

—Parla seriosament —va dir l’agent de la Guilda més baix. I Paul va veure que la por els dominava.

Lentament, els dos homes van dirigir-se a l’equipament de comunicacions fremen.

—Obeiran? —va preguntar Gurney.

—Tenen una visió estreta del temps —va dir Paul—. Poden veure endavant en una paret buida les conseqüències de la desobediència. Tots els navegants de la Guilda de totes les naus a sobre nostre poden mirar endavant la mateixa paret. Obeiran.

Paul va girar-se per mirar l’Emperador i va dir:

—Quan us van permetre que pugéssiu al tron del vostre pare, va ser només amb la promesa que garantiríeu la circulació de l’espècia. Els heu fallat. Majestat. Sabeu quines són les conseqüències?

—Ningú em va permetre que…

—No sigueu ximple —va exclamar Paul—. La Guilda és com un poble a la vora d’un riu. Els fa falta l’aigua però només en poden treure una mínima part. No poden fer una resclosa en el riu i controlar-lo perquè això cridaria l’atenció sobre el que prenen i podria produir la seva destrucció. El corrent d’espècia és el seu riu i jo he construït una resclosa. Però la meva resclosa és bastida de tal manera que no pots destruir-la sense destruir el riu.

L’Emperador va passar una mà pels seus cabells vermells, va mirar l’esquena dels dos homes de la Guilda.

—Fins i tot la vostra Deïdora de la Veritat tremola —va dir Paul—. Hi ha altres verins que les Reverendes Mares poden fer servir per als seus trucs, però una vegada han fet servir l’esperit d’espècia, els altres ja no fan efecte.

La vella va agafar la seva túnica negra sense forma, va sortir de la multitud i es va quedar prop de les llances de la barrera.

—Reverenda Mare Gaius Helen Mohiam —va dir Paul—. Ha passat molt de temps des que ens vam trobar a Caladan, oi?

Ella va mirar la seva mare i va dir:

—Bé, Jessica, veig que el teu fill és realment ell. Per això se’t pot perdonar fins i tot l’abominació de la teva filla.

Paul va calmar una ira freda, penetrant, i va dir:

—Tu no has tingut mai el dret o la causa de perdonar res a la meva mare!

La vella va fixar els ulls en ell.

—Intenta els teus trucs sobre mi —va dir Paul—. On és el teu gom jabbar? Intenta mirar aquell espai que no goses mirar! Em trobaràs allà mirant-te!

La vella va desviar la mirada.

—No tens res a dir? —va preguntar Paul.

—T’he donat la benvinguda a les files dels humans —va murmurar ella—. No sollis això.

Paul va aixecar la veu:

—Observeu-la, companys! Aquesta és una Reverenda Mare Bene Gesserit, pacient en una causa pacient. Ha pogut esperar amb les seves germanes noranta generacions per l’adequada combinació de gens i pel medi que produís la persona que els seus plans exigien. Observeu-la! Ella sap que les noranta generacions han produït aquesta persona. Jo sóc aquí… però… jo… mai… no… faré… el que ella… vol!

—Jessica! —la vella va cridar—. Fes-lo callar!

—Fes-lo callar tu mateixa!

Paul va mirar la vella.

—Per la teva part en tot això jo podria haver-te fet escanyar amb satisfacció —va dir ell—. No ho pots impedir! —va exclamar mentre la vella s’encarcarava amb ràbia—. Però jo crec que el millor càstig és que visquis tots els teus anys sense que puguis tocar-me o fer-me corbar per una sola cosa que les teves intrigues desitgen.

—Jessica, què has fet? —va exigir la vella.

—Et donaré només una cosa —va dir Paul—. Veus part del que la raça necessita, però ho veus molt pobrament. Vosaltres penseu que controleu la reproducció humana i barregeu uns pocs seleccionats d’acord amb el vostre pla! Que poc enteneu del que…

—No has de parlar d’aquestes coses! —va mussitar la vella.

—Silenci! —va bramar Paul. La paraula va semblar que prenia substància mentre es torçava per l’aire entre ells controlada per Paul.

La vella va retrocedir en els braços dels que eren darrere seu, la seva cara buida per la sorpresa davant del poder amb què ell havia dominat la seva ment.

—Jessica —va murmurar—. Jessica.

—Recordo el teu gom jabbar —va dir Paul—. Recorda el meu; jo puc matar-te amb una paraula.

Els frémens al voltant del saló es van mirar maliciosament. Era cert que la llegenda deia: «I la seva paraula portarà la mort eterna a aquells que s’aixequin contra la rectitud».

Paul va girar la seva atenció vers la Princesa Reial al costat del seu pare Emperador. Fitant-la, va dir;

—Majestat, tot dos coneixem el camí per sortir del nostre problema.

L’Emperador va mirar la filla i després Paul.

—Com t’atreveixes? Tu! Un aventurer sense família, un no res de…

—Ja has admès qui sóc jo —va dir Paul—. Parent reial, has dit. Acabem amb tot aquest despropòsit.

—Jo sóc el teu sobirà —va dir l’Emperador.

Paul va girar-se vers els homes de la Guilda que el miraven ara, prop de l’equipament de comunicacions. Un d’ells va balancejar el cap.

—Puc forçar-ho —va dir Paul.

—No gosis! —va carrisquejar l’Emperador.

Paul simplement el va mirar.

La Princesa Reial va col·locar una mà al braç del pare.

—Pare —va dir, i la seva veu era suau com la seda, tranquil·litzadora.

—No intentis els teus trucs amb mi —va dir l’Emperador. La va mirar—. No cal que facis això, filla. Tens altres recursos que…

—Però vet aquí un home digne de ser fill teu —va dir ella.

La vella Reverenda Mare, havent recuperat la serenitat, va forçar el seu camí fins al costat de l’Emperador, es va corbar sobre la seva orella i va murmurar.

—Ella defensa la teva causa —va dir Jessica.

Paul va continuar mirant la princesa de cabells rossos. De banda, a la seva mare, va dir:

—És Irulan, la filla gran, oi?

—Sí.

Chani va posar-se a l’altre costat de Paul i va dir:

—Vols que surti, Muad’Dib?

Ell la va mirar.

—Que surtis? Tu mai deixaràs d’estar al meu costat.

—No hi ha res vinculant entre nosaltres —va dir Chani.

Paul va mirar-la un moment en silenci i després:

—Digues només la veritat amb mi, Sihaya meva. —Quan ella començava a contestar, la va fer callar amb un dit als llavis—. El que ens uneix no pot ser minvat —va dir—. Ara, observa aquests afers amb atenció perquè desitjo veure aquesta sala més tard a través de la teva saviesa.

L’Emperador i la seva Deïdora de la Veritat tenien una discussió acalorada en veu baixa.

Paul va parlar a la seva mare:

—Ella li recorda que és part del seu acord col·locar una Bene Gesserit al tron i Irulan és la que han preparat per a això.

—Era aquest el pla? —va preguntar Jessica.

—No és obvi? —va insistir Paul.

—Veig els senyals! —va exclamar Jessica—. La meva pregunta volia recordar-te que no has d’intentar ensenyar-me les coses en què et vaig instruir.

Paul la va mirar i va copsar un somriure fred als seus llavis.

Gurney Halleck va inclinar-se entre ells i va dir:

—Et recordo, senyor, que en aquell grup hi ha un Harkonnen. —Va assenyalar amb un gest Feyd-Rautha prop d’una llança de la barrera a l’esquerra—. Aquell que mira de reüll a l’esquerra. La cara més perversa que mai he vist. Em vas prometre un dia que…

—Gràcies, Gurney —va dir Paul.

—És el na-Baró… Baró, ara que el vell és mort —va dir Gurney—. Servirà per tot el que jo tinc en…

—Pots amb ell, Gurney?

—El meu senyor juga!

—Aquella discussió entre l’Emperador i la seva bruixa ja ha durat prou, no t’ho creus, mare?

Ella va brandar el cap:

—Cert.

Paul va aixecar la veu, va cridar a l’Emperador:

—Majestat, hi ha un Harkonnen entre els vostres?

El desdeny imperial es va revelar en la manera com l’Emperador es va girar per mirar Paul.

—Crec que el meu seguici ha estat col·locat sota la protecció de la vostra paraula ducal —va dir.

—La meva pregunta és per a informació només —va dir Paul—. Vull saber si un Harkonnen és oficialment part del vostre seguici o si un Harkonnen simplement s’amaga darrere una tecnicitat per covardia.

El somriure de l’Emperador era calculador.

—Qualsevol persona acceptada a la companyia imperial és membre del meu seguici.

—Teniu la paraula d’un Duc —va dir Paul—‚ però Muad’Dib és una altra cosa. Ell pot no reconèixer la vostra definició del que constitueix un seguici. El meu amic Gurney Halleck desitja matar un Harkonnen. Si ell…

—Kanly! —va cridar Feyd-Rautha. Va fer pressió contra la llança de la barrera—. El teu pare en deia revenja d’això, Atreides. Tu em dius covard mentre t’amagues entre les teves dones i ofereixes enviar un lacai contra mi!

La vella Deïdora de la Veritat va murmurar alguna cosa feroçment a l’orella de l’Emperador, però ell va apartar-la i va dir:

—Kanly, oi? Hi ha regles rigoroses per al Kanly.

—Paul, acaba amb això —va dir Jessica.

—Senyor —va dir Gurney—‚ m’has promès la meva venjança contra els Harkonnen.

—Has tingut ja tot un dia de revenja —va dir Paul i va sentir que la força abandonava les seves emocions. Va fer lliscar la túnica i la caputxa dels muscles, els va passar a sa mare amb el cinturó i el crys i va començar a treure’s el destil·lador. Va sentir que l’univers es concentrava en aquest moment.

—No hi ha necessitat d’això —va dir Jessica—. Hi ha maneres més fàcils, Paul.

Paul va sortir del destil·lador, va agafar el crys de la funda a les mans de sa mare.

—Ho sé —va dir ell—. Verí, un assassí, totes les velles maneres conegudes.

—Em vas prometre un Harkonnen! —va bleixar Gurney, i Paul es va adonar de la ràbia a la seva cara, la manera com la cicatriu d’inkvine s’havia obscurit—. M’ho deus, senyor!

—Has sofert a les seves mans més que jo? —va preguntar Paul.

—La meva germana —va dir Gurney amb una veu aspra—. Els meus anys als pous d’esclaus…

—El meu pare —va dir Paul—. Els meus bons amics i companys, Thufir Hawat i Duncan Idaho, els meus anys com a fugitiu sense posició ni ajut… i una cosa més: ara és kanly i saps tan bé com jo les regles que han de prevaler.

Els muscles de Halleck van caure.

—Senyor, si aquell porc… no és més que una bèstia i només pel fet de treure-us-el del davant amb el peu hauríeu de llençar la sabata perquè quedaria contaminada. Crida un botxí, si ho has de fer, o deixa’m fer-ho a mi, però no t’ofereixis per a…

—Muad’Dib no té necessitat de fer això —va dir Chani.

Ell la va mirar, va veure la por per ell als seus ulls.

—Però el Duc Paul ho ha de fer —va dir ell.

—És un animal Harkonnen! —va dir Gurney.

Paul va vacil·lar fins a estar a punt de revelar el seu mateix llinatge Harkonnen, va parar a una mirada brusca de sa mare, va dir només:

—Però aquest ésser té forma humana, Gurney, i mereix dubte humà.

Gurney va dir:

—Si ell ni tan sols…

—Si us plau, aparta’t —va dir Paul. Va aixecar el crys i va empènyer Gurney suaument de costat.

—Gurney! —va dir Jessica tocant el braç de Gurney—. Ell és com el seu avi. No el distreguis. És l’única cosa que pots fer per ell ara. —I va pensar—: Gran Mare! Quina ironia!

L’Emperador mirava els muscles feixucs, grossos, de Feyd-Rautha mentre l’estudiava. Es va girar per mirar Paul: un jove prim, nuós, no tan ressec com els nadius d’Arrakis, però amb les costelles que es podien comptar i enfonsades dels costats de manera que les ondulacions dels músculs es podien veure sota la pell.

Jessica es va acostar a Paul, va aixecar la veu només per a les seves orelles:

—Una cosa, fill. A vegades una persona perillosa és preparada pel Bene Gesserit amb una paraula implantada en els més fondos recessos pels vells mètodes de plaer-dolor. La paraula-so que es fa servir més sovint és Uroixnor. Si aquest ha estat preparat, com jo sospito, aquella paraula murmurada a la seva orella tornarà els seus músculs flàccids i…

—No vull cap avantatge especial amb aquest —va dir Paul—. Aparta’t del meu camí.

Gurney va preguntar a Jessica:

—Per què fa això? Pensa deixar-se matar i aconseguir el martiri? El que ennuvola la seva ment és aquesta xerrameca religiosa fremen?

Jessica es va amagar la cara amb les mans, comprenent que no sabia per què Paul seguia aquest camí. Podia sentir mort en la sala i sabia que aquell Paul canviat era capaç d’una cosa com Gurney havia suggerit.

Totes les seves facultats es concentraven en la necessitat de protegir el fill, però no podia fer res.

—Es aquesta xerrameca religiosa? —va insistir Gurney.

—Silenci —va murmurar Jessica—. I prega.

La cara de l’Emperador tenia ara un somriure abrupte.

—Si Feyd-Rautha Harkonnen… del meu seguici… ho desitja —va dir—. L’allibero de totes les regles i li dono llibertat per triar el seu camí. —L’Emperador va moure una mà vers els guàrdies fedaykin de Paul—. Un de la vostra escòria té el meu cinturó i el meu punyal. Si Feyd-Rautha ho desitja, pot afrontar-vos amb la meva fulla a la mà.

—Ho vull —va dir Feyd-Rautha i Paul va veure l’alegria a la seva cara.

Està massa confiat, va pensar Paul. Es un avantatge natural que puc acceptar.

—Porteu l’arma de l’Emperador —va dir Paul i va mirar mentre la seva ordre era obeïda—. Poseu-la a terra allà. —Va indicar un lloc amb el peu—. Empenyeu l’escòria imperial cap al fons i deixeu el Harkonnen al mig.

Una agitació de túniques, de peus arrossegats, d’ordres en veu baixa i de protestes va acompanyar l’execució de les ordres de Paul.

Els homes de la Guilda continuaven prop de l’equipament de comunicacions. Corrugaven el front òbviament indecisos.

Estan acostumats a veure el futur, va pensar Paul. En aquest lloc i temps estan cecs… com jo. I va provar els vents del temps, sentint la inquietud, el nexe tempestuós que ara es concentrava en aquest lloc-moment. Fins i tot els petits intervals eren ara tancats. Aquí es trobava la jihad encara no començada, ho sabia. Aquí hi havia la consciència de la raça que ell havia conegut una vegada com el seu propi i terrible objectiu. Aquí hi havia prou justificació per a un Kwisatz Haderach o un Lisan al-Gaib o fins i tot per als plans imperfectes del Bene Gesserit. La raça dels humans havia sentit la seva pròpia dormició, s’havia sentit cansada i coneixia ara només la necessitat d’experimentar l’agitació en què els gens es barrejarien i les noves barreges fortes sobreviurien. Tots els humans eren vius com un sol organisme inconscient en aquest moment, sentint una mena de zel sexual que podria anul·lar qualsevol barrera.

I Paul va veure com eren fútils qualssevol esforços seus per canviar la part més insignificant d’això. Havia pensat oposar-se a la jihad dins seu, però la jihad seria allà. Les seves legions sortirien d’Arrakis fins i tot sense ell. Només els feia falta la llegenda que ell ja havia esdevingut. Els havia mostrat el camí, donant-los el domini fins i tot sobre la Guilda que necessitava tenir l’espècia per existir.

Una sensació de fracàs el va penetrar i va veure que Feyd-Rautha havia sortit del seu uniforme estripat, s’havia despullat i ara portava només una faixa de combat de malla.

Aquest és el clímax, va pensar. A partir d’aquí, el futur s’obrirà, els núvols se separaran en una mena d’esplendor. I si em moro aquí, diran que m’he sacrificat perquè el meu esperit sempre els condueixi. I si visc, diran que res es podrà oposar a Muad’Dib.

—L’Atreides està preparat? —va cridar Feyd-Rautha, fent servir els mots de l’antic ritual kanly.

Paul va decidir contestar a la manera fremen:

—Que el teu punyal s’estelli i es trenqui!

Va assenyalar l’arma de l’Emperador a terra, indicant que Feyd-Rautha hauria d’avançar i agafar-la.

Mantenint la seva atenció en Paul, Feyd-Rautha va agafar el punyal i el va balancejar un moment a la mà per sentir el contacte. Li augmentava l’excitació. Aquest era el combat que sempre havia somiat; home contra home, destresa contra destresa sense escuts pel mig. Podia veure un camí obert cap al poder davant seu perquè l’Emperador certament recompensaria qui matés aquest duc enutjós. La recompensa podria ser fins i tot aquella filla soberga i una part del tron. I aquest Duc místic, aquest aventurer, no podria ser un adversari seriós per a un Harkonnen entrenat en tots els mitjans i totes les traïcions per un miler de combats a l’arena. I el rústic no tenia manera de saber que s’enfrontava amb més armes que un simple punyal.

Ja veurem si ets a prova de verí!, va pensar Feyd-Rautha. Va saludar Paul amb el punyal de l’Emperador i va dir:

—Moriràs, ximple.

—Vols lluitar, cosí? —va preguntar Paul. I va fer un salt endavant, com un gat, fixant la fulla que esperava, el seu cos ajupint-se amb el seu crys blanc-de-llet assenyalant com una extensió del seu braç.

Van girar al voltant, peus nus gratant al terra, buscant amb la vista la més mínima obertura.

—Balles molt bé —va dir Feyd-Rautha—. És un garlaire, va pensar Paul. Té una altra feblesa. Es queda intranquil davant del silenci.

—Has rebut l’absolució? —va preguntar Feyd-Rautha.

Però Paul girava en silenci.

I la vella Reverenda Mare, mirant la lluita des del seguici de l’Emperador, va sentir que tremolava. El jove Atreides havia dit cosí al Harkonnen. Només podia voler dir que sabia allò del llinatge comú, una cosa fàcil perquè ell era el Kwisatz Haderach. Però les paraules la van forçar a concentrar-se en l’única cosa que li importava ara.

Això podria ser una catàstrofe per al pla del Bene Gesserit.

Ella havia vist alguna cosa del que Paul havia vist aquí, que Feyd-Rautha podria matar però no ser victoriós. Un altre pensament, però, gairebé la va dominar. Dos productes finals d’aquest programa llarg i costós s’enfrontaven en una lluita de mort que podria fàcilment tenir dues víctimes. I tots dos es moririen aquí. Això deixaria només la filla bastarda de Feyd-Rautha, encara un infantó, un factor desconegut, i Alia, aquella abominació.

—Potser només tens aquí ritus pagans —va dir Feyd-Rautha. T’agradaria que la Deïdora de la Veritat de l’Emperador et preparés l’esperit per al viatge?

Paul va somriure, girant cap a la dreta, alerta, els seus pensaments negres frenats per les necessitats del moment.

Feyd-Rautha va fer un salt, fintant amb la mà dreta però amb el punyal canviat ràpidament a la mà esquerra.

Paul el va esquivar fàcilment, adonant-se de la vacil·lació del cop de Feyd-Rautha, condicionat per l’escut. De totes maneres no era un condicionament d’escut tan gran com Paul ja havia vist en alguns, i va sentir que Feyd-Rautha havia lluitat abans contra enemics sense escut.

—Un Atreides s’escapa o es queda i lluita? —va preguntar Feyd-Rautha.

Paul va recomençar a girar silenciosament. Va recordar les paraules d’Idaho feia molt de temps: «Aprofita els primers moments per estudiar-lo. D’aquesta manera podràs perdre una oportunitat d’una victòria ràpida, però els moments d’estudi són una garantia de l’èxit. Pren el teu temps i assegura-te’n».

—Potser penses que aquesta dansa et prolonga la vida alguns moments més —va dir Feyd-Rautha—. Molt bé. —Va deturar-se i es va adreçar.

Paul ja havia observat prou per a una primera anàlisi. Feyd-Rautha va dirigir-se a l’esquerra, presentant el maluc dret com si la faixa de combat pogués protegir tot el seu costat. Era l’acció d’un home entrenat amb l’escut i amb un coltell a cada mà.

O… I Paul va vacil·lar… la faixa era més del que semblava.

El Harkonnen semblava massa confiat contra un home que havia comandat les forces de la victòria contra les legions del Sardaukar.

Feyd-Rautha va adonar-se de la vacil·lació i va dir:

—Per què prolongar l’inevitable? M’impedeixes d’exercir els meus drets sobre el munt d’escombraries que tu ets?

Si és una punta, va pensar Paul, és molt astut. La faixa no en mostra senyals.

—Per què no parles? —va preguntar Feyd-Rautha.

Paul va reprendre el seu cercle d’exploració, permetent-se un somriure fred a causa del to intranquil a la veu de Feyd-Rautha, prova que la pressió del silenci pujava.

—Somrius? —va preguntar Feyd-Rautha. I va fer un salt enmig de la pregunta.

Com que esperava una vacil·lació, Paul gairebé no va poder esquivar la caiguda de la fulla i va sentir que la seva punta li gratava el braç esquerre. Va callar el sobtat dolor i va comprendre que la vacil·lació anterior havia estat un truc, una exageració de finta. Era un adversari més fort del que s’havia pensat. Hi hauria trucs dins trucs dins trucs.

—El teu mateix Thufir Hawat em va ensenyar algunes de les meves tècniques —va dir Feyd-Rautha—. Em va mostrar la meva primera sang. Llàstima que aquell vell ximple no hagués viscut per veure-ho.

I Paul va recordar el que Idaho li havia dit una vegada: «Preocupa’t només pel que passa en la lluita. D’aquesta manera mai no seràs agafat per sorpresa». Els dos lluitadors van començar a voltar de nou, ajupits, cautelosos.

Paul va veure el retorn de l’alegria al seu adversari, es va preguntar per què. La seva esgarrapada significava tant per a ell? Només si hi hagués verí a la fulla! Però com podria ser? Els seus propis homes l’havien vista, l’havien analitzat abans de passar-la. Estaven massa ben entrenats per passar per alt una cosa tan òbvia com aquella.

—Aquella dona amb qui parlaves fa poc —va dir Feyd-Rautha—. La petita. És algú especial per a tu? Un animal de companyia potser? Es mereixerà les meves atencions especials?

Paul va romandre silenciós, explorant amb els seus sentits interiors. Examinant la sang de la ferida, va trobar un vestigi de soporífer del punyal de l’Emperador. Va realinear el seu metabolisme per enfrontar aquesta amenaça i va canviar les molècules del soporífer, però va sentir l’excitació del dubte. Havien vingut preparats amb un soporífer en un punyal. Un soporífer. Res que pogués veure’s en un escànner de verins, però prou fort per alentir els músculs que toqués.

Els seus enemics tenien els seus propis plans dins dels plans, les seves pròpies traïcions apilonades.

Feyd-Rautha va saltar de nou, colpejant.

Paul, amb el somriure congelat a la cara, va fintar amb lentitud, com si estigués inhibit per la droga, i al darrer moment el va esquivar per trobar amb la punta del crys el braç que queia.

Feyd-Rautha va saltar de costat i es va apartar, amb l’arma transferida a la mà esquerra. Només una lleugera pal·lidesa delatava el dolor àcid on Paul l’havia ferit. Que tingui el seu moment de dubte, va pensar Paul. Que sospiti de verí.

—Traïció! —va cridar Feyd-Rautha—. M’ha enverinat! Sento verí al braç!

Paul va deixar caure la seva capa de silenci i va dir:

—Només una mica d’àcid per contraatacar el soporífer del punyal de l’Emperador.

Feyd-Rautha va contestar al somriure fred de Paul, va aixecar l’arma a la mà esquerra per a una salutació de burla. Els seus ulls lluïen de ràbia darrere el punyal.

Paul va passar el crys a la mà esquerra, com el seu adversari. Van girar de nou.

Feyd-Rautha va començar a tancar l’espai entre ells, amb el punyal aixecat, la còlera revelant-se en els ulls estrets i les barres serrades. Va fer una finta a la dreta i a sota i es van veure l’un contra l’altre, les mans del punyal agafades.

Paul, cautelós del maluc dret de Feyd-Rautha on sospitava que tenia una punta enverinada, va forçar-lo a girar-se a la dreta.

Gairebé no va veure la punta de l’agulla a sota el cinturó. Un moviment de Feyd-Rautha el va avisar. La petita punta va fallar la carn de Paul per una fracció mínima.

Al maluc esquerre!

Traïció dins traïció dins traïció, es va recordar Paul. Fent servir músculs entrenats a la manera Bene Gesserit, es va deixar caure per provocar un reflex a Feyd-Rautha, però la necessitat d’evitar la petita punta que sortia del maluc del seu adversari va fer-lo desequilibrar-se, i es va trobar a terra amb Feyd-Rautha a sobre seu.

—Veus això al meu maluc? —va murmurar Feyd-Rautha—. Estàs mort, ximple. —I va començar a torçar-se, obligant l’agulla enverinada a aproximar-se cada vegada més—. Faré parar els teus músculs i el meu punyal acabarà amb tu. No hi haurà mai cap vestigi per detectar-ho!

Paul va lluitar, escoltant els xiscles silenciosos del seu cervell, tots els seus avantpassats exigint que fes servir la paraula secreta per alentir Feyd-Rautha i salvar-se.

—No la diré! —va bleixar Paul.

Feyd-Rautha el va mirar i va tenir una fracció de vacil·lació. N’hi va haver prou perquè Paul trobés una feblesa d’equilibri en un dels músculs de les cames del seu adversari i les seves posicions es van capgirar. Feyd-Rautha va quedar parcialment amb el maluc dret amunt, incapaç de girar-se perquè la petita punta era agafada contra el terra a sota seu.

Paul va alliberar la mà esquerra, ajudat per la lubrificació de la sang del braç i va clavar el punyal una vegada amb força sota la barra de Feyd-Rautha. La punta va entrar-li al cervell. Feyd-Rautha va tenir una estrebada i va caure enrere, encara en part de costat, sostingut per l’agulla clavada al terra.

Inspirant profundament per restaurar la calma, Paul es va aixecar. Va quedar-se a prop del cos, amb el punyal a la mà i va aixecar els ulls amb una lentitud deliberada fins a l’Emperador al final de la sala.

—Majestat —va dir Paul—‚ la vostra força s’ha reduït encara més. Deixem ara de banda la impostura i el frau? Anem a discutir el que serà? La vostra filla unida amb mi en matrimoni i el camí obert perquè un Atreides s’assegui al tron.

L’Emperador es va girar, va mirar el Comte Fenring. El Comte va trobar la seva mirada: ulls grisos contra ulls verds. Les idees eren clares entre ells, la seva associació era tan antiga que es podien comprendre amb una mirada.

Mata aquest insolent per a mi, va dir l’Emperador. L’Atreides és jove i enginyós, sí… però està també cansat del llarg esforç i de totes maneres no tindràs problemes per vence’l. Desafia’l ara… saps com fer-ho. Mata’l.

Lentament, Fenring va moure el cap, una girada prolongada fins que es va acarar a Paul.

—Fes-ho! —va murmurar l’Emperador.

El Comte es va concentrar en Paul, mirant amb uns ulls que la seva Dama Margot havia entrenat en la manera Bene Gesserit, conscient del misteri i la grandesa amagada del jove Atreides.

Podria matar-lo, va pensar Fenring, i sabia que era veritat.

Però alguna cosa en les seves profunditats secretes va detenir el Comte i va examinar breument, inadequadament, l’avantatge que tenia sobre Paul: una manera d’amagar, una qualitat furtiva de motivacions que cap mirada podia penetrar.

Paul, conscient d’això per la manera com el nexe de temps bullia, va comprendre finalment perquè no havia vist mai Fenring en les teranyines de la presciència. Fenring era un dels qui podria-haver-estat, un gairebé-Kwisatz Haderach, esguerrat per un defecte en el model genètic, un eunuc, amb tot el seu talent concentrat en el caràcter furtiu. Una profunda compassió pel Comte va recórrer Paul, la primera sensació de fraternitat que mai havia tingut.

Llegint l’emoció de Paul, Fenring va dir:

—Majestat, he de refusar.

Shaddam IV va sentir-se dominat per la còlera. Va fer dues petites passes entre el seu seguici i va bufetejar rancorosament Fenring a la cara.

Tota la cara del Comte es va enrojolar. Va mirar directament l’Emperador i va dir amb una deliberada falta d’èmfasi:

—Hem estat amics, Majestat. El que faig avui ho faig per amistat. Oblidaré que m’heu pegat.

Paul es va aclarir la veu i va dir:

—Parlàvem del tron. Majestat.

L’Emperador es va girar i va mirar Paul:

—Jo tinc el tron! —va exclamar.

—Tindreu un tron a Salusa Secundus —va dir Paul.

—Jo he deixat caure els braços i he vingut aquí sota la vostra paraula! —va cridar l’Emperador—. Atreviu-vos a amenaçar…

—La vostra persona està segura en la meva presència —va dir Paul—. Un Atreides ho ha promès. Muad’Dib, però, us condemna al vostre planeta-presó. Però no temeu. Majestat. Assuaujaré la duresa del lloc amb tot el meu poder. Serà un món-jardí, ple de coses agradables.

Quan la importància amagada de les paraules de Paul es va instal·lar al cervell de l’Emperador, aquest va mirar Paul a l’altra banda del saló.

—Ara veiem els vostres motius reals —va dir amb menyspreu.

—Cert —va dir Paul.

—I Arrakis? —va preguntar l’Emperador—. Un altre món-jardí ple de coses agradables?

—Els frémens tenen la paraula de Muad’Dib —va dir Paul—. Hi haurà aigua corrent oberta sota el cel i oasis verds rics de bones coses. Però hem de pensar també en l’espècia. Així, sempre hi haurà desert a Arrakis… i vents forts i proves per endurir els homes. Nosaltres, els frémens, tenim un adagi: «Déu va crear Arrakis per entrenar els fidels». No podem anar contra la paraula de Déu.

La vella Deïdora de la Veritat, la Reverenda Mare Gaius Helen Mohiam, tenia la seva visió pròpia del significat secret de les paraules de Paul. Va veure la jihad i va dir:

—Tu no pots deixar anar aquesta gent sobre l’univers!

—Recordareu els temps amables del Sardaukar! —va exclamar Paul.

—No ho pots fer! —va murmurar ella.

—Ets una Deïdora de la Veritat —va dir Paul—. Revisa les teves paraules. —Va mirar la Princesa Reial, de nou l’Emperador—. Les millors coses són fetes de pressa, Majestat.

L’Emperador va girar una mirada afligida cap a la filla. Ella li va tocar el braç i va dir tranquil·litzant-lo:

—Per a això he estat entrenada, pare.

Ell va fer una alenada fonda.

—No podeu permetre això —va murmurar la vella Deïdora de la Veritat.

L’Emperador es va posar molt dret amb un aire de dignitat recordada:

—Qui negociarà en nom vostre, parent? —va preguntar.

Paul es va girar, va veure la seva mare, els seus ulls de parpelles feixugues, al costat de Chani dins un escamot de guàrdies fedaykins. Va anar fins allà i va mirar Chani.

—Sé les raons —va murmurar Chani—. Si ha de ser… Usul.

Paul, escoltant les llàgrimes secretes de la seva veu, li va tocar la galta.

—La meva Sihaya no ha de témer res, mai —va murmurar. Va deixar caure el braç, va mirar sa mare—. Tu negociaràs en nom meu. Mare, amb Chani al teu costat… Ella té saviesa i ulls vius. I és cert quan es diu que ningú regateja més bé que un fremen. Ella veurà les coses a través del seu amor per mi i pensant en els fills que tindrem, el que els farà falta. Escolta-la.

Jessica va sentir les calculacions fredes del fill, va reprimir una esgarrifança.

—Quines són les teves instruccions? —va preguntar.

—Tots els actius de l’Emperador a la Companyia CHOAM com a dot —va dir ell.

—Tots? —Ella gairebé no podia parlar de tan sorpresa com estava.

—Ha de quedar sense això. Vull un comtat i un directorat de la CHOAM per a Gurney Halleck, i també el feu de Caladan. Hi haurà títols i poder per a tots els homes dels Atreides que hagin sobreviscut, sense excepció dels soldats més humils.

—I els frémens? —va preguntar Jessica.

—Els frémens són meus —va dir Paul—. El que ells rebran serà donat per Muad’Dib. Començarà amb Stilgar com a Governador d’Arrakis, però això pot esperar.

—I per a mi? —va preguntar Jessica.

—Hi ha alguna cosa que desitges?

—Potser Caladan —va dir ella, mirant Gurney—. No n’estic segura. He esdevingut massa fremen… i sóc la Reverenda Mare. Em fa falta temps i tranquil·litat per pensar.

—Tindràs això —va dir Paul—‚ i molt més del que Gurney o jo et puguem donar.

Jessica va brandar el cap sentint-se de sobte vella i cansada. Va mirar Chani.

—I per a la concubina reial?

—Cap títol per a mi —va murmurar Chani—. Res. T’ho demano.

Paul va mirar profundament els seus ulls, recordant sobtadament com ella havia tingut el petit Leto en els braços, el fill ara mort en tota aquesta violència.

—Et juro —va murmurar ell—‚ que no et farà falta cap títol. Allà, cap dona serà esposa meva llevat d’una concubina, perquè això és un acte polític i hem de fer les paus i unir les Grans Cases del Landsraad. Hem d’obeir les formes. Però aquella princesa no tindrà de mi més que el nom. Cap fill meu, ni carícia, ni mirada suau, ni cap moment de desig.

—Això ho dius ara —va dir Chani. Va mirar la princesa alta a l’altra banda del saló.

—Tan poc coneixes el meu fill? —va murmurar Jessica—. Mira aquella princesa tan altiva i confiada. Diuen que té pretensions de caràcter literari. Esperem que trobi alleujament en això perquè poc més tindrà. —Una riallada amarga se li va escapar—. Pensa en això, Chani: aquella princesa tindrà el nom, però serà menys que una concubina, sense conèixer mai un moment de tendresa de l’home amb qui està lligada. Mentre que a nosaltres, Chani, a nosaltres, que portem el nom de concubines… la història ens dirà esposes.





APÈNDIXS





APÈNDIX I


L’Ecologia de Duna

Més enllà d’un punt crític dins un espai finit, la llibertat disminueix quan el nombre augmenta. Això és tan cert dels humans en l’espai finit d’un ecosistema planetari com ho és de les molècules de gas en un flascó estanc. Ara, el problema humà no és quants tenen probabilitat de sobreviure dins el sistema sinó quina mena d’existència és possible per als que sobreviuen.

—Pardot Kynes, Primer Planetologista d’Arrakis.

Als ulls d’un nouvingut, Arrakis sorgeix normalment com una desolació absoluta. Qui acaba d’arribar pot pensar que res no podria viure o créixer aquí, que aquest planeta era un autèntic erm que mai no havia estat fèrtil i mai no ho seria.

Per a Pardot Kynes, el planeta era només una expressió d’energia, una màquina conduïda pel seu sol. El que li feia falta era reorganitzar-lo per adequar-lo a les necessitats dels homes. I la seva ment va dirigir-se directament a la seva població lliure, els frémens. Quin desafiament! Quin instrument podrien ser! Els frémens eren una força ecològica i geològica amb un potencial gairebé il·limitat.

Pardot Kynes era de moltes maneres un home directe i simple. Que s’han d’esquivar les restriccions harkonnenianes? Excel·lent. En aquest cas, et cases amb una dona fremen. Quan ella et doni un fill fremen, Liet Kynes, comences amb ell i amb les altres criatures, ensenyant-los cultura ecològica, creant un nou idioma amb símbols que armin la ment per manipular tot un paisatge, el seu clima, els límits de les estacions, i finalment per introduir una idea de força en la fascinant consciència de l’ordre.

«Hi ha una bellesa internament reconeguda de moviment i equilibri en qualsevol planeta humanament sa», deia Kynes. «En aquesta bellesa veus un efecte estabilitzador dinàmic essencial per a tota la vida. El seu objectiu és simple: mantenir i produir models coordinats cada vegada amb més gran diversitat. La vida millora la capacitat d’un sistema tancat per mantenir la vida. La vida —tota la vida— és al servei de la vida. Els aliments necessaris són proveïts a la vida per la vida amb una riquesa cada vegada més gran a mesura que la diversitat de la vida augmenta. Tot el paisatge es torna viu, ple de relacions i relacions dins relacions».

Així era Pardot Kynes ensenyant en els sietchs.

Abans de les lliçons, però, va haver de convèncer els frémens. Per comprendre com es va arribar a això, s’ha de comprendre primer l’enorme obstinació, la innocència amb què tractava tots els problemes. Pardot Kynes no era ingenu, simplement no es permetia distraccions.

Una tarda calenta, explorava el paisatge d’Arrakis en un cotxe terrestre per a una sola persona quan va ensopegar amb una escena lamentablement freqüent. Sis mercenaris harkonnenians, amb escuts i armats, havien entrampat tres joves frémens darrere el Mur Escut prop del poble de Sac-de-Vent. Al començament li va semblar una baralla sense importància, fins que es va fixar en el fet que els harkonnenians volien matar els frémens. En aquest moment, un dels joves havia caigut amb una artèria tallada, dos dels mercenaris havien caigut també, però eren encara quatre homes armats contra dos adolescents.

Kynes no era valent; tenia simplement obstinació i prudència. Els harkonnenians mataven frémens. Destruïen els instruments amb els quals ell volia refer el planeta! Va engegar el seu propi escut, va intervenir-hi i va matar dos dels harkonnenians amb una punta abans que sabessin que algú era al darrere seu. Va esquivar un cop d’espasa d’un dels altres, va tallar la seva gola amb un entretrisser net, va deixar l’únic supervivent als dos joves frémens i es va dedicar a salvar el xicot que era a terra. I li va salvar la vida… mentre el sisè harkonnenià era despatxat.

Ara vet aquí un petit problema! Els frémens no sabien què fer de Kynes. Sabien qui era ell, és clar. Ningú arribava a Arrakis sense que n’hi hagués un informe complet a les fortaleses frémens. El coneixien; era un funcionari imperial.

Però havia matat harkonnenians!

Si haguessin estat adults haurien arronsat les espatlles i, amb alguna recança, haurien enviat la seva ombra a unir-se a les dels sis morts a terra. Però aquests frémens eren joves sense experiència i tot el que podien veure era que tenien una obligació de mort amb aquest funcionari imperial.

Kynes va arribar dos dies després a un sietch que donava a Pas de Vent. Per a ell, tot era molt natural. Va conversar amb els frémens d’aigua, de dunes fixades per gespa, de palmerars plens de datileres, de qanats oberts travessant el desert. Va parlar sense parar.

Al seu voltant hi havia un debat del qual Kynes mai no es va assabentar. Què fer amb aquest boig? Coneixia la situació d’un important sietch. Què fer? I les paraules d’aquest boig sobre un paradís a Arrakis? Xerrameca. Sap massa. Però ha matat harkonnenians! Què fer del deute de l’aigua? Quan hem degut alguna cosa a l’Imperium? Ha matat harkonnenians. Qualsevol persona pot matar harkonnenians. Jo mateix ho he fet.

I aquesta història de fer florir Arrakis?

Molt simple: On és l’aigua per a això?

Diu que n’hi ha! I ha salvat tres de nosaltres.

Ha salvat tres ximples que s’han posat en el camí del puny harkonnenià! I havia vist el crys!

La necessària decisió va ser coneguda hores abans de ser expressada. El tau d’un sietch va dir als seus membres el que havien de fer; fins i tot la necessitat més brutal va ser coneguda. Un lluitador experimentat va ser enviat amb un punyal consagrat per fer el que s’havia de fer. Dos aiguaders el van seguir per obtenir l’aigua del cos. Una necessitat brutal.

Hi ha dubtes si Kynes es va adonar del seu futur botxí. Parlava a un grup que s’ajuntava al seu voltant a una distància prudencial.

Caminava mentre parlava: un petit cercle, gestos. Aigua lliure, va dir Kynes. Caminar al desert sense destil·lador. Aigua que es trauria d’un estanyol! Portyguls!

L’home el va confrontar.

—Aparta’t —va dir Kynes i va continuar parlant de paranys secrets del vent. Va passar prop d’ell. L’esquena de Kynes va quedar a mà per al cop cerimonial.

Ara no és possible saber el què va passar per la ment del botxí. Va escoltar finalment Kynes i se’l va creure? Qui ho sap? Però el que va fer ha quedat a la història. Es deia Uliet, Vell Liet. Uliet va fer tres passos i va caure deliberadament sobre el seu propi punyal, «apartant-se» així. Suïcidi? Alguns diuen que Shai-hulud el va empènyer.

Averanys!

A partir d’aquell moment, a Kynes només li calia dir; «Aneu allà». Era obeït per tribus senceres. Es morien homes, dones, criatures, però hi anaven.

Kynes va tornar a les seves tasques imperials, dirigint les Estacions Botàniques Experimentals. I ara començaven a aparèixer frémens entre el personal de les estacions. Els frémens es miraven. S’infiltraven en el «sistema», una possibilitat que no havien considerat mai. Instruments de les estacions van començar a arribar als sietchs, especialment tallarrajos que es feien servir per excavar conques de captació subterrànies i paranys del vent amagats.

Van començar a recollir aigua en conques.

Els frémens aviat van comprendre que Kynes no era un boig per tancar, només prou boig per ser sagrat. Era de l’Umma, la fraternitat dels profetes. L’ombra d’Uliet es prolongava fins als sadus, la multitud de jutges celestials.

Kynes —un home directe i tossut— sabia que una recerca altament organitzada no produeix mai res de nou. Va organitzar una petita unitat d’experimentació amb intercanvi regular de dades per a un ràpid efecte Tansley, i que cada grup trobés el seu propi camí. Haurien d’acumular milions de fets insignificants. Va organitzar només tests aïllats i ràpids per posar les seves dificultats en perspectiva.

Es treien mostres en tot el bled. Es feien mapes dels llargs corrents de temps que eren designats clima. Va trobar que, a l’ample cinturó contingut per les línies de 70 graus, al nord i al sud, feia milers d’anys les temperatures no s’havien apartat de la faixa dels 254-332 graus absoluts i que aquest cinturó tenia estacions on les temperatures es trobaven entre els 284 i els 302 graus absoluts, que era molt favorable a la vida terràqüia… una vegada haguessin resolt el problema de l’aigua.

Quan el resoldrem?, preguntaven els frémens. Quan veurem Arrakis com un paradís?

Com un professor contestant a una criatura que ha preguntat quant fa 2 més 2, Kynes els deia; «Trigarà entre tres-cents i cinc-cents anys».

Un poble més fort es podria haver desanimat. Però els frémens havien après a tenir paciència amb homes amb fuets. Trigaria una mica més del que es pensaven, però tots podien veure que el gran dia vindria. Van estrènyer les faixes i van tornar a la feina. En certa manera, la decepció feia més real la perspectiva del paradís.

El gran problema a Arrakis no era l’aigua sinó la humitat. Els animals domèstics eren gairebé desconeguts, el bestiar rar. Alguns contrabandistes feien servir l’ase del desert domesticat, el kulon, però el preu de l’aigua era molt alt fins i tot quan els animals portaven destil·ladors modificats.

Kynes va pensar d’instal·lar plantes de reducció per recuperar aigua de l’hidrogen i l’oxigen presents a la roca nadiua, però el cost energètic era massa alt. Els casquets polars (deixant de banda el fals sentit de seguretat d’aigua que donava als pyons) no contenien prou aigua per al seu projecte… i sospitava ja on l’aigua es trobaria. Hi havia aquell augment consistent d’humitat a altituds mitjanes i en certs vents. Hi havia aquella pista donada per l’equilibri de l’aire —un 23 per cent d’oxigen, un 75,4 per cent de nitrogen i un 0,023 per cent de diòxid de carboni— amb vestigis de gasos rars ocupant la resta.

Hi havia una planta d’arrel que creixia per sobre el nivell dels 2.500 metres a la zona temperada nord. Un tubercle de dos metres de llargària contenia mig litre d’aigua. I hi havia les plantes del desert d’origen terrestre: les més dures mostraven indicis de reeixir si eren plantades amb precipitadors de rosada.

Aleshores Kynes va veure el pla de la sal.

El seu tòpter, volant entre estacions al bled, va ser desviat del seu rumb per una tempesta. Quan la tempesta va passar, hi havia un pan —una depressió oval gegantina a uns tres-cents quilòmetres de llargada—‚ una sorpresa blanca i lluent al desert. Kynes va aterrar i va tastar la superfície del pan netejada per la tempesta.

Sal.

Ara, n’estava segur.

Hi havia hagut aigua lliure a Arrakis. Va començar a reexaminar les proves dels pous secs on els ragets d’aigua havien aparegut i desaparegut per no tornar mai més.

Kynes va posar els seus limnologistes frémens entrenats de feia poc a treballar: la seva principal pista, trossos de matèria com cuir a vegades trobada amb la massa d’espècia després d’una explosió. Això era abans atribuït, en el folklore fremen, a una «truita de la sorra». A mesura que els fets es transformaven en proves, va sorgir un ésser que explicava aquella matèria que semblava cuir: un ésser que nedava a la sorra i bloquejava l’aigua en bosses fèrtils, a l’interior dels extractes porosos més baixos per sota la línia de 288 graus absoluts.

Aquest «lladre d’aigua» es moria per milions a cada explosió d’espècia. Un canvi de temperatura de cinc graus podia matar-lo. Els pocs sobrevivents entraven en una cisthivernada semidorment per emergir sis anys després com petits verms de sorra d’aproximadament tres metres. D’aquests, només alguns aconseguien sobreviure als seus germans més grossos i a les bosses d’aigua pre-espècia i tornar-se gegantins shai-huluds. (L’aigua és verinosa per al shai-hulud. Els frémens ho sabien feia molt i ofegaven els petits verms de l’Erg Menor per produir el narcòtic anomenat Aigua de la Vida. El «petit verm» és una forma primitiva de shai-hulud que només arriba a uns nou metres).

Ara tenien tot el cicle: el petit faedor per a la massa de pre-espècia; el petit faedor per al shai-hulud; el shai-hulud per escampar l’espècia de què s’alimentaven uns éssers microscòpics que es deien plàncton de la sorra, i el plàncton de la sorra, aliment per al shai-hulud, creixia dins la sorra i es tornava petits faedors.

Kynes i el seu poble van interessar-se per aquestes grans relacions i es van fixar després en la micro-ecologia. Primer, el clima: la superfície de la sorra arribava a vegades a temperatures de 344 a 350 graus absoluts. Un peu més a sota podria ser 55 graus més freda; un peu a sobre la superfície minvava 25 graus.

Amb fulles o ombra es podien produir 18 graus més de refredament. Després, els aliments: la sorra d’Arrakis és en la major part un producte de la digestió dels verms; la pols (l’autèntic problema omnipresent aquí) és produïda per la constant escombrada de la superfície, el moviment de «salt» de la sorra. Es troben grans més basts al costat de les dunes oposat al vent. El costat de sobrevent és més llis i dur. Les dunes antigues són grogues (oxidades), les dunes recents tenen el color de la roca original, normalment grisa.

Els costats oposats al vent de les dunes antigues van formar les primeres àrees de plantació. Els frémens pretenien obtenir primer un cicle d’herba pobra amb arrels fibril·lades que s’entreteixissin i lliguessin les dunes privant el vent de la seva gran arma: grans mòbils.

Es van establir zones d’adaptació al sud, lluny d’ulls harkonnenians. Herba pobra mutant va ser plantada primer als vessants protegits del vent de les dunes triades en el camí dels vents dominants d’oest.

Amb aquest vessant ancorat, el de sobrevent va fer-se més alt i l’herba va ser moguda per acompanyar-lo. D’aquesta manera es van produir gegantins sifs (dunes llargues de creta sinuosa) de més de 1.500 metres d’altura.

Quan les dunes de barrera arribaven a una altura suficient, es van plantar els vessants de sobrevent amb herbes més robustes. Cada estructura amb una base prop de sis vegades més gruixuda que l’altura era ancorada —«fixada».

Després van venir plantacions més profundes —efímeres (quenopodis, pixacans i amarant per començar), després ginesta borda, llobí, eucaliptus (la varietat adaptada al nord de Caladan)—‚ tamariu nan, pi marí —després autèntiques plantes del desert: candelilla, saguaro, i bisnaga, el cactus del desert. On podia créixer, van introduir sàlvia, fromental, herba del Gobi, alfals silvestre, berbena de la sorra, primavera de la nit, encens, fustet, arbust de creosota.

Van girar-se aleshores vers la necessària vida animal, els éssers excavadors per obrir el sòl i airejar-lo: rata cangur, llebre del desert, tortuga de la sorra… i els depredadors per tenir-los sota control: el falcó del desert, el duc petit, l’àguila i l’òliba del desert; i insectes per omplir els buits petits on els altres no podien arribar: l’escorpí, el centpeus, l’aranya, la vespa i la mosca… i el muricec del desert per vigilar-los.

Després va venir el test crucial: datilers, cotó, melons, cafè, plantes medicinals, més de 200 tipus de plantes alimentoses per testar i adaptar.

—El que els ecològicament analfabets no comprenen d’un ecosistema —va dir Kynes—‚ és que es tracta d’un sistema. Un sistema! Un sistema manté una certa estabilitat fluida que pot ser destruïda per un sol error. Un sistema té ordre, un corrent de banda a banda. Si alguna cosa impedeix aquest flux, l’ordre es col·lapsa. Una persona no preparada pot no adonar-se d’aquest col·lapse fins que sigui massa tard. És per això que la funció més alta de l’ecologia és la comprensió de les conseqüències.

Havien els frémens aconseguit un sistema?

Kynes i la seva gent van observar i esperar. Els frémens ara sabien el que ell volia dir quan es referia a una profecia oberta de cinc-cents anys.

Un informe va arribar dels palmerars:

Als límits del desert de les plantacions, el plàncton de la sorra s’enverina de la interacció amb les noves formes de vida. Motiu: incompatibilitat de proteïnes. Es formava allà aigua verinosa que la vida d’Arrakis no podia tocar. Una zona estèril va envoltar les plantacions i el mateix shai-hulud no hi entraria.

Kynes va anar personalment als palmerars, un viatge de vint batzacadors (en un palanquí com un home ferit o una Reverenda Mare perquè no es va fer mai un muntador de la sorra). Va testar la zona estèril (pudia fins al cel) i va tornar amb un premi, un do d’Arrakis.

L’addició de sofre i el nitrogen fixat havien transformat la zona estèril en un parterre ric per a vida terràqüia. Les plantacions podien ser avançades tant com es volgués!

—Això canvia la duració? —van preguntar els frémens.

Kynes va tornar a les seves fórmules planetàries. El nombre de paranys del vent era prou segur aleshores. Va ser generós en les seves concessions, sabent que no podia traçar línies netes al voltant dels problemes ecològics. Una certa quantitat de cobertura vegetal havia de ser reservada per mantenir les dunes en el seu lloc; una certa quantitat per a aliments (humans i animals); una certa quantitat per empresonar humitat als sistemes de les arrels i per transmetre aigua a les àrees assecades al voltant. Ara ja havien posat en el mapa els llocs freds del bled. I havien d’entrar també en les fórmules. Fins i tot el shai-hulud hi tenia el seu lloc. No s’ha de destruir mai, del contrari la riquesa d’espècia podria acabar. Però la seva «fàbrica» digestiva, amb les seves enormes concentracions d’aldehids i àcids, era una gegantina font d’oxigen. Un verm mitjà (uns 200 metres de llargària) descarregava a l’atmosfera tant d’oxigen com deu quilòmetres quadrats de superfície verda de fotosíntesi.

Calia pensar també en la Guilda. El suborn d’espècia a la Guilda per impedir satèl·lits meteorològics i altres vigies al cel d’Arrakis havia arribat ja a importants proporcions.

Els frémens tampoc no podien ser ignorats. Els frémens, amb els seus paranys del vent i terres amb límits irregulars, els frémens, amb els seus nous coneixements ecològics i el seu somni de transformar enormes àrees d’Arrakis en bosc a través d’una fase intermèdia de praderia.

Dels gràfics va sorgir un número. Kynes va dir: tres per cent. Si poguessin aconseguir un tres per cent de plantes verdes a Arrakis implicat en la producció de compostos de carboni, tindrien el seu cicle autònom.

—Però quan? —van preguntar els frémens.

—Oh, això: d’aquí a uns tres-cents cinquanta anys.

Era, doncs, cert el que aquest umma havia dit al començament; no es realitzaria durant la vida de cap home que vivia ara, ni en la vida els seus rebesnéts vuit generacions més tard, però es realitzaria.

El treball va continuar: construir, plantar, cavar, preparar les criatures.

Després Kynes-el-Umma va morir en l’enderrocament de Conca Plàstica.

Aleshores el seu fill, Liet-Kynes, tenia dinou anys, un autèntic fremen i muntador de la sorra que havia mort cent harkonnenians. El nomenament imperial, que Kynes pare havia ja demanat en el nom del fill, va arribar com una cosa normal. La rígida estructura de classes del faufrelutxes tenia aquí el seu ben ordenat objectiu. El fill havia estat educat per succeir el pare.

Aleshores el rumb ja havia estat marcat, els frémens ecològics estaven entestats en aquest rumb. Liet-Kynes només havia de vigilar, refrescar-los la memòria i espiar els harkonnenians… fins al dia que el seu planeta va ser afligit per un Heroi.





APÈNDIX II


La Religió de Duna

Abans de l’arribada de Muad’Dib, els frémens d’Arrakis practicaven una religió les arrels de la qual podien ser clarament trobades al Maometh Saari. Molts han investigat els extensos manlleus d’altres religions. L’exemple més conegut és l’Himne a l’Aigua, una còpia directa del Manual Litúrgic Catòlic Orange, demanant núvols de pluja que Arrakis no ha vist mai. Però hi ha punts en comú més profunds entre el Kitab al-Ibar dels frémens i els ensenyaments de la Bíblia, Ilm i Fiqh.

Qualsevol comparació de les creences religioses dominants a l’Imperium fins al temps de Muad’Dib ha de començar amb les forces més importants que van donar forma a aquelles creences:

Els seguidors dels Catorze Savis, el llibre dels quals era la Bíblia Catòlica Orange, amb punts de vista que s’expressen en els Comentaris i l’altra literatura produïda per la Comissió de Traductors Ecumènics —(C.T.E.)—;

El Bene Gesserit, que en privat negava que fos un orde religiós, però que operava darrere una pantalla de misticisme ritual gairebé impenetrable, l’entrenament, simbolisme, organització i mètodes interns d’ensenyament del qual eren gairebé totalment religiosos;

La classe dominant agnòstica (incloent-hi la Guilda) per a qui la religió era una mena de teatre de titelles per divertir el populatxo i conservar-lo dòcil i que creia essencialment que tots els fenòmens —fins i tot fenòmens religiosos— podien ser reduïts a explicacions mecàniques.

Els anomenats Ensenyaments Antics —incloent-hi els preservats pels Vagabunds Zensunni dels primer, segon i tercer moviments islàmics; la Navacristiandat de Chisuk, les Variants Budislàmiques dels tipus dominants a Lankiveil i Sikun, els Llibres de Barreja del Lankavatara Mahayana, el Hekiganshu Zen de Delta Pavonis III, el Tawrath i el Talmúdic Zabur que ha sobreviscut a Salusa Secundus, el Ritual Obeah universal, el Muadh Quran amb els seus purs Ilm i Fiqh preservats entre els cultivadors d’arròs pundi de Caladan, les formes hindús trobades a tot l’univers en petites bosses de pyons aïllats, i finalment la Jihad Butleriana.



Hi ha una cinquena força que va donar forma a les creences religioses, però el seu efecte és tan universal i pregon que es mereix romandre tot sol.

Es tracta, naturalment dels viatges espacials, i en qualsevol discussió sobre religió, es mereix que l’escriguin així:

VIATGES ESPACIALS!

El desplaçament de la humanitat a través de l’espai va marcar la religió durant els cent deu segles que van precedir la Jihad Butleriana. Per començar, els viatges espacials primitius, encara que molt escampats, no eren gaire regulats, eren lents i incerts i, abans del monopoli de la Guilda, es realitzaven per mètodes improvisats. Les primeres experiències espacials, mal comunicades i subjectes a una gran distorsió, van produir tota mena d’especulacions místiques.

L’espai va donar immediatament un sabor i un sentit diferents a les idees sobre la Creació. Aquesta diferència és vista fins i tot en les realitzacions religioses més altes de l’època. A través de la religió, la sensació del sagrat era tocada per l’anarquia de la foscor exterior.

Era com si Júpiter, en tots els seus avatars, es retirés cap a la foscor materna per ser reemplaçat per una immanència de femella omplerta ambigua i amb un rostre de molts terrors.

Les antigues fórmules es van fondre, es van barrejar a mesura que s’adequaven a les necessitats de noves conquestes i nous símbols heràldics. Era un temps de lluita entre bèsties-dimonis per una banda i les velles pregàries i invocacions per l’altra.

Mai no hi va haver una decisió clara.

Durant aquest període, es va dir que el Gènesi va ser reinterpretat perquè permetés que Déu digués:


«Creix i multiplica’t, i omple l’univers, i domina’l, i governa sobre tota mena de bèsties estranyes i éssers vius als aires infinits, a les terres infinites i a sota teu».

Era un temps de bruixes, els poders de les quals eren reals. Mai no es va saber com aconseguien agafar brases amb les mans.

Després va venir la Jihad Butleriana, dues generacions de caos. El déu de la lògica mecànica va ser enderrocat entre les masses i un nou concepte es va aixecar:


«L’home no pot ser reemplaçat».

Aquelles dues generacions de violència van ser una pausa talàmica per a tota la humanitat. Els homes miraven els seus déus i els seus rituals i van veure que totes dues coses estaven plenes de la més terrible de totes les equacions: por de l’ambició.

Els caps de religions, els seguidors dels quals havien vessat la sang de bilions de persones, van començar a intercanviar punts de vista. Era un moviment encoratjat per la Guilda Espacial, que començava a construir el seu monopoli de tots els viatges espacials, i pel Bene Gesserit, que era considerat un niu de bruixes.

A partir d’aquells primers encontres ecumènics van sortir dues importants iniciatives:

La comprensió que totes les religions tenien almenys un manament comú: «No desfiguraràs l’ànima».

La Comissió de Traductors Ecumènics.



La C.T.E. es va reunir en una illa neutral de la Vella Terra, origen de les religions base. Es van trobar «en la creença comuna que hi ha una Essència Divina a l’univers». Eren presents totes les fes amb més d’un milió de seguidors i, sorprenentment, van arribar immediatament a un acord sobre la declaració del seu objectiu comú:


«Ens hem reunit per destruir una arma essencial en poder de les religions en disputa. Aquesta arma és la declaració de la possessió de l’única revelació».

L’alegria per aquest «senyal de profund acord» va revelar-se prematurament. Durant més d’un any estàndard, aquella declaració va ser l’únic anunci de la C.T.E. Tothom comentava amargament la demora. Els trobadors feien cançons de burla sobre els cent vint-i-un «Vells Ganduls», que és com es referien als delegats de la C.T.E. (El nom va derivar d’un acudit sobre les inicials C.T.E. «Carallots Torrats i Escarnits»). Una de les cançons ha estat ressuscitada de tant en tant i encara avui dia és popular:


Pensa en la tortura

D’aquests carallots

La tragèdia dura

D’aquests caps de brots,

Carallots escarnits

Ganduls de nits

I durant el dia

Tothom dormia!



Alguns rumors ocasionals es van filtrar de les sessions dels C.T.E. Es deia que comparaven textos i, d’una manera irresponsable, se’n parlava. Aquests rumors provocaven inevitablement esvalots antiecumènics i, és clar, inspiraven nous acudits.

Dos anys van passar… tres anys.

Els Comissaris, nou del seu nombre original havien mort i havien estat reemplaçats, van fer una pausa per observar la instal·lació formal dels reemplaçaments i van anunciar que treballaven per produir un llibre que suprimís «tots els símptomes patològics» del passat religiós.

—Produïm un instrument d’Amor per ser tocat de totes les maneres —van dir.

Molts han considerat estrany que aquesta declaració provoqués les pitjors onades de violència contra l’ecumenisme. Vint delegats van ser cridats per les seves congregacions. Un es va suïcidar robant una fragata espacial i cabussant-se a l’interior del sol.

Els historiadors calculen que els aldarulls van fer perdre vuitanta milions de vides. Això representa prop de sis mil per cada món que pertanyia aleshores a la Lliga Landsraad. Considerant els disturbis de l’època, pot no ser una avaluació exagerada, encara que qualsevol presumpció de precisió en aquest nombre no pot ser més que això, una presumpció. Les comunicacions entre els mons es trobaven en un dels seus moments més baixos.

Els trobadors, molt naturalment, tenien un gran dia. Una comèdia musical popular de l’època situava un dels delegats de la C.T.E. assegut en una platja de sorra blanca a sota d’una palmera cantant;


Per Déu, la dona i l’esplendor de l’amor

Ronsegem aquí sense cura ni mania.

Trobador! Trobador, canta una altra melodia

Per Déu, la dona i l’esplendor de l’amor!



Aldarulls i comèdies són només símptomes, profundament reveladors dels temps. Delaten el to psicològic, les profundes incerteses… i el desig d’alguna cosa millor, però amb por que res no sortís de tot allò.

Els dics més importants contra l’anarquia en aquells temps eren els embrions de la Guilda, del Bene Gesserit i del Landsraad, que continuaven la seva tradició, vella de 2.000 anys, de trobar-se, malgrat els més terribles obstacles. El paper de la Guilda sembla clar: van donar transport de franc a tot el Landsraad i als afers de la C.T.E. El paper del Bene Gesserit és més obscur. Certament aquesta va ser l’època en la qual va consolidar el seu poder sobre les bruixes, va explorar els narcòtics subtils, va desenvolupar l’entrenament prana-bindu i va concebre la Missionaria Protectiva, aquell braç negre de la superstició. Però és també el període que va assistir a la composició de la Lletania contra la Por i l’assemblea del Llibre Azhar, la meravella bibliogràfica que preserva els grans secrets de les fes més antigues.

El comentari d’Ingsley és potser l’únic possible:


«Eren temps de profundes paradoxes».

La C.T.E, va treballar durant gairebé set anys. I quan s’acostava el seu setè aniversari, van preparar l’univers humà per a un anunci transcendental. En aquell setè aniversari, va revelar la Bíblia Catòlica Orange.

—Vet aquí un treball amb dignitat i sentit —van dir—. Vet aquí una manera de tornar la humanitat conscient de si mateixa com una creació total de Déu.

Els homes de la C.T.E. semblaven arqueòlegs d’idees, inspirats per Déu en la grandesa de la descoberta. Es deia que havien portat a la llum «la vitalitat dels grans ideals recoberts pels dipòsits de segles», que havien «aguditzat els imperatius morals que deriven d’una consciència religiosa».

Amb la Bíblia C.O., la C.T.E. va presentar el Manual Litúrgic i els Comentaris, en molts aspectes un treball més notable, no sols a causa de la seva brevetat (menys de la meitat de la grandària de la Bíblia C.O.), sinó també a causa de la seva franquesa i barreja de compassió i hipocresia.

El començament és una crida òbvia als governants agnòstics.

«Homes que no trobeu respostes al sunnah (les deu mil qüestions religioses del Shari-a), feu servir ara la vostra mateixa raó. Tots els homes busquen la il·luminació. La religió és simplement la manera més antiga i honorable per la qual els homes han procurat comprendre l’univers de Déu. Els científics busquen la legitimitat dels esdeveniments. La tasca de la Religió és adequar l’home a aquesta legitimitat». En la seva conclusió, però, els Comentaris prenien un to dur que molt probablement pronosticaven el seu destí.


«Molt del que es deia religió ha contingut una actitud inconscient d’hostilitat vers la vida. La vertadera religió ha d’ensenyar que la vida és plena d’alegries agradables als ulls de Déu, que el coneixement sense acció és buit. Tots els homes han de veure que l’ensenyament de la religió a través de regles és en gran part una mistificació. El mateix ensenyament és reconegut fàcilment. Pots coneixe’l sens falta perquè desvetlla dins teu aquella sensació que et diu que és alguna cosa que sempre has conegut».

Hi havia una sensació estranya de calma mentre les impremtes i els impressors de xigafil treballaven i la Bíblia C.O. s’escampava a través dels mons. Alguns ho interpretaven com un senyal de Déu, un auguri d’unitat.

Però fins i tot els delegats de la C.T.E. van trair la ficció d’aquella calma quan van tornar a les respectives congregacions. Divuit d’ells van ser linxats en els primers dos mesos. Cinquanta-tres es van retractar durant el primer any.

La Bíblia Catòlica Orange va ser denunciada com un treball produït per «la hubris de la raó». Deien que les seves pàgines eren plenes d’un interès molt seductor per la lògica. Van començar a aparèixer revisions que anaven a l’encontre del fanatisme popular. Aquestes revisions es decantaven cap als simbolismes acceptats (Creu, Creixent, Ploma, els Dotze Sants, el Buda prim, i coses així) i aviat es va veure que les antigues supersticions i creences no havien estat absorbides pel nou ecumenisme.

Halloway va considerar els set anys d’esforços de la C.T.E. com a «Determinisme galactofàsic». Per a bilions de persones aquestes inicials D.G. volien dir «Déu ens guardi».

El president de la C.T.E., Touse Bomoko, un ulema dels Zensunnis i un dels catorze delegats que mai no van retractar-se («Els Catorze Savis» de la història popular), semblava admetre finalment que la C.T.E. havia estat un error.

«Hauríem d’haver intentat crear nous símbols», va dir. «Hauríem d’haver entès que no havíem d’haver introduït incerteses en les creences acceptades, que no havíem d’haver estimulat la curiositat sobre Déu. Som cada dia confrontats per l’aterridora inestabilitat de totes les coses humanes, però permetem que les nostres religions es tornin més rígides i controlades, més conformistes i opressives. Què és aquesta ombra a través de la via del Comandament Diví? És un advertiment que les institucions duren, que els símbols duren encara que el seu significat es vagi perdent, que no hi ha cap suma de tot el coneixement aconseguible». El doble tall amarg d’aquest «reconeixement» no va escapar als crítics de Bomoko, que aviat va ser obligat a fugir a l’exili. La seva vida va dependre del secret de la Guilda. Consta que va morir a Tupile, honrat i estimat, i que les seves últimes paraules van ser; «La religió ha de continuar sent una sortida per a les persones que pensen: “Jo no sóc la mena de persona que vull ser”. De cap manera s’ha de reduir a la unió dels autosuficients».

És agradable pensar que Bomoko va comprendre la profecia en les seves paraules: «Les institucions duren». Noranta generacions més tard, la Bíblia C.O. i els Comentaris impregnaven l’univers religiós.

Quan Paul-Muad’Dib va quedar amb la mà dreta sobre el santuari de roca on es troba el crani del seu pare (la mà dreta dels beneïts, no la mà esquerra dels maleïts) va dir una citació del «Llegat de Bomoko»:


«Vosaltres que ens heu derrotat penseu que Babilònia ha caigut i que les seves obres han estat enderrocades. Jo us dic que l’home continua encara en judici, cada home en el seu propi banc dels acusats. Cada home és una petita guerra».

Els frémens van dir de Muad’Dib que ell era com Abu Zide, la fragata del qual havia desafiat la Guilda i un dia havia anat allà i tornat d’allà. Allà usat així es tradueix directament de la mitologia fremen com el país de l’esperit-ruh, l’alam al-mithal on totes les limitacions desapareixen.

El paral·lel entre això i el Kwisatz Haderach és vist immediatament. El Kwisatz Haderach que la Germandat buscava amb el seu programa de reproducció era interpretat com «L’abreujament del camí» o «Aquell que pot ser en dos llocs alhora».

Però es pot considerar que totes dues interpretacions surten directament dels Comentaris: «Quan la llei i el deure religiós són u, el jo envolta l’univers».

De si mateix, Muad’Dib va dir: «Sóc una xarxa en la mar del temps, entre el futur i el passat. Sóc una membrana mòbil, de la qual no hi ha possibilitat d’escapar».

Aquestes idees són les del Kalima 22 de la Bíblia C.O., on diu; «Tant si un pensament és expressat o no, és una cosa real i té poders de realitat».

És quan arribem als comentaris del mateix Muad’Dib en «Els Pilars de l’Univers» interpretats pels seus homes sants, el Qizara Tafwid, que ens adonem del que realment deu a la C.E.T. i al Fremen-Zensunni.


Muad’Dib: «La llei i el deure són u; així sia. Però recordeu aquestes limitacions —Així no sereu mai del tot conscients. Així romandreu submergits en el tau comú. Així sempre sereu menys que un individu».

Bíblia C.O.; Formulació idèntica. (Revelacions, 61).




Muad’Dib: «La Religió a vegades comparteix el mite del progrés que ens protegeix dels terrors d’un futur incert».

Comentaris de la C.T.E.; Formulació idèntica. (El Llibre Azhar atribueix aquesta declaració a l’escriptor religiós del segle I, Neshou; per mitjà d’una paràfrasi).




Muad’Dib: «Si una criatura, una persona sense preparació, una persona ignorant o una persona boja causa problemes, la culpa és de l’autoritat perquè no va preveure i impedir aquests problemes».

Bíblia C.O.: «Tots els pecats poden ser atribuïts, almenys en part, a una mala tendència natural que és una circumstància atenuant acceptable per Déu». (El Llibre Azhar remunta aquesta frase a l’antic Semític Tawra).




Muad’Dib: «Allarga la teva mà i menja el que Déu t’ha proveït; i quan estiguis ple de nou, lloa el Senyor».

Bíblia C.O. Una paràfrasi amb un significat igual. (El Llibre Azhar ho remunta, amb una forma lleugerament diferent, al Primer Islam).




Muad’Dib: «La bondat és el començament de la crueltat».

El Kitab al-Ibar fremen: «El pes d’un Déu bondadós és una cosa terrible. No ens va donar Déu un sol cremant (Al-Lat)? No ens va donar Déu Mares d’Humitat (Reverendes Mares)? No ens va donar Shaitan (Iblis, Satan)? De Shaitan no vam rebre el sofriment de la velocitat?».

(Aquesta és la font de l’adagi fremen: «La velocitat ve de Shaitan». De fet: per cada cent calories generades per l’exercici [velocitat] el cos evapora prop de sis unces de transpiració. La paraula fremen per a transpiració és bakka o llàgrimes, i es defineix: «L’essència de la vida que Shaitan esprem de la teva ànima»).



L’arribada de Muad’Dib és considerada «religiosament oportuna» per Koneywell, però l’oportunitat tenia poc a veure amb això. Com el mateix Muad’Dib va dir: «Sóc aquí; doncs…». És, tanmateix, important, per a una comprensió de l’impacte religiós de Muad’Dib, el fet de perdre de vista una qüestió: els frémens eren un poble del desert amb un llinatge acostumat a paisatges hostils. Quan sobrevius segon rere segon superant una hostilitat oberta, el misticisme no és difícil. «Ets allà, doncs…». Amb una tradició d’aquestes, el sofriment és acceptat, potser com un càstig inconscient, però és acceptat. I val la pena remarcar que el ritual fremen allibera d’una manera gairebé completa dels sentiments de culpa. Això no és necessàriament degut al fet que la seva llei i la seva religió són idèntics i fan de la desobediència un pecat. És probable que sigui més correcte dir que es van purificar de la culpa fàcilment perquè la seva existència de cada dia exigia judicis brutals (sovint mortals) que en una terra més suau carregarien els homes amb una culpa insuportable.

És probable que això sigui una de les arrels de l’èmfasi fremen en les supersticions (no fent cas dels ministeris de la Missionaria Protectiva). Què importa que les sorres xisclants siguin un averany? Què importa que facis un senyal amb el puny quan veus per primera vegada la Primera Lluna? La carn d’un home és seva i la seva aigua pertany a la tribu. I el misteri de la vida no és un problema que s’ha de resoldre sinó una realitat que s’ha de viure. Els auguris ajuden a recordar això. I com que ets aquí, com que tens la religió, la victòria no se’t pot escapar al final.

D’aquesta manera el Bene Gesserit va ensenyar durant segles, molt abans que hagués entrat en xoc amb els frémens:


«Quan la religió i la política van amb el mateix carro, quan aquest carro és conduït per un home sant viu (baraka), res no pot aixecar-se en el seu camí».





APÈNDIX III


Informe sobre els Motius i Objectius del Bene Gesserit

Extracte de l’Informe preparat pels seus propis agents a demanda de la Dama Jessica immediatament després de l’Afer Arrakis. La franquesa d’aquest informe augmenta el seu valor més enllà del normal.

Com que el Bene Gesserit va operar durant segles darrere la tapadora d’una escola semimística mentre realitzava el seu programa de reproducció selectiva entre humans, tenim la tendència a donar-li més estatus del que es mereix. Una anàlisi del seu «judici de fets» en l’Afer Arrakis revela la profunda ignorància de l’escola respecte al seu propi paper.

Es pot dir que el Bene Gesserit només pot examinar els fets que té a la seva disposició i que no té accés directe a la persona del Profeta Muad’Dib. Però l’escola ha superat obstacles més grans i el seu error aquí és més pregon.

El programa Bene Gesserit té com a objectiu la creació d’una persona que va denominar «Kwisatz Haderach», expressió que significa «Aquell que pot ser en dos llocs alhora». D’una manera més simple, buscaven un humà amb poders mentals que li permetessin comprendre i fer servir dimensions d’ordre superior.

Promovien la reproducció per trobar un super-Mentat, un ordinador humà amb algunes de les capacitats prescients trobades en els navegants de la Guilda. Ara, estudieu aquests fets amb atenció:

Muad’Dib, nascut Paul Atreides, era el fill del Duc Leto, un home que tenia el llinatge curosament observat feia més de mil anys. La mare del Profeta, Dama Jessica, era filla natural del Baró Vladimir Harkonnen i tenia referències genètiques la suprema importància de les quals per al programa de reproducció era coneguda feia gairebé dos mil anys. Era una Bene Gesserit entrenada i hauria d’haver estat un instrument complaent del projecte.

La Dama Jessica havia rebut ordre de produir una filla Atreides. El pla era creuar aquesta filla amb Feyd-Rautha Harkonnen, un nebot del Baró Vladimir, amb una gran probabilitat que aquesta unió produís un Kwisatz Haderach. Però, per motius que ella confessa que no va comprendre mai del tot, la concubina Dama Jessica va desafiar les ordres rebudes i va donar a la llum un fill.

Només això hauria d’haver posat en guàrdia el Bene Gesserit sobre la possibilitat que una variable incontrolable entrés en el pla. Però hi havia altres indicacions molt més importants que van ser virtualment ignorades:

Quan era jove, Paul Atreides tenia una certa capacitat per preveure el futur. Se sabia que havia tingut visions prescients que eren exactes, penetrants, i desafiaven qualsevol explicació quadridimensional.

La Reverenda Mare Gaius Helen Mohiam, Rectora Bene Gesserit, que va testar la seva humanitat quan tenia quinze anys, declara que Paul va resistir més agonia en la prova que cap altre humà conegut. Tot i així, no va fer cap observació especial sobre el cas en el seu informe!

Quan la Família Atreides va anar al planeta Arrakis, la població fremen va saludar el jove Paul com un profeta, «la veu del món exterior». El Bene Gesserit estava ben al corrent que els rigors d’un planeta com Arrakis, amb la seva totalitat de paisatge desèrtic, l’absència total d’aigua lliure, el seu èmfasi en les necessitats més primitives de supervivència, produeixen inevitablement una alta proporció de persones sensibles. Tot i així, aquesta reacció fremen i l’element obvi de la dieta d’Arrakis rica en espècia van ser passats per alt per les observadores Bene Gesserit.

Quan els harkonnenians i els soldats fanàtics de l’Emperador Padishah van reocupar Arrakis, matant el pare de Paul i la major part dels soldats atreidesians, Paul i la seva mare van desaparèixer. Però gairebé immediatament va haver-hi informes d’un nou líder religiós entre els frémens, un home que es deia Muad’Dib, que de nou era saludat com «la veu del món exterior». Els informes declaren clarament que anava acompanyat per una nova Reverenda Mare del Ritu Sayyadina «que és la dona que el va infantar». Els registres a la disposició del Bene Gesserit declaraven en termes clars que les llegendes frémens sobre el Profeta contenien aquestes paraules: «Naixerà d’una bruixa Bene Gesserit».

(Es pot dir aquí que el Bene Gesserit havia enviat la seva Missionaria Protectiva a Arrakis segles abans per implantar aquesta llegenda com a salvaguarda per si de cas alguns membres de l’escola quedessin entrampats allà i necessitessin un refugi, i que aquesta llegenda de «la veu del món exterior» hauria de ser ignorada perquè semblava ser l’ardit normal Bene Gesserit. Però això només podria ser cert si acceptéssim que el Bene Gesserit estava segur d’ignorar les altres pistes sobre Paul-Muad’Dib.)

Quan l’Afer Arrakis va esclatar, la Guilda de l’Espai va fer propostes al Bene Gesserit. La Guilda va suggerir que els seus navegants, que fan servir l’espècia d’Arrakis per produir la limitada presciència necessària per conduir les naus espacials a través del buit, estaven «preocupats pel futur» o veien «problemes sobre l’horitzó». Això podia només voler dir que veien un nexe, un lloc de trobada d’innombrables decisions delicades, enllà de les quals el camí era amagat de la visió prescient. Això era una indicació clara que alguna agència interferia amb les dimensions d’ordre més alt!

(Algunes del Bene Gesserit sabien feia molt de temps que la Guilda no interferia directament en la font vital d’espècia perquè els navegants de la Guilda ja tractaven, de manera inepta, amb dimensions d’ordre més alt, almenys fins al punt que reconeixien que el més petit error que fessin a Arrakis seria catastròfic. Era un fet conegut que els navegants de la Guilda no podien preveure cap manera de prendre control de l’espècia sense produir un d’aquests nexes. La conclusió òbvia era que algú amb poders d’un ordre més alt estava prenent control de la font d’espècia, però el Bene Gesserit no hi va caure!)



Davant d’aquests fets, qualsevol arriba a la conclusió indefugible que el comportament ineficient del Bene Gesserit en aquest afer era una conseqüència d’un pla encara més alt del qual no s’adonaven!





APÈNDIX IV


Almanak en-Ashraf

(Extractes Escollits de les Cases Nobles)

SHADDAM IV (10.134-10.202)

Emperador Padishah, 81è del seu llinatge (Casa Corrino), que va ocupar el Tron del Lleó Daurat. Va regnar des de 10.156 (data en què son pare, Elrood IX, va sucumbir a taumurky) fins que va ser reemplaçat per la regència de 10.196, formada en el nom de la seva filla gran, Irulan. El seu regnat és caracteritzat sobretot per la Revolta d’Arrakis, atribuïda per molts historiadors a la frivolitat de Shaddam IV en les funcions de la Cort i la pompa del càrrec. El rang de burseg va augmentar el doble durant els primers setze anys del seu regnat. Les assignacions per a l’entrenament del Sardaukar van disminuir contínuament en els trenta anys finals abans de la Revolta d’Arrakis. Va tenir cinc filles (Irulan, Chalice, Wensicia, Josifa i Rugi) i cap fill legítim. Quatre de les seves filles el van acompanyar en el retir. La seva dona, Anirul, una Bene Gesserit de Grau Ocult, va morir el 10.176.

LETO ATREIDES (10.140-10.191)

Cosí llunyà dels Corrino, és sovint referit com el Duc Vermell. La Casa Atreides va governar Caladan com a siridar-feu durant vint generacions fins que va ser forçada a mudar-se a Arrakis. És conegut sobretot com a pare del Duc Paul Muad’Dib, el Regent Umma. Les despulles del Duc Leto ocupen la «Tomba del Crani» a Arrakis. La seva mort és atribuïda a la traïció d’un metge Suk i al Siridar-Baró Vladimir Harkonnen.

DAMA JESSICA (Hon. Atreides) (10.154-10.256)

Filla natural (referència Bene Gesserit) del Siridar-Baró Vladimir Harkonnen. Mare del Duc Paul Muad’Dib. Es va formar a l’Escola B.G. de Wallach IX.

DAMA ALIA ATREIDES (10.191)

Filla legítima del Duc Leto Atreides i de la seva concubina formal, Dama Jessica. Dama Alia va néixer a Arrakis uns vuit mesos després de la mort del Duc Leto. Una exposició prenatal a un narcòtic d’espectre de consciència és la raó donada generalment per a les referències Bene Gesserit a ella com «La Maleïda». És coneguda popularment com Santa Alia o Santa Alia-del-Coltell. (Per a una història detallada, vegeu Santa Alia, Caçadora d’un Bilió de Mons, de Pander Oulson).

VLADIMIR HARKONNEN (10.110-10.193)

Vulgarment referit com a Baró Harkonnen, el seu títol és oficialment Siridar (governador planetari) Baró. Vladimir Harkonnen és el descendent en línia directa masculina del Bashar Abulurd Harkonnen, que va ser desterrat per covardia després de la Batalla de Corrin. El retorn de la Casa Harkonnen al poder és atribuït generalment a una manipulació hàbil del mercat de pell de balena i a la posterior consolidació amb riquesa de melange d’Arrakis. El Siridar Baró va morir a Arrakis durant la Revolta. El títol va passar al na-Baró, Feyd-Rautha Harkonnen.

COMTE HASIMIR FENRING (10.133-10.225)

Cosí llunyà de la Casa Corrino, va ser company d’infantesa de Shaddam IV. (La Història Pirata de Corrino, tan sovint desacreditada, contava la curiosa història que Fenring era el responsable del txaumurky que va desfer-se d’Elrood IX). Tots els documents concorden que Fenring era l’amic més íntim de Shaddam IV. Entre les tasques imperials realitzades pel Comte Fenring figuraven la d’Agent Imperial a Arrakis durant el règim harkonnenià i més tard Siridar-Absentia de Caladan. Va acompanyar Shaddam IV en el seu retir a Salusa Secundus.

COMTE GLOSSU RABBAN (10.132-10.193)

Glossu Rabban, Comte de Lankiveil, era el nebot més gran de Vladimir Harkonnen. Glossu Rabban i Feyd-Rautha Rabban (que van prendre el cognom Harkonnen quan van ser triats per a la casa del Siridar-Baró) eren fills legítims del germanastre petit del Siridar-Baró, Abulurd. Abulurd va renunciar al cognom Harkonnen i a tots els drets al títol quan li va ser donat el govern del subdistricte de Rabban-Lankiveil. Rabban era un cognom de la branca materna.





TERMINOLOGIA DE L’IMPERIUM


En estudiar l’Imperium, Arrakis i tota la cultura que va produir Muad’Dib sorgeixen molts termes poc comuns. Augmentar la comprensió és un objectiu lloable, motiu de les definicions i explicacions donades a sota.


Aba: túnica solta portada per les dones frémens; normalment és negra.

Ach: gir a l’esquerra; crit del timoner de verm.

Adab: la memòria que ve tota sola.

A.G.: juntament amb una data, significa «Abans de la Guilda» i identifica el sistema de datació imperial en relació a la gènesi del monopoli de la Guilda de l’Espai.

Aigua de la Vida: verí «revelador» (vegeu Reverenda Mare). Específicament, l’exhalació líquida dels verms de la sorra (vegeu Shai-hulud) produïda en el moment de la seva mort per ofegament, que és transformada dins del cos d’una Mare Reverenda per esdevenir el narcòtic que es fa servir en les orgies sietch tau. És un narcòtic d’«espectre de consciència».

Aiguader: fremen consagrat als deures rituals al voltant de l’aigua i de l’Aigua de la Vida.

Akarso: planta nadiua de Sikun (a 70 Ophiuchi A) caracteritzada per fulles gairebé oblongues. Les seves llistes verdes i blanques indiquen la constant condició múltiple de regions clorofíl·liques paral·leles actives i latents.

Alam al-mithal: món místic de similituds on són eliminades totes les limitacions físiques.

Al-Lat: sol original de la humanitat; el primari de qualsevol planeta.

Amo de la sorra: superintendent general de les operacions de l’espècia.

Ampoliros: el llegendari «Holandès Volador» de l’espai.

Amtal o regla amtal: regla comuna als mons primitius destinada a provar els defectes i aptituds d’un home. Vulgarment: prova de destrucció.

Aql: test de la raó. Originalment, les «Set Qüestions Místiques» que comencen per: «Qui pensa?».

Arrakeen: el primer establiment a Arrakis; durant molt de temps la seu del govern planetari.

Arrakis: el planeta conegut com Duna; tercer planeta de Canopus.

Assemblea: diferent del Consell. És una convocació formal de caps frémens per assistir a un combat que determina el liderat de la tribu. (Un Consell és una assemblea per prendre decisions que afecten totes les tribus).

Atordidora: arma lleugera que llança verí o un dard enverinat amb una droga. La seva eficàcia és limitada per variacions d’intensitat de l’escut i el moviment relatiu entre objectiu i projectil.

Auliya: en la religió dels vagabunds Zensunni, la femella com a mà esquerra de Déu.

Aumas: verí administrat en el menjar. (Específicament: verí en menjar sòlid). En alguns dialectes: Txaumas.

Avenc de pols: qualsevol clivella profunda o depressió al desert d’Arrakis que ha estat omplerta amb pols que aparentment no és diferent de la superfície al voltant; trampa mortal perquè qualsevol humà o animal s’hi enfonsa i s’ofega. (Vegeu Marea de Sorra).

Ayat: les proves de la vida. (Vegeu Burham).

Bakka: en la llegenda fremen, el qui plora per tota la humanitat.

Baklawa: pastisseria a base de xarop de dàtils.

Baliset: instrument musical de nou cordes, descendent en línia directa de la cítara, afinat per l’escala de Chusuk i rascat. Instrument favorit dels trobadors de l’Imperium.

Baraka: home sagrat amb poders màgics.

Bashar (sovint Coronel Bashar): oficial sardaukar un grau per sobre de coronel en la classificació militar estandarditzada. Grau creat per al governant militar d’un subdistricte planetari. (Bashar del Cos és un títol reservat rigorosament a ús militar).

Batzacador: estaca curta amb batall mogut per una molla. Es clava a la sorra i es «batega» per fer venir els shai-huluds. (Vegeu Ganxos de faedor).

Bedwine: vegeu Ichwan Bedwine.

Bela Tegeuse: cinquè planeta de Kuentsing; tercer lloc de parada de la migració forçada dels zensunnis (frémens).

Bene Gesserit: antiga escola d’entrenament mental i físic creada sobretot per a estudiants del sexe femení després que la Jihad Butleriana va destruir les anomenades «màquines de pensar» i els robots.

B.G.: sigla de Bene Gesserit.

Bhotani Jib: vegeu Txakobsa.

Bíblia Catòlica Orange: el «Llibre Acumulat», text religiós produït pel Comitè de Traductors Ecumènics. Conté elements de les religions més antigues, com el sarri de Maometh, el cristianisme mahayana, el catolicisme zensunni i tradicions budislàmiques. El seu suprem manament és: «No desfiguraràs l’ànima».

Bi-la kaifa: Amén. (Literalment: No cal explicar res més).

Bindu: relacionat amb el sistema nerviós humà, especialment a l’entrenament nerviós. (Vegeu Prana).

Bindu (suspensió): forma particular de catalèpsia voluntària.

Bled: desert pla i obert.

Bourka: mantell aïllant portat pels frémens al desert.

Burhan: proves de la vida. (Vulgarment: l’ayat i burhan de la vida). (Vegeu Ayat).

Burseg: general dels sardaukars.

Butleriana, Jihad: vegeu Jihad, Butleriana (també Gran Revolta).

Butxaca d’aigua: qualsevol butxaca del vestit destil·lador on l’aigua filtrada és retinguda i emmagatzemada.

Caçador-assassí: petita agulla de metall amb suspensor, dirigida a distància; l’arma més vulgar d’assassinat.

Caid: oficial sardaukar els deures del qual exigeixen sobretot tractar amb civils; un govern militar d’un districte sencer; per damunt del grau de Bashar però no igual a Burseg.

Caladan: tercer planeta de Delta Pavonis; món de naixement de Paul Muad’Dib.

Caminador de la sorra: qualsevol fremen entrenat per sobreviure al desert.

Canto i Respondu: ritu d’invocació, part de la Panòplia Propheticus de la Missionaria Protectiva.

Capses d’escombraries: terme general per a qualsevol nau de contenidors de forma irregular i equipada amb superfícies d’ablació i un sistema d’humectació. Es fan servir per llançar materials des de l’espai cap a la superfície d’un planeta.

Casa: expressió idiomàtica per a Clan Governant d’un planeta o sistema planetari.

Casa Major: casa que té feus planetaris; amos interplanetaris. (Vegeu Casa).

Casa Menor: classe d’empresaris planetaris (Gal·latx: «Richesse»).

CHOAM: acrònim de Combine Honnete Ober Advancer Mercantiles —la corporació universal de desenvolupament controlada per l’Emperador i les Grans Cases amb la Guilda i Bene Gesserit com a associats silenciosos.

Chusuk: quart planeta de Theta Shalish; anomenat també «Planeta de la Música» conegut per la qualitat dels seus instruments musicals. (Vegeu Varota).

Cielago: quiròpter d’Arrakis modificat per portar missatges distrans.

Col·lectors de rosada o precipitadors: no s’han de confondre amb recollidors de rosada. Els col·lectors o precipitadors són dispositius amb forma d’ou d’uns quatre centímetres a l’eix més llarg. Són fets de cromoplàstic que reflecteix un to blanc quan són exposats a la llum i tornen a ser transparents en l’obscuritat. El col·lector forma una superfície marcadament freda, sobre la qual la rosada de la matinada es precipita. Els frémens els fan servir sobretot a les plantacions de les depressions, on constitueixen una font d’aigua petita però garantida.

Comerciants lliures: contrabandistes.

Con de silenci: camp d’un deformador que limita el poder de retenció de la veu o de qualsevol altra forma de vibració per la projecció d’una vibració-imatge desfasada 180 graus.

Condicionament imperial: el més poderós dels condicionaments que poden afectar un ésser humà, perfeccionat per l’Escola Suk. Els seus iniciats porten un tatuatge amb forma de diamant al front i poden portar els cabells llargs i lligats per una anella d’argent Suk.

Consell Superior: cercle interior del Landsraad amb poders per actuar com a tribunal suprem en disputes entre Cases.

Coriolis, tempesta: qualsevol gran tempesta de sorra a Arrakis, on els vents a les planes són amplificats pel moviment revolucionari del planeta i arriben a velocitats de 700 quilòmetres per hora.

Corrin, Batalla de: batalla espacial de la qual la Casa Imperial Corrino va treure el seu nom. La batalla va tenir lloc prop de Sigma Draconis l’any 88 A.G. i va decidir l’ascendent de la Casa dirigent de Salusa Secundus.

Coses ombrívoles: expressió idiomàtica per a les supersticions infeccioses ensenyades per la Missionaria Protectiva a civilitzacions susceptibles.

Cosinitat: relació de sang entre cosins.

Crys: punyal sagrat dels frémens a Arrakis. És fet en dues formes de dents tretes dels verms de sorra morts; forma «fixa» i «no fixa». Un punyal no fix exigeix la proximitat del camp elèctric d’un cos humà per evitar la desintegració. Els punyals fixos són tractats per poder ser emmagatzemats. Tots fan uns vint centímetres.

Dar al-Hikman: escola de traducció o interpretació religiosa.

Deïdora de la Veritat: Reverenda Mare qualificada per entrar en trànsit de veritat i detectar insinceritat o falsedat.

Derch: gir a la dreta, crit del timoner d’un verm.

Destil·lador: vestit que cobreix tot el cos, inventat a Arrakis. El seu teixit té la funció de dissipar la calor i recuperar l’aigua d’evaporació del cos i de les dejeccions orgàniques. L’aigua reciclada així és recollida en butxaques i utilitzada de nou a través d’un tub.

Dictum familia: regla de la Gran Convenció que prohibeix l’assassinat d’una persona reial o d’un membre d’una Gran Casa per mitjà de traïció informal. La regla estableix la seva forma i limita els mitjans d’assassinat.

Disciplina d’aigua: entrenament molt dur que prepara els habitants d’Arrakis per a l’existència sense malbaratar humitat.

Distrans; dispositiu per produir una impressió neural temporal al sistema nerviós dels quiròpters o dels ocells. El crit normal de l’ésser transporta aleshores el missatge imprès, que pot ser tret de l’ona transportadora per altres distrans.

Dunes, Homes de les: expressió idiomàtica per als treballadors de la sorra, collidors d’espècia i semblants, a Arrakis.

Ecaz: quart planeta d’Alpha Centauri B; el paradís de l’escultor, anomenat així perquè és la llar de la fusta de boira, la fusta que pot ser treballada només pel poder del pensament humà.

Ego-simulació: retrat fet a través d’un projector de xigafil que és capaç de reproduir els moviments més subtils que es diu que comuniquen l’essència de l’ego.

Elacca (droga): narcòtic que es fabrica cremant fusta d’elacca d’Ecaz. El seu efecte és eliminar la major part de l’instint d’autoconservació. La pell del drogat té un color de pastanaga molt característic. Es fa servir normalment per preparar gladiadors esclaus per a la pista.

El-sayal: «pluja de sorra». Caiguda de polseguera que ha estat portada a una altitud mitjana (prop de 2.000 metres) per una tempesta coriolis. Els el-sayals porten sovint humitat cap a la terra.

Enganxador: fremen amb ganxos de faedor preparat per capturar un verm de la sorra.

Enigmàtic: aquell que participa del que és místic o de la fetilleria.

Entrenament: quan s’aplica a les Bene Gesserit, aquest terme comú assumeix un significat especial, i es refereix a un condicionament de nervis i músculs (vegeu Bindu i Prana) portat fins a l’últim punt possible permès per la funció natural.

Erg: una àrea extensa de dunes, una mar de sorra.

Eruga: qualsevol màquina destinada a operar a la superfície d’Arrakis en la collita de melange.

Escànner de verins: analitzador de radiació amb espectre olfactori, destinat a detectar substàncies verinoses.

Escànner del temps: persona entrenada en els mètodes especials de predir el temps a Arrakis, incloent la capacitat d’estudiar la sorra i llegir els patrons del vent.

Escut defensiu: camp protector produït per un generador Holtzman. Aquest camp deriva de la Primera Fase de l’efecte suspensor-anul·lador. Un escut permet l’entrada només d’objectes movent-se molt lentament (depenent de l’ajustament, aquesta velocitat va de sis a nou centímetres per segon) i només pot ser destruït per un camp elèctric molt potent. (Vegeu Làser).

Espècia: vegeu Melange.

Estudiar la sorra: art de col·locar pals de plàstic i fibra al desert d’Arrakis i llegir les marques fetes per les tempestats de sorra com una indicació per a la predicció atmosfèrica.

Extrafreyn: en l’idioma gal·latx vol dir «immediatament estranger», o sigui: que no pertany al veïnat, que no és un dels escollits.

Fàbrica d’espècia: vegeu Eruga.

Faedor: vegeu Shai-hulud.

Fai: tribut d’aigua, el principal impost a Arrakis.

Faufrelutxes: sistema rígid de classes imposat per l’Imperium. «Un lloc per a cada home i cada home al seu lloc».

Fedaykin: escamots frémens de la mort; històricament: un grup compromès a donar la vida per corregir un mal.

Filmllibre: qualsevol impressió xigafil que es fa servir en entrenament i que porta un batec mnemònic.

Fiqh: coneixement, llei religiosa; un dels mig llegendaris orígens de la religió dels vagabunds zensunni.

Fitxa d’aigua: anelles de metall de diferents grandàries, designant diferents quantitats d’aigua pagables pels magatzems frémens. Les fitxes d’aigua tenen un profund significat (molt més enllà de la idea de diners) especialment per al naixement, la mort i en els rituals de festeig.

Foc, Pilar de: simple pirocoet per fer senyals a través del desert.

Fondal: àrea baixa habitable a Arrakis voltada d’accidents alts que la protegeixen de les tempestes.

Fragata: la més gran nau espacial que pot aterrar en un planeta i envolar-se en una sola peça.

Frémens: tribus lliures d’Arrakis, que viuen en el desert, restes dels Vagabunds Zensunni. («Pirates de la Sorra» segons el diccionari de l’Imperium).

Fremkit: equip de supervivència al desert de fabricació fremen.

Gal·latx: llengua oficial de l’Imperium. Ingloslàvic híbrid amb molts vestigis de termes d’especialització cultural adoptats durant la llarga cadena de migracions humanes.

Gamont: tercer planeta de Niushe; famós per la seva cultura hedonística i les seves pràctiques sexuals exòtiques.

Ganxos de faedor; ganxos que es fan servir per capturar, muntar i dirigir un verm de les sorres d’Arrakis.

Gare: mont aïllat, amb vessant escarpat.

Geyrat: dret endavant; crit del timoner d’un verm.

Ghafla: donat a distraccions. Així: una persona inconstant, en qui no es pot confiar.

Ghanima: alguna cosa adquirida en batalla o combat singular. Normalment, un record de combat conservat per despertar la memòria.

Giedi Prime: planeta d’Ophiuchi B (36), llar de la Casa Harkonnen. Un planeta mitjanament viable amb un baix nivell de fotosíntesi activa.

Ginaz, Casa de: antics aliats del Duc Leto Atreides. Va ser derrotada per Grumman en la Guerra d’Assassins.

Giudichar: veritat sagrada. (Normalment trobada en l’expressió Giudichar mantene: una veritat original i sostenidora).

Globus de llum: dispositiu d’il·luminació autònom constituït normalment per una massa de melange d’espècia produïda a la segona fase de la refinació de l’espècia.

Gom jabbar: enemic arbitrari; agulla de verí amb metacianur a la punta usada per les rectores Bene Gesserit en el test d’alternativa de mort de la consciència humana.

Graben: llarga rasa geològica formada quan el sòl s’enfonsa a causa de moviments de les capes subjacents de la crosta.

Gran Convenció: treves universals posades en vigor d’acord amb l’equilibri de poder mantingut per la Guilda, les Grans Cases i l’Imperium. La seva regla principal prohibeix les armes atòmiques contra objectius humans. Totes les regles de la Gran Convenció comencen: «Les formes han de ser obeïdes…».

Gran Mare: deessa amb banyes, principi femení de l’espai (vulgarment: Mare Espai), faç femenina de la trinitat mascle-femella-neutre acceptada com a Suprem Ésser per moltes religions de l’Imperium.

Gran Revolta: designació vulgar de la Jihad Butleriana. (Vegeu Jihad).

Gridex: separador de càrrega diferencial que es fa servir per remoure sorra de la massa d’espècia; eina de la segona fase de la refinació de l’espècia.

Grumman: segon planeta de Niushe, notable sobretot per l’enemistat de la seva Casa governant (Moritani) amb la Casa Ginaz.

Guerra d’assassins: forma limitada de guerra permesa d’acord amb la Gran Convenció i la Pau de la Guilda. El seu objectiu és reduir la implicació d’espectadors innocents. Les regles prescriuen declaracions formals d’intenció i restricció d’armes lícites.

Guerra, Llengua de: qualsevol argot d’etimologia restringida desenvolupat per la necessitat de comunicació clara en batalla.

Guilda: Guilda de l’Espai, una pota del trípode polític que manté la Gran Convenció. La Guilda va ser la segona escola d’entrenament (vegeu Bene Gesserit) físic-mental després de la Jihad Butleriana. El monopoli de viatges espacials i transport i del sistema bancari de la Guilda és pres com a punt inicial del Calendari de l’Imperium.

Hagal: «Planeta de les Joies» (II Theta Shaowei), explotat en el temps de Shaddam I.

Haiiiii-yoh!: ordre d’acció; crit del timoner dels verms.

Hajj: viatge sagrat.

Hajr: viatge pel desert, migració.

Hajra: viatge de recerca.

Hal yawm: «Finalment!», exclamació fremen.

Harmonthep: Inglsley considera que és el nom del planeta de la sisena parada en la migració zensunni. Se suposa que era un satèl·lit de Delta Pavonis que ja no existeix.

Hiereg: campament fremen temporal al desert.

Holtzman, efecte: efecte negatiu rebutjador d’un escut generador.

Ibad, ulls d’: efecte característic d’una dieta alta de melange, quan el blanc i les pupil·les dels ulls es tornen blaus (senyal de gran addicció de melange).

Ibn qirtaiba: «Així diuen les paraules sagrades…» començament formal del conjur religiós fremen (derivat de la Panòplia Propheticus).

Ichwan bedwine: germandat de tots els frémens d’Arrakis.

Ijaz: profecia que per la seva mateixa naturalesa no pot ser refusada; profecia immutable.

Ikhut-eigh!: crit dels venedors d’aigua a Arrakis (etimologia incerta). Vegeu Su-Su Suk!

Ilm: teologia; ciència de la tradició religiosa; un dels mig llegendaris orígens de la fe dels Vagabunds Zensunni.

Índex d’aparellament: registre central Bene Gesserit del seu programa de reproducció destinat a produir el Kwisatz Haderach.

Inkvine: planta enfiladissa nadiua de Giedi Prime, que es fa servir sovint com a fuet contra els esclaus. Les víctimes són marcades amb tatuatges color de remolatxa que causen dolors residuals durant molts anys.

Istislah: regla del benestar general; normalment un pròleg a una mesura brutal.

Ix: vegeu Richesse.

Jihad: croada religiosa; croada fanàtica.

Jihad Butleriana: (vegeu Gran Revolta) croada contra els ordinadors, màquines de pensar i robots conscients començada el 201 A.G. i acabada el 108 A.G. El seu principal manament continua a la Bíblia C.O. com «No faràs cap màquina a semblança de la ment humana».

Jubba, capa: capa per a tots els fins (pot reflectir o admetre calor radiant, es transforma en una hamaca o un refugi) normalment portada sobre el vestit destil·lador a Arrakis.

Jutge de Canvi: funcionari nomenat pel Consell Superior del Landsraad i per l’Emperador per controlar un canvi de feu, una negociació Kanly, o una batalla formal en una guerra d’assassins. L’autoritat arbitral del Jutge només pot ser posada en dubte davant el Consell Superior en la presència de l’Emperador.

Kanly: baralla formal o vendetta d’acord amb les regles de la Gran Convenció i realitzada amb les més rígides limitacions. (Vegeu Jutge de Canvi). Originàriament les regles eren destinades a protegir espectadors innocents.

Karama: miracle; acció iniciada pel món dels esperits.

Khala: invocació tradicional per calmar els esperits encolerits d’un indret el nom del qual s’ha mencionat.

Kindjal: espasa curta (o punyal llarg) de doble tall, d’aproximadament 20 centímetres, de fulla lleugerament corba.

Kiswa: qualsevol figura o dibuix de la mitologia fremen.

Kitab al-Ibar: manual combinat de supervivència/religió creat pels frémens a Arrakis.

Krimskell, fibra o Krimskell, corda: «fibra urpa» teixida amb fils de la planta hufuf d’Ecaz. Els nusos fets amb krimskell s’estrenyen cada vegada més fins a límits predeterminats, quan les línies dels nusos són estirades. (Per a un estudi més detallat, vegeu Holijance Vohnbrook, «Els estranys ceps d’Ecaz»).

Kull wahad!: «Estic profundament emocionat!», exclamació sincera de sorpresa molt comuna a l’Imperium. La seva interpretació rigorosa depèn del context. (Es diu que Muad’Dib va observar una vegada un pollet d’esparver del desert sortint de l’ou i va murmurar: «Kull wahad!»).

Kulon: ase salvatge de les estepes asiàtiques de la Terra adaptat a Arrakis.

Kwisatz Haderach: «El Camí Curt». Aquesta és l’etiqueta aplicada pel Bene Gesserit al desconegut per a què busquen una solució genètica; un mascle Bene Gesserit els poders mentals orgànics del qual puguin fer de pont entre l’espai i el temps.

La, la, la: crit d’aflicció fremen. («La» vol dir la negativa suprema, un «no» sense apel·lació).

Làser: projector continu d’ones de làser. La seva utilització com a arma és limitada en una cultura d’escut de camp generador a causa de la pirotècnia explosiva (tècnicament, fusió subatòmica) creada quan el seu feix intercepta un escut.

Legió (imperial): deu brigades (prop de 30.000 homes).

Lents d’oli: oli hufuf mantingut en tensió estàtica per una força dins d’un tub de visió com a part d’un sistema de magnificació o altre. Com que cada element de les lents pot ser ajustat individualment un micró cada vegada, les lents d’oli són considerades el sistema més important en precisió per manipular llum visible.

Liban: aigua d’espècies, típica dels frémens, posada en infusió amb farina de iuca. Originalment una beguda de llet agre.

Lisan al-Gaib: «La Veu del Món Exterior». En les llegendes messiàniques frémens, un profeta fora del món. A vegades traduït com a «Donador d’Aigua». (Vegeu Mahdi).

Litrejon: contenidor d’un litre per transportar aigua a Arrakis; fet de plàstic d’alta densitat i irrompible amb segell positiu.

Mahdi: a la llegenda messiànica fremen, «Aquell Qui Ens Conduirà al Paradís».

Manera Bene Gesserit: ús de detalls minuciosos d’observació.

Mantene: saviesa subjacent, argument de suport, primer principi. (Vegeu Giudichar).

Manual d’assassins: compilació del segle II de verins que normalment es fan servir en una Guerra d’assassins. Més tard va eixamplar-se per incloure els ginys mortals permesos per la Pau de la Guilda i per la Gran Convenció.

Mapa de fondals: mapa de la superfície d’Arrakis fet amb referència a les rutes més fidedignes de paracompàs entre llocs de refugi. (Vegeu Paracompàs).

Marea de sorra: efecte de marea que es produeix, per l’efecte del sol i els satèl·lits, en certes depressions plenes de pols a Arrakis.

Massa Pre-espècia: massa de vegetació fungoide obtinguda quan es barreja aigua amb les excrecions de Petits Faedors. En aquesta fase, l’espècia d’Arrakis forma una «explosió» característica, que permet l’intercanvi de les matèries profundament subterrànies per matèries de la superfície. Aquesta massa, després d’exposada al sol i a l’aire, esdevé melange (Vegeu també Melange i Aigua de la Vida).

Maula: esclau.

Maula (pistola): pistola de ressort per disparar dards enverinats; abast a prop de quaranta metres.

Melange; «espècia de les espècies», que només es troba a Arrakis. Aquesta espècia, famosa sobretot per les seves qualitats geriàtriques, és lleument addictiva quan és presa en petites quantitats, greument addictiva quan és presa en quantitats superiors a dos grams diaris per cada setanta quilos de pes. (Vegeu Ibad, Aigua de la Vida, i Massa Pre-espècia). Muad’Dib deia que l’espècia era la clau dels seus poders profètics. Els navegants de la Guilda deien el mateix. El seu preu al mercat de l’Imperium ha arribat tan alt com 620.000 solaris cada decagram.

Mentat; classe de ciutadans de l’Imperium entrenats per a realitzacions supremes de lògica. «Ordinadors humans».

Metavidre: vidre produït com una infusió de gas a alta temperatura en fulls de quars jasmium. Notable per una extrema força dúctil (prop de 450.000 quilos per centímetre quadrat amb dos centímetres de gruix) i capacitat com a filtre selectiu de radiació.

Mihna: estació en què es posen a prova els joves frémens que volen entrar a l’edat adulta.

Minímic, film; xigafil d’un micró de diàmetre que es fa servir sovint per transmetre informacions en l’àmbit del contraespionatge.

Mish-mish: albercocs.

Misr: terme històric amb què els zensunnis —(frémens)— es designen a ells mateixos: «El Poble».

Missionaria Protectiva; braç de l’orde del Bene Gesserit encarregat de sembrar supersticions infeccioses en mons primitius, de manera que obren aquelles regions a l’exploració del Bene Gesserit. (Vegeu Panòplia Propheticus).

Monitor: nau espacial de guerra amb deu seccions, amb blindatge pesant i protecció d’escuts. Està preparada per ser separada en les seves seccions components i per ser aixecada després de caure en un planeta.

Muad’Dib: ratolí cangur adaptat d’Arrakis, un ésser associat en la mitologia terra-esperit fremen amb el dibuix visible de la segona lluna del planeta. Aquest ésser és admirat pels frémens per la seva capacitat de sobreviure en el desert.

Mudir nahya: el nom fremen per a la Bèstia Rabban (Comte Rabban de Lankiveil), el cosí Harkonnen que va ser governador siridar d’Arrakis durant molts anys. El seu nom és traduït sovint com «Governant Dimoni».

Muntador de la sorra: terme fremen per a qui és capaç de capturar i muntar un verm de la sorra.

Mur escut: característica geogràfica muntanyosa a les regions nord d’Arrakis que protegeix una petita àrea de la gran força de les tempestes coriolis del planeta.

Mushtamal: petit jardí annex.

Musky: verí en una beguda. (Vegeu Txaumurky).

Mu zein wallah!: Mu Zein significa literalment «gens bo» i wallah és una exclamació reflexa final. En aquesta obertura tradicional d’un renec fremen contra un enemic, Wallah torna l’èmfasi sobre les paraules Mu zein, de manera que crea el significat: «Gens bo, mai bo, inútil».

Na: prefix que significa «nomenat» o «següent en línia». Així, na-Baró significa hereu forçós d’un baronat.

Naib: el que va jurar no ser pres mai viu per l’enemic; jurament tradicional d’un dirigent fremen.

Nau mercant: gran nau de càrrega del sistema de transports de la Guilda de l’Espai.

Nezhoni (mocador): mocador portat al front sota la caputxa del vestit destil·lador per les dones frémens casades o «associades» després del naixement d’un fill.

Noukkers: oficials de la guàrdia de l’Imperium que són parents consanguinis de l’Emperador. Rang tradicional dels fills de les concubines reials.

Opafoc: una de les rares joies opalines de Hagal.

Ornitòpter: (usualment: tòpter) qualsevol avió capaç de volar batent les ales com els ocells.

Palmpany; qualsevol pany o segell que pot ser obert pel contacte del palmell de la mà humana per al qual ha estat programat.

Pan: a Arrakis, qualsevol regió baixa o depressió creada per l’enderrocament del complex soterrani subjacent. (En planetes amb prou aigua, un pan indica una regió abans coberta per aigua. Es creu que Arrakis té almenys una d’aquestes àrees, encara que és una qüestió oberta a discussió).

Panòplia Propheticus: Terme que cobreix les supersticions infeccioses que Bene Gesserit va fer servir per explotar regions primitives. (Vegeu Missionaria Protectiva).

Paracompàs: qualsevol compàs que determina la direcció a través d’anomalies magnètiques locals; es fa servir on hi ha mapes adequats i on el camp magnètic total del planeta és inestable o subjecte a distorsió per grans tempestats magnètiques.

Parany del vent: dispositiu col·locat en el camí d’un vent predominant i que és capaç de precipitar la humitat de l’aire, normalment a través d’una baixada brusca de la temperatura dins del parany.

Pentaescut: camp escut-generador de cinc capes adequat per a àrees petites com portes o passatges (els grans escuts reforçats esdevenen inestables amb més capes) i virtualment impassables si es porta un encobridor sintonitzat amb els codis de l’escut. (Vegeu Porta de la Prudència).

Pes d’aigua: obligació mortal, en fremen.

Petit faedor: semiplanta, semianimal, que es troba a l’origen del verm de la sorra d’Arrakis. Les excrecions del Petit Faedor formen la massa pre-espècia.

Pirètica, consciència: anomenada «consciència de foc»; el nivell inhibitori tocat pel condicionament de l’Imperium. (Vegeu Condicionament de l’Imperium).

Plastacer: acer que ha estat estabilitzat amb fibres de stravidium crescut en la seva estructura de cristall.

Pleniscenta; flor verda exòtica d’Ecaz notable pel seu aroma suau.

Poritrin: tercer planeta d’Epsilon Alangue, considerat per molts Vagabunds Zensunni el seu planeta d’origen, encara que els indicis del seu idioma i la seva mitologia indiquen arrels planetàries més antigues.

Portador: ala voladora (vulgarment «ala»), que es fa servir per transportar gran equipament de mineria, caça i refineria.

Portyguls: taronges.

Prana (musculatura-Prana): els músculs del cos quan són considerats comunitats per a entrenament essencial. (Vegeu Bindu).

Procés verbal: informe semiformal al·legant un crim contra l’Imperium. Legalment: una acció que es troba entre una al·legació verbal imprecisa i una acusació formal de crim.

Primera lluna: el més important satèl·lit d’Arrakis, el primer a aparèixer de nit; notable per un clar dibuix d’un puny humà a la seva superfície.

Prudència, porta de la: qualsevol pentaescut situat de manera que pugui permetre la fuita de certes persones. (Vegeu: Pentaescut).

Pru-porta: vegeu Prudència, porta de la.

Pundi, arròs: arròs mutant els grans del qual, amb un elevat percentatge de sucre, arriben a tenir quatre centímetres de llarg; principal exportació de Caladan.

Punta: qualsevol fulla fina i curta (sovint amb la punta enverinada) que es fa servir a la mà esquerra en combat d’escuts.

Pyons: camperols o bracers lligats a la terra, una de les classes base d’acord amb els Faufrelutxes. Legalment: guàrdies del planeta.

Qanat: canal obert per transportar aigua d’irrigació en condicions controlades a través del desert.

Qirtaiba: vegeu Ibn Qirtaiba.

Quèops: escacs en piràmide; escacs de nou nivells amb el doble objectiu de col·locar la reina pròpia a l’àpex i el rei de l’oponent en escac.

Quizara tafwid: sacerdots frémens (segons Muad’Dib).

Ramadà: antic període religiós assenyalat per dejuni i oracions; tradicionalment és el novè mes del calendari solar-lunar. Els frémens l’observen d’acord amb el cicle de la primera lluna travessant el novè meridià.

Ratxag: estimulant del tipus de la cafeïna de les baies grogues de l’akarso. (Vegeu Akarso).

Ràtzia: atac de guerrilla semipirata.

Recaths: tubs que connecten el sistema d’eliminació de residus als filtres recicladors d’un vestit destil·lador.

Recollidors de rosada: treballadors que recullen rosada de les plantes d’Arrakis, fent servir una segadora de rosada com una dalla.

Rectora superiora: Reverenda Mare del Bene Gesserit que és també directora Regional d’una escola B.G. (Vulgarment: Bene Gesserit amb la Mirada).

Repkit: reparació i reemplaçament essencials d’un vestit destil·lador.

Reverenda Mare: originalment, una rectora del Bene Gesserit, que ha transformat un «verí il·luminador» dins del seu cos, passant a un estat més elevat de consciència. Títol adoptat pels frémens per als seus caps religiosos que han assolit una «il·luminació» semblant. (Vegeu també Bene Gesserit i Aigua de la Vida).

Richesse: quart planeta d’Eridani A, classificat amb Ix com a suprem en cultura de màquines. Notable per la miniaturització. (Per a un estudi detallat de com Richesse i Ix van escapar als efectes més severs de la Jihad Butleriana, vegeu «La Darrera Jihad» de Sumer i Kaufman).

Rimmur: segon esglaó superior dels cingles protectors del Mur Escut d’Arrakis. (Vegeu Mur escut).

Ruh (esperit): en les creences frémens, la part de l’individu que està sempre arrelat (i que és capaç de sentir-ho) al món metafísic. (Vegeu Alam al-mithal).

Sadus: jutges. El títol fremen es refereix a jutges sagrats, equivalents a sants.

Salusa Secundus: tercer planeta de Gamma Waiping; designat Planeta Presó Imperial després de l’anada de la Cort Reial a Kaitan. Salusa Secundus és la llar originària de la Casa Corrino i és el segon punt de parada de les migracions dels Vagabunds Zensunni. Les tradicions frémens diuen que van ser esclaus a S.S. durant nou generacions.

Sapho: líquid d’alta energia extret d’arrels d’Ecaz. És utilitzat pels Mentats, els quals diuen que amplifica els poders mentals. Aquells que el fan servir desenvolupen taques de color de robí a la boca i als llavis.

Sardaukar: soldats fanàtics de l’Emperador Padishah. Eren homes d’un medi de tal ferocitat que matava sis de cada tretze persones abans de l’edat d’onze anys. El seu entrenament militar accentua la brutalitat i un menyspreu gairebé suïcida de la seguretat personal. Eren ensenyats des de la infantesa a fer servir la crueltat com a arma normal, i a afeblir els oponents amb terror. A l’àpex del seu poder sobre els afers de l’Univers, es deia que el seu maneig de l’espasa era equivalent al desè nivell Ginaz i es considerava que les seves capacitats astutes de lluita interior s’assemblaven a les d’una adepta Bene Gesserit. Es considerava que qualsevol d’ells valia deu soldats normals reclutats del Landsraad. A l’època de Shaddam IV, mentre eren encara formidables, la seva força havia estat soscavada per l’excés de confiança i la mística de la seva religió guerrera havia estat profundament minada pel cinisme.

Sarfa: acte d’apartar-se de Déu,

Sayyadina: acòlit femení de la jerarquia religiosa fremen.

Schlag: animal nadiu de Tupile abans caçat fins gairebé la seva extinció a causa de la seva pell fina i dura.

Segadora o Fàbrica de segar: màquina de collir espècia, molt gran (sovint 120 metres per 40) que normalment es fa servir en grans indrets de melange sense contaminació.

Segell de porta: segell de porta hermètic i de plàstic que es fa servir per retenir la humitat en les cavernes frémens durant el dia.

Segona lluna: el més petit dels dos satèl·lits d’Arrakis, notable per la figura de ratolí-cangur de les marques a la seva superfície.

Selamlik: cambra d’audiències imperials.

Semigermans: fills de concubines de la mateixa casa que tenen el mateix pare.

Semuta: segon derivat narcòtic (per extracció de cristalls) del residu cremat de la fusta d’elacca. L’efecte (descrit com un èxtasi continu, sense temps) és produït per certes vibracions atonals referides com a música semuta.

Servok: mecanisme de rellotgeria per executar tasques simples; un dels pocs instruments «automàtics» permesos després de la Jihad Butleriana.

Shah-Nama: el semillegendari Primer Llibre dels Vagabunds Zensunni.

Shai-hulud: verm de la sorra d’Arrakis, el «Vell del Desert», «Pare Eternitat», «Avi del Desert». Significativament, aquest nom, quan és dit en un cert to o escrit amb lletres majúscules, designa la divinitat terrenal de les supersticions terrenals frémens. Els verms de la sorra creixen fins a una enorme grandària (s’han vist espècimens de més de 400 metres a l’interior del desert) i viuen molts anys excepte si són morts per un altre verm de la sorra o s’ofeguen en aigua, que és verinosa per a ells. Es considera que la majoria de la sorra a Arrakis es deu a l’acció dels verms de la sorra. (Vegeu Petit faedor).

Shari-a: part de la Panòplia Propheticus que desencadena els rituals supersticiosos. (Vegeu Missionaria Protectiva).

Shadout: pouater, un fremen honorari.

Shaitan: Satanàs.

Sietch: fremen: «Lloc de reunió en temps de perill». Com que els frémens van viure tant de temps en perill, el terme va entrar en l’ús comú per designar qualsevol caverna habitada per una de les seves comunitats tribals.

Sihaya: fremen; primavera del desert amb tonalitats religioses implicant el temps de fertilitat i «el paradís que vindrà».

Sirat: passatge de la Bíblia C.O. que descriu la vida humana com un viatge a través d’un pont estret (el Sirat) amb «el Paradís a la meva dreta, l’Infern a la meva esquerra, i l’Àngel de la Mort al darrere».

Solari: unitat monetària oficial de l’Imperium; el seu poder de compra és marcat per negociacions entre la Guilda, el Landsraad i l’Emperador.

Solido: imatge tridimensional d’un projector solido fent servir senyals de referència de 360 graus impresos en una bobina de xigafil. Els projectors solido d’Ix són normalment considerats els millors.

Sondagi: tulipa de la falguera de Tupali.

Su-Su Suk!: pregó del venedor d’aigua a Arrakis. Suk és un mercat. (Vegeu Ikhut-eigh!).

Sorra-tambor: capa de sorra amb una densitat tal que qualsevol cop sobtat contra la seva superfície produeix un clar soroll de tambor.

Subakh ul kuhar: «Estàs bé?», salutació fremen.

Subakh un nar: «Estic bé. I tu?», resposta tradicional.

Suspensió bindu: forma especial de catalèpsia, autoinduïda.

Suspensor: aplicació de l’efecte de fase d’un generador de camp Holtzman. El suspensor anul·la la gravetat dins de certs límits relatius a la massa i a l’energia consumida.

Tahaddi al-burhan; prova final de la qual no hi pot haver apel·lació (normalment perquè porta la mort o la destrucció).

Tahaddi, desafiament: desafiament fremen per a combat mortal, normalment per provar alguna qüestió fonamental.

Talla-raig: versió de curt abast del làser que es fa servir sobretot com a eina de tall i escalpel de cirurgià.

Tampó-filtre: filtre nasal portat amb el vestit destil·lador per capturar humitat de l’alè exhalat.

Taqwa: literalment «El preu de la llibertat». Alguna cosa de gran valor. El que una divinitat exigeix a un mortal (i la por provocada per l’exigència).

Tau: en la terminologia fremen, la unitat d’una comunitat sietch incrementada per una dieta d’espècia i especialment l’orgia tau d’unitat induïda per l’Aigua de la Vida.

Tenda destil·ladora: petit clos segellable fet d’un teixit destinat a recuperar com a potable l’aigua de la humitat ambiental alliberada a l’interior per la respiració dels seus ocupants.

Test-Mashad: qualsevol test en el qual l’honor (definit com a actitud espiritual) és en joc.

Tleitax: el planeta solitari de Thalin, conegut com a centre d’entrenament renegat de Mentats; font de Mentats «retorçats».

T-P: per telepatia.

Trànsit de veritat: trànsit semihipnòtic induït per un dels diversos narcòtics d’«espectre de consciència» en els quals les petites traïcions de falsedat deliberada són aparents a l’observador del trànsit de veritat. (Nota; els narcòtics d’«espectre de consciència» són freqüentment fatals excepte per a individus insensibilitzats capaços de transformar la configuració de verí en els seus propis cossos).

Transport de tropes: nau de la Guilda destinada especialment per a transport de tropes entre planetes.

Trípode de la mort: originalment, trípode sobre el qual els botxins del desert penjaven les seves víctimes. Popular: els tres membres d’un txerem que han jurat la mateixa venjança.

Trituradores: naus espacials militars compostes per naus més petites lligades i destinades a caure sobre una posició enemiga amb l’objectiu de triturar-la.

Tub d’aigua: qualsevol tub dins d’un vestit destil·lador o d’una tenda destil·ladora que transporta aigua recuperada a una butxaca d’aigua o d’una butxaca d’aigua cap a l’usuari.

Tub de sorra: instrument respiratori per bombar aire de la superfície a una tenda destil·ladora coberta de sorra.

Tupile: anomenat «planeta refugi» (probablement diversos planetes) per a Cases de l’Imperium derrotades. La seva localització és coneguda només per la Guilda i és inviolable d’acord amb la Pau de la Guilda.

Txakobsa: anomenat «llenguatge magnètic», derivat en part de l’antic bhotani (bhotani jib —jib vol dir dialecte). Col·lecció d’antics dialectes modificats per les necessitats de secret, però sobretot l’idioma de caça dels bhotani, els assassins llogats de la primera Guerra dels Assassins.

Txaumas (Aumas en alguns dialectes): verí en menjar sòlid, distingit de verí administrat de qualsevol altra manera.

Txaumurky (Musky o Murky en alguns dialectes): verí administrat en una beguda.

Txerem: fraternitat de l’odi.

Ulema: doctor zensunni de teologia.

Umma; membre de la fraternitat dels profetes. (Terme de menyspreu a l’Imperium, significant qualsevol persona «incontrolada» propensa a predicció fanàtica).

Uroixnor: un dels diversos sons buits de significat general que Bene Gesserit implanta a les psiques de víctimes seleccionades per a efectes de control. La persona sensibilitzada, escoltant el so, és temporalment immobilitzada.

Usul: fremen: «La base de la columna».

Varota: famós fabricant de balisets; nadiu de Chusuk.

Ventmetall: metall format pel creixement de cristalls jasmium en duralumini; notable per la seva extrema força tènsil en relació al pes. El seu nom ve del fet que el fan servir en estructures col·lapsables que són obertes «ventant-les».

Verí residual: innovació atribuïda al Mentat Piter de Vries, segons la qual el cos és impregnat amb una substància per a la qual s’han d’administrar repetits antídots. La retirada de l’antídot en qualsevol moment produeix la mort.

Verm de la sorra: Vegeu Shai-hulud.

Vigia de control: ornitòpter lleuger en un grup buscador d’espècia encarregat de control, vigilància i protecció.

Verite: un dels narcòtics d’Ecaz destructors de la voluntat. Torna una persona incapaç de falsedat.

Veu: entrenament combinat originat pel Bene Gesserit, que permet que un adepte controli els altres només per matisos de to de veu seleccionats.

Wali: jove fremen, no posat a prova.

Wallach Ix: novè planeta de Laoujin, emplaçament de l’Escola Mare de Bene Gesserit.

Xigafil: extrusió metàl·lica d’una planta (Narvi Narviium) que creix només a Salusa Secundus i Delta Kaising. És caracteritzada per la seva extrema força tènsil.

Ya hya chouhada: «Que visquin els lluitadors!». Crit de guerra fedaykin. Ya (ara) en aquest crit és augmentat per la forma hya (ara perpetu). Chouhada (lluitadors) porta el significat afegit de lluitadors contra la injustícia. Hi ha una distinció en aquesta paraula que especifica que els lluitadores no lluiten per res, sinó que es consagren en contra d’una cosa específica —només aquella.

Yali: allotjament personal d’un fremen dins del sietch.

Ya! Ya! Yawm!: cadència de cant fremen feta servir en moments de profund significat ritual. Ya té l’arrel que significa «Ara, atenció!». La forma yawm és un terme modificat demanant urgència. El cant és traduït com «Ara, escolta això!».

Zensunni: seguidors d’una secta cismàtica que es va separar de la doctrina de Mahoma (l’anomenat «Tercer Mahoma») pels volts de 1.381 A.G. La religió zensunni és coneguda sobretot pel seu èmfasi en el místic i una reversió als «camins dels pares». La majoria dels especialistes consideren Ali Ben Ohashi el líder del cisma original però hi ha algunes proves que Ohashi pot haver estat simplement el portaveu masculí de la seva segona esposa, Nisai.





NOTES CARTOGRÀFIQUES



Base per a la latitud: el meridià que passa per Mont Observatori.

Base per a la determinació de l’altitud: el Gran Bled.

Fondal Polar: 500 m per sota del nivell del Bled.

Avenc Vermell: 1.582 m per sota del nivell del Bled.

Carthag: prop de 200 km al nord-est d’Arrakeen.

Caverna dels Ocells: a la Cresta Habbanya.

Gran Bled: desert pla i obert, en oposició a la zona de dunes, erg. El desert obert va des de 60 graus nord a 70 graus sud. És format sobretot per sorra i roca, amb afloraments ocasionals.

Gran Plana: una depressió oberta de roca i erg. Se situa uns 100 m per sobre del Bled. A la Plana es troba la taca de sal que Pardot Kynes (pare de Liet-Kynes) va descobrir. Hi ha afloraments de roca que s’aixequen fins a 200 metres del Sietch Tabr, al sud de les comunitats de sietch indicades.

Línia dels Verms: indica els indrets més al nord on han aparegut verms. (El factor determinant és la humitat, no el fred).

Palmerars del Sud: no apareixen en aquest mapa. Es troben a uns 40 graus de latitud.

Pas de Harg: el Santuari del crani de Leto dóna a aquest pas.

Pas de Vent: cingle murat que s’obre als pobles de fondal.

Plana Funerària: erg obert.

Vell Buidat: esquerda al Mur Escut d’Arrakeen fins a 2.240 m; enderrocada per Paul Muad’Dib amb una explosió.

Vora Oest: escarpa alta (4.600 m) que s’aixeca a partir del Mur Escut d’Arrakeen.





FRANKLIN PATRICK HERBERT (Tacoma, EUA, 8 d’octubre de 1920 - Madison, EUA, 11 de febrer de 1986) va ser un escriptor estatunidenc de ciència-ficció, conegut principalment per la sèrie de llibres Duna.

El 1965 va publicar la novel·la Duna, considerada una de les millors novel·les de ciència-ficció de tots els temps. Premiada, l’any següent, amb els prestigiosos premis Hugo i Nebula, va ser duta la cinema l’any 1984 per David Lynch. Posteriorment, Herbert va continuar la sèrie amb cinc novel·les més fins a la seva mort.

Gran part de la seva obra reflecteix el seu interès per l’ecologia i la psicologia. En els seus últims vint anys i juntament amb la seva família va residir en una «granja biològica», primer prop de Washington i més tard a Hawaii, vivint de forma autosuficient i en ple contacte amb la natura.





