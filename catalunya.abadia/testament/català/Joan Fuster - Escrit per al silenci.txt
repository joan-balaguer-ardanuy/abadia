Recull de poesies amatòries. Paraules de Joan Fuster: «Ara, en embastar aquestes ratlles de pròleg, pense que podria tornar a escriure aquests versos, ja basats en la memòria —perquè m’he fet vell—, i em sembla que serien, a mitges, pornografia. Només a mitges. L’acte de fer l’amor sempre és alguna cosa més que “fer l’amor”. És el que volia recordar. Però “pornografia”».





Joan Fuster





Escrit per al silenci




ePUB v2.0

Masquin 24.10.13





Títol original: Escrit per al silenci

Joan Fuster, 1954

Edició digital: Masquin (v1.0)

Segona edició: Epubqüest (v2.0)

ePUBCat base r1.3





Ah cos gentil!



JORDI DE SANT JORDI

Tots mos desigs sobre vós los escamp.



AUSIÀS MARCH

… no em pot jaquir…



JOAN ROÍS DE CORELLA





Pròleg a la 2a. edició, 1978


No sé quin interès podrà tenir avui la reedició d’uns versos com els d’Escrit per al silenci, publicats fa ja més de vint anys i que pràcticament havien passat sense pena ni glòria. Fins ara m’havia resistir a exhumar-los, potser per un púdic instint d’escepticisme. I no és que em senta descontent d’aquestes elaboracions líriques: ni descontent ni content. Són un paper més, dels molts que he produït, i no puc ni vull renegar-lo. He rellegit els poemes en les noves galerades i no se m’acut res que m’ajude a sentir-me’ls pròxims. L’anècdota personal que els alimentava —perquè n’hi havia una—, l’he mig oblidada, i tant se val; estèticament, això no és el tipus de poesia que jo faria en aquests moments, o la que faig a estones, quan estic de mala llet. És així com van les coses de la vida. Conserven, doncs, alguna curiositat per a un qualsevol lector? M’agradaria que sí, per pura vanitat. Només que també en tindria remordiments: retòrics, ideològics i, ai!, morals. Probablement, pense, la meua obligació quan escrivia «per al silenci» era haver escrit versos pornogràfics, i no ho vaig fer, hipòcrita de mi. Les planes que vénen a continuació són el residu «convencional» d’una passió fugaç i ben assumida. El «convencionalisme» era la «literatura» pròpia de l’època: la que a mi em feia el pes, exactament. Aleshores em seduïa el joc verbal. I no el joc verbal per ell mateix, sinó com a vehicle d’expressió obert a subtileses, a mitologies d’anar per casa, a l’eufemisme permanent, diguem-ne metàfora o diguem-ne por a la censura. Hi havia la lliçó de Carles Riba, per exemple. N’hi havia més, però en castellà: la de Neruda, una mica, i més les de Jorge Guillén i Pedro Salinas. Una petita dosi d’Éluard, a tot estirar, corregia el meu provincianisme: bé, Éluard, Claudel, Verlaine, Rimbaud, Baudelaire. Em fa vergonya confessar-ho: ser porós a Verlaine o a Baudelaire a la Ribera Baixa pels anys 50 era irrisori. Per què me n’he d’avergonyir? Un segle abans, o mig, no importa, Teodor Llorente traduïa Baudelaire, Verlaine, al castellà, i no sabia el que feia. Baudelaire, com Goethe, traduïts per Llorente, esdevenien poetes de jocs florals: d’uns jocs florals en castellà, és clar, perquè mai de la vida don Teodor no hauria gosat traslladar-los al «vernacle»… Reconec la meua primera dependència, com a versificador —si voleu, com a poeta— dels grans espanyols de la «generación del 27». Dels que ja he citat, i de l’admirable Aleixandre, i fins i tot de don Dámaso Alonso. Per a un aprenent de poeta al País Valencià, en aquella època i aquesta llengua, tot era molt difícil. Avui, les criatures que fabriquen versos disposen d’opcions i d’estímuls molt suggestius, i per això «ells» podran ser normals i com Déu mana, o anormals i contra Déu Nostre Senyor, que és igual. Però fa vint-i-tants anys, al País Valencià, tot era, literàriament, una sagristia: jo mateix, mea culpa, he manufacturat sonets eucarístics, marians i sobre falleres majors. Tinc una discutible excusa: els cobrava, com qualsevol altre ciutadà cobrava una altra feina, posar un rajol damunt l’altre, portar una comptabilitat o manipular un bisturí. Va ser Vicent Andrés Estellés, sens dubte, qui trencà el gel: reprengué la tradició valenciana de l’obscenitat lírica, i l’ha magnificada. L’Estellés és un Ausiàs Marc empeltat de Bernat i Baldoví, o, si es vol, al contrari, un Bernat i Baldoví empeltat d’Ausiàs Marc. El monstre Estellés encara no l’hem acabat de digerir. Jo, en això de la literatura, no sóc precisament un monstre, i menys encara com a poeta: aquell poeta que vaig ser. Diuen que Escrit per al silenci és un llibret eròtic. Si alguna cosa és, és un circumloqui d’un erotisme que, vull insistir-hi, hauria d’haver estat pornografia. Ara fóra el moment de fer una digressió sobre l’amor i els escriptors valencians: de Jordi de Sant Jordi a Gil Albert, dels notaris i canonges del Cançoner Satíric als de l’Acadèmia de los Nocturnos, de Jaume Roig als llibrets de falla d’abans de la guerra d’Espanya o a les temptatives del màrtir de «La Traca». Però no. Ho deixaré per a una altra ocasió. M’he de limitar a auto-justificar-me. Escrit per al silenci és la historieta d’un amor col·lapsat: literàriament col·lapsat… Ara, en embastar aquestes ratlles de pròleg, pense que podria tornar a escriure aquests versos, ja basats en la memòria —perquè m’he fet vell—, i em sembla que serien, a mitges, pornografia. Només a mitges. L’acte de fer l’amor sempre és alguna cosa més que «fer l’amor». És el que volia recordar. Però «pornografia». Els poetes valencians de dretes o aparentment d’esquerres, quan han parlat de l’«amor», ho han fet en funció de la «pàtria» i de la «fe», o siga de la «fiambrera ratpenatista»: un amor castrat, com una pàtria castrada, i com una fe de missa de dotze i preconciliar. Bernat i Baldoví i Ausiàs Marc, i l’Estellés, són una altra història… Escrit per al silenci és un document antic. Demane que siga llegit, si troba algun nou lector, des d’aquesta perspectiva. Però tots plegats, Roig i Estellés, Marc i els col·laboradors de «La Traca», començant per Carceller, Fenollar i Carles Ros, i Roís de Corella, el Gran Cornut de la Literatura Catalana, i Joanot Martorell, que també era de Gandia, un pervers imaginador d’amenitats genitals… Tots plegats, dic, som uns i els mateixos, i només varien les modalitats d’entendre l’amor. La «sagristia», l’eterna i perniciosa «sagristia», literàriament penosa —«conjugal» amb sagraments—, ha donat un rendiment poètic mediocre. Les noves generacions de poetes valencians, poc o molt intoxicades d’«irracionalisme», no s’apunten a la confraria de la Mare de Déu comarcal. El poble ja ho ha estipulat: «Del pecat del piu, Nostre Senyor se’n riu». És la distància entre Xavier Casp i Andrés Estellés. I jo, és clar, al costat de l’Estellés. Com el «piu» pot ser «pecat»? I què hi té a veure la «literatura»?… Els amparitos literaris —fàcils de detectar— no solament són de comunió diària, sinó, de vegades, radical-socialistes. Són amparitos… I siga com siga, aquest Escrit per al silenci és el que ja era fa vint anys…

JOAN FUSTER

Sueca, 5 desembre 1977



Post-scriptum.

En un dels poemes d’aquest llibre, inesperadament, vaig trobar la col·laboració involuntària del linotipista. Jo havia escrit: «Jo t’inventava noms o altres carícies». Innocent de mi —era sincer en dir-ho—, pensava que podia «inventar» noms i carícies, i no, les carícies eren les de sempre, i també els noms. Però el linotipista, en comptes de «Jo t’inventava», va posar «Jo t’intentava». El «Jo t’intentava» resulta penosament cacofònic; tanmateix s’obre a unes eventualitats semàntiques més atractives. «Jo t’intentava noms o altres carícies» és un vers francament bonic. No és meu: és una errada tipogràfica. «Intentar noms…». No és igual «intentar» que «inventar»…





Criatura Dolcíssima


1

Criatura dolcíssima —que fores

la sola riba forta, un deix d’idea,

la mà que entre les meues perdurava!

Criatura dolcíssima o miracle

total o prosperada llum —que fores

grat de llavis pertot i branca exempta!

Criatura dolcíssima i fondària

i visitació de mots atònits

i pietat complida i cim —que fores…



2

Eres així com et recobre i jure?

Ja no ho sé. Cada instant, buscant-se objecte,

t’adjudica diversa retirança.

Eres? Ets! Ets així! Tot jo t’hi obligue.

I així, i així, i així! Oh l’inventari

de lloances que en faig, oh ardents successos!

Concorren a invocar-te, i t’enuncien,

unes últimes forces de tristesa.

En elles he escollit bandera i ala.



3

Era tardor, un temps sense solatge,

estrany de cansaments, que em retenia

entre roses inertes, entre exili.

Vingueres. Flabiols i cobejança

i caderneres deien la sorpresa.

Fou un començ de faules vencedores.

I vaig saber l’amor: un lloc de messes

i tu, ah i tu com un repòs, com una

sobtada companyia inajornable!



4

Érem hostes del bes i la insistència,

uns territoris radiants, els únics,

i argument negador de la nostàlgia.

A força d’alegria, vam obrir-nos

més càlids privilegis: la mateixa

veu per als dos, sang dura, al·legories.

Establírem el món sota la nostra

perfecció. Duràvem, prosseguírem.

Fidel, el món du encara aquell bé gràcil.



5

No sé si m’estimaves: t’estimava

i això era tot, i això era prou, i els dies

obraven per a mi racons tendríssims.

T’estimava amb les hores i amb el somni,

i et cantava, i passaves, i abril queia,

i et sabia ma carn meravellada.

Sí, t’estimava lentament i sorda.

Com s’estimen les coses marcescibles.

Com s’aprèn l’idioma de l’absència.



6

Tenies 19 anys, i a punt la joia,

i esperança de mi en les teues galtes.

Jo t’intentava noms o altres carícies.

Vàrem recórrer, junts, tots els designis

d’un espai de coloms, les destinades

nits al respir a mitges, la ventura.

I què no redimien nostres cossos?

Eren purs blanament. Provant llur glòria

la forma del retorn els adoptava.



7

Vindrà l’hora de veure dins els versos

i algú dirà de mi: heus ací un home

que moria allarat en clars abismes.

I algú dirà també: heus ací, sota

l’afer minuciós de les paraules,

un deliri que cou, un risc de gleva.

Però no hi trobaran ta pau, tos muscles,

la teua olor completa, penetrant-me?

No hi llegiran ton nom amb un bell pànic?



8

Mira com regracie a Déu aquella

ocasió de càntic i memòria,

hui que ton rostre ocupa el fons dels llibres.

La nit tan gran, la falda on es reclinen

les meues voluntats de tu, n’accepta

una altra més, la d’ara, adolorida.

Tota l’ànima junta ve a trobar-s’hi.

I és com si es descobrís senzilla, dreta,

enmig de tanta passió que em passa.



9

Una amor perpetrada en l’agonia

i de mirra i escalf, amor, et guarde,

i l’alt agraïment en què madure.

Art de fervor és mon treball d’espera,

perquè ja t’he tingut; i cure amb somnis

la casa transcendent on em deixares.

I et guarde plenitud. Vindria a dir-t’ho

aquest goig sense gest, si preguntaves

a quin afany m’assemble o a quin tigre.



i 10

Record et dius, amor, record o vetla,

i distància estesa des dels braços,

et dius clima de set, et dius silenci.

Record et sent, amor, en cada tebi

naixement d’un record, i edat excelsa,

i en cada vena meua i desvalguda.

Record o espina lenta, amor, et pense,

i secreta estatura de la vida,

dins de l’amor, amor, on visc encara.





La veritat


La veritat

última de tu, la notícia

serena que l’escampa,

lliri, petjada, vènia,

pertanyen per fi a tota

la glòria de l’aire, a la del dia.

Fora del món, fora de mi, roman

el teu cos mut, a part, vivint d’aquella

retirança que guarda

amb tu,

amb el càlcul de tu fet en secret.

L’absoluta matèria adorable

després d’esforç, de terra, de morir,

amor, ets tu,

així com et tinc ara,

respirant-te pertot,

que ja ni necessite ta presència.

Regresses a la llum.

Un moment de fortuna

s’ha col·locat enmig de mi, cloent-me.

El meu voler-te manual i lliure,

l’amor aconseguit,

fatiga amb gust de gust i esparreguera,

t’hi segueixen, són llum també o naixença.

Amor en veritat

última, tu veritable.





Entra la nit, extens regne


Entra la nit, extens regne de l’evidència.

Un contra l’altre, naixen

els estels carregats, els contorns sense porta,

totes les implacables

presències que semblen

duradores i hostils, quasi desconegudes

presències de vida:

roses, tu, pensament, jo mateix amb ma vida,

drings cansats, arribades.

No de sobte, traït, el cel es desocella,

s’aprima en belles pèrdues,

és més alt, més caverna,

purament cel d’acer, abandonat dels núvols.

La nit o cel ocupa

la meua llengua ardent, i hi busca les opaques

cicatrius del ja dit, i en renova la causa:

li’n renova la causa

d’una manera absorta,

indiferent, gelada,

com si se m’apartàs d’ella i tornàs a dir-ho

jo lluny de mi, amb una altra

llengua deserta i cega.

Sóc de la nit, sóc nit: duc la sang obligada,

en aquest començ trèmul,

a un gir cruel, de tija

subjecta al sòl i presa

ensems d’un vent patètic.

I repetesc les coses

que ja tenia dites.

Però, de cara a qui? Qui hauria d’escoltar-me

per aquests camps inútils,

espais de cuir i oblit, d’estacions extintes?

De no-res, de no-tu, la nit està formada.

Doncs, quin destí podrien

tenir-hi les paraules

que escondeixen un prec, una semblança, un somni?

S’estimben les paraules,

vaguen, es produeixen

a miques, espectrals: un eco de miratges

les recull i destria.

I, després, el silenci.

La gespa de la nit, el silenci de terra,

torna a deixar-me enmig de visions partides,

enmig de ma carn morta,

endinsat en la por, amb arrels impensades.

Dir-me, en definitiva,

significa encetar desenllaços solemnes,

obrir immediates

contrades on duran llur dolor les memòries.

I en el silenci ix Déu. Hi veig Déu aleshores,

exacte, edificat sobre la llunyania,

posant-me Sa imminència

a l’abast dels sentits, resident en una ànsia.

En la dolor conec: oh quina negra instància!

Em dobla les palpebres

perquè El puga mirar: Déu, l’enorme domini!

No es tracta de camins ni de propòsits o ala.

La nit, amb Déu pertot, amb l’empremta que hi deixa,

la nit, mon patrimoni

d’enigmes declarats, després del trist silenci,

la nit és una pua

que esgarra tels i insígnies,

que de la solitud fa un impuls de palpentes.

Amb Déu enfront, o dintre,

se’m situa el neguit en un ordre de lluites

que tenen fi prescrita,

i sigil·lós recer, i funció de cera.

Hi ha una altra evidència

encara: sota el son. Dormir, empresonar-se

en la seguretat de l’ombra i la saliva!

Pont estès sobre mi, tocant-te a tu, l’aurora,

el son és un toll còmplice

on s’estotgen reflexos,

on m’estiren reflexos

de cor morat, de fets, d’inservibles paratges.

Sa plural amenaça

se m’aposenta als muscles

i prepara avideses

per oposar-me a tu, per assumir-te en tota

la teua meravella.

Despertat o trobant-me

de nou davant de tu, et demane cintura,

et demane moments de roca i cabellera,

mereixement de font, confessió d’essències.

Dotat de centre i temps, l’amor no desempara.

Túnel incrementat, hi camine amb els ossos

florits, sense reserva.

Sé que al final hi ha, com un aire que abrasa,

l’índole de la tàpia,

l’obstacle contra el qual es destrueix la música

tendrament adquirida,

la dissolució d’una alta preferència.

Quan s’acaba la nit, i entorn meu apareixen

mobles i fesomies,

retorna l’estranyesa.

Tu ja no ets tu sinó un retrat que destrosse

a força de comprendre’l.

A mesura que avance,

Déu es cobreix de coses.





Diria: consciència de mi


Diria: consciència de mi entre tantes forces,

camí per a l’entera quantitat del misteri,

maniobra de blat profundament sobtant-me,

mur on respon la meua paraula poderosa.

Diria encara: auxili, i afrau, i pac, i vela.

I a penes si m’hauria acostat a la dolça

pronunciació del teu cos meritíssim.

És el món, el meu món. Te’l prenc sortós, te’l creue.

He esdevingut, davant sa gran mercè serena,

llarg ofici només de pluja i violència,

i allotjament de signes que contenen l’aurora,

he esdevingut origen de tu, de besos àcids:

sol origen de tu, oh descoberta amplària!

Estès al teu costat com un torrent immòbil,

veig penedir-se el sud. Des de les dents desitge.

Veig un any sota un cànter. Tu, freqüent predomini!

I veig un cavall tendre inscrit al cim dels valsos.

De moment cosa, cos; ivori sense data!

Amb la sang que s’avança, quina salut hi trobe!

Quina possessió d’atzars, en reunir-te!

He amat d’altres maneres, potser amb més paisatges,

potser més inclinat a lleialtat o a vores.

Però tan estremit el volum de la boca,

ni amb aquesta disposta notícia terrestre,

ni confós amb l’amor, ni cercant-ne la mida,

mai no havia obtingut un lloc, un terme dòcil.

Comences on jo crec, on jo m’aparte amb lliris.

Els teus peus s’hi recolzen. Transcorre contra límits,

contra el vast estupor, transcorre ta carn d’ànsia,

tensament aprovada, amunt, avant, concisa,

feta de breus objectes, produint edat i ombra.

La teua carn comença enllà de tot, amb plomes

i races i rosada, primer quieta, escuma

parada ran d’esperes, després feta imminència,

i, passats els genolls, entra en contacte amb mines,

lenta, prepara vida, s’imita a si mateixa,

i és doble via absorta que estatueix, a l’últim,

un àmbit de riquesa, la fidel tirania:

i transcorre, i els flancs cauen com una tarda

i ta cintura crema, i és doble l’amnistia

de cançons en el pit sencer, i et desparteixes

cap a les mans en cauta precisió de pedra,

cap a les mans t’afanyes, i frenes cap als muscles

qualsevol avinença entre jo i la nostàlgia,

i en el coll acomodes venes enmig de pàtria,

i arribes a la zona on ets més tu i t’afirmes:

la zona de l’amor dins els ulls incompresos,

l’acabament del goig amb l’orba cabellera…

Òrbita clamorosa! Clausura de prestigis!

Mapa i plom per al brusc torn de la primavera!

No puc dir-te, no en sé: no puc sinó exclamar-te.

Si hi ha una ala naixent o un so que dictamina,

si la llum és un pol·len colpejat sobre somnis

quan ens toca i comprèn la nostra profecia,

si som animals lúcids menats a la victòria

i res no supliquem sinó la pau de ser-ho,

oh cos teu, tu ho ordenes, tu ens hi dus, oh greu forma!:

a mi, per la fragància guanyada visitant-te;

a tu, pel teu mateix aplec de coneixences…

I algun dia sabrem que hem de morir alhora.

Jo muir on tu t’acabes. Hi moriré de veres,

com tu fora de mi. Com tu sense els meus polsos

seràs sola virtut de nom i de destresa.





Cauen els núvols


Cauen els núvols

sobre el migdia,

o l’arrepleguen.

Entre les canyes,

un groc despert.

Vora el teu cos

l’aire es detura,

corbat de por.

Oh amor, quins ulls

que assaja l’aigua!

Celestement

sola, la teua

pell, amb un niu

de records sota

cada vessant

reconeguda

de la pell meua,

la teua pell

s’adscriu a l’orba

joia del sol,

i sosté roses

i terra i gràcia

i fonts, i cerca

el meu amor,

amor, pell teua!

Jo m’hi destrie.

O rius, i ajudes

l’adveniment

dels altres somnis

arreu, i rius

i ajudes un

començ de signes

estranys, oculta

cosa rabent,

beses i rius

amb aquest riure

insistit, net,

que s’obri en làmines

d’ombra feliç,

riure o troballa

de fe deguda!

Oh amor, serena

regla propícia!

I dura el teu

acte de joc,

el pac continu

de llavi i festa

que vas donant

al llavi, al riu,

al vent, a tot

el que et desitja,

i dures tu,

condescendent,

dures i des del

fons de l’amor,

amor, em voltes

de bé i respostes,

de crits, de tacte,

de tu, de tu!

Oh amor d’estiu!





Encara, sí!


Encara, sí! Com correspon i augmenta

el temps per dins de mi! Com es canvien

les sobres de l’amor en amor nova!

Encara queden dies, dies súbits,

que amb casos d’aliança m’indueixen

cap a la sort, cap als extrems feliços:

aliances buscades entre uns llavis

iguals als teus i el meu festeig de duna,

entre un mirall i el cos on t’arreplegue.

Dies de tu després de tu, insondable!

Llavis iguals als teus, cossos de dubte:

pretextos de mentida, voluntaris,

amb què intente desprendre’t de l’absència.

Ells s’hi van succeint. Tu me’ls socorres

acostant-te’ls, cobrint-los de prodigi,

i t’ocultes darrere llur bellesa:

tu d’amagat, sencera mar contínua.

Quan dic un «jo t’estime», m’assabente

de mi d’una manera enlluernada:

de mi com t’estimava, de mi càndid.

Si dic «sempre», es despleguen oronelles

i se t’assembla l’eco sobre l’alba:

si dic «sempre» que és dir allò que dèiem.

Oh llarga identitat! Oh fugitiva

fàbrica de penombra i esposori!

Dic «sempre», dic «t’estime», i les paraules

habituades a la teua vida,

pugen morosament, s’espesseeixen.

Per un instant, tot cessa de ser pòstum,

i torna, com abans, a reclinar-se

en ta certesa. Encara, sí! Com peses!





Era aquest carrer


Era aquest carrer. I aquesta,

la casa, la porta viva.

Jo hi venia a acompanyar-te,

a les nits. L’ombra madura

s’esqueia rere nosaltres

com un excés, imprevista,

conciliant son imperi

amb l’enyor que li deixàvem.

L’últim moment de mirar-nos

tenia color d’alarma,

sal i costat de pregunta:

l’últim moment de sorprendre’ns

s’hi esdevenia de pressa.

Després, passaves la llinda,

t’ocultava un mur de pausa.

L’endemà? La prometença

l’abolia. Me n’anava

segur de tu, per la fosca,

ple de tu, entre les acàcies,

somrient-te encara, amb lluna

sobre els llavis i expertesa.

Un bleix forestal, un trànsit

d’ocelleria imprecisa,

advenia a les teulades.

El carrer, les cases ermes,

oh escenari inalterable!

Sense tu, sense mi, quina

ansietat que el declara!





Veus? He arribat ja al fons


Veus? He arribat ja al fons de les mans del somni,

on jau, imatge sola, l’ambició que et duia.

Sóc un boig verificant-me,

capaç per fi de viure

sense dades de res, sense altres garanties.

Em basta açò: la destral contra els llavis

i un cast impuls de vespes guardat en mes carpetes.

Quant de temps ha passat d’ençà que et canviares

en suposició, en frontera imprecisa?

Record de tu, o record de mi, o aloses,

talment creix un piano dins la febre,

roman, ací, la glòria primera,

aquella senzillesa

de tu en l’amor i jo que t’aprenia,

és a dir, un vestigi,

francament un vestigi, quan tot acaba amb cendra.

No sé on ets. Per a què saber-ho?

Aquesta soledat no vol misericòrdia

de mites textuals, no aspira a treves.

És perfecta. A la vora de les tardes

escampa els seus jardins serens. Per ella et sóc possible

encara,

amor, i et faig possible,

i el nom de l’enyorança

donat a la substància de Déu o del silenci,

per ella significa

ta claredat defesa, la pura raó teua.





JOAN FUSTER i ORTELLS (Sueca, 1922-1992). D’ascendència pagesa, es llicencià en Dret a la Universitat de València el 1947 i es doctorà en Filologia catalana el 1958. Com a poeta publicà Sobre Narcís (1949) i Escrit per al silenci (1954), entre d’altres, i a partir del 1952 va començar a conrear la seva fecunda faceta periodística: La Vanguardia, Destino, El Correo Catalán, Tele-Exprés, Informaciones són alguns dels diaris i revistes en els quals col·laborà. Amb un estil concís i penetrant, excel·lí com a assagista, amb El descrèdit de la realitat (1955), Nosaltres, els valencians (1962) i Diccionari per a ociosos (1964), entre d’altres; també destacà com a erudit i crític literari, amb llibres com Joan Serrallonga (1961), Heretgies, revoltes i sermons (1968) i Contra el noucentisme (1978). L’any 1975 li fou concedit el Premi d’Honor de les Lletres Catalanes.





