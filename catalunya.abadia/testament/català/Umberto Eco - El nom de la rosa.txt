L’any 1327, durant el papat de Joan XXII, el frare franciscà Guillem de Baskerville i el seu aprenent Adso de Melk es desplacen a una abadia del nord d’Itàlia per assistir a un concili entre els delegats del Papa i els representants de l’emperador per discutir sobre la suposada heretgia d’una nova branca de l’orde franciscà. En arribar-hi, l’abat els encarrega d’investigar la misteriosa mort d’un jove monjo. A mesura que la trama avança, el nombre de monjos que moren en estranyes circumstàncies segueix augmentant, i la investigació ha de continuar enmig del temor de la vinguda de l’anticrist, l’actuació de la inquisició i els debats sobre la pobresa apostòlica i la natura subversiva del riure.





Umberto Eco





El nom de la rosa




ePUB v2.0

Wally 15.04.13





Títol original: Il nome della rosa

Umberto Eco, 1980

Traducció: Josep Daurella, 1985

Imatge de la portada: Un frare franciscà (~1655), de Rembrandt

Edició digital: Wally (v1.0)

Segona edició: EpubCat (v2.0)

ePUBCat base r1.3





NATURALMENT, UN MANUSCRIT


El 16 d’agost del 1968 em va caure a les mans un llibre degut a la ploma d’un tal abat Vallet, Le manuscrit de Dom Adson de Melk, traduit en français d’après l’édition de Dom. J. Mabillon (Aux Presses de l’Abbaye de la Source, Paris, 1984)1. El llibre, acompanyat d’indicacions històriques realment bastant minses, assegurava que era una còpia fidel d’un manuscrit del segle XIV, trobat al monestir de Melk pel gran erudit del XVII a qui tant es deu en el camp dels estudis sobre l’orde benedictí La docta troballa (per a mi la tercera en el temps) em va delectar mentre em trobava a Praga tot esperant una persona estimada. Sis dies després les tropes soviètiques envaïen la dissortada ciutat. Vaig arribar amb penes i treballs a la frontera austríaca a l’alçada de Linz i d’allà vaig enfilar cap a Viena, on em vaig trobar amb la persona que esperava i vam remuntar junts el Danubi.

En un clima mental d’una gran excitació vaig llegir, embadalit, la història espaventable d’Adso de Melk i m’hi vaig encantar de tal manera que la vaig traduir d’una revolada, en uns quants quaderns de format gran de la Papeterie Joseph Gibert, en els quals fa goig d’escriure amb una ploma suau. I, mentrestant, vam arribar a les envistes de Melk, on encara, a pic sobre un revolt del riu, s’alça el bellíssim Stift, restaurat diverses vegades al llarg dels segles. Com el lector es pot haver imaginat, a la biblioteca del monestir no vaig trobar cap traça del manuscrit d’Adso.

Abans d’arribar a Salzburg, una tràgica nit, en un hostalet vora el Mondsee, la relació amb la persona que m’acompanyava s’estroncà sobtadament i aquesta desaparegué ensems amb el llibre de l’abat Vallet que duia, no pas per malícia, sinó a causa de la manera desordenada i bròfega com s’havia acabat la nostra relació. Em van quedar així una colla de manuscrits redactats de puny i lletra meus i una gran buidor al cor.

Uns quants mesos després, a París, vaig decidir d’anar a fons en la meva recerca. De les poques clarícies que havia obtingut del llibre francès, em restava la citació de la font, excepcionalment detallada i precisa:

Vetera analecta, sive collectio veterum aliquot operum & opusculorum omnis generis, carminum, epistolarum, diplomaton, epitaphiorum, &c. Cum itinere germanico, adnotationibus aliquot disquisitionibus R.P.D. Joannis Mabillon, Presbiteri ac Monachi Ord. Sancti Benedicti e Congregatione S. Mauri —Nova Editio, cui accessere Mabilonii vita & aliquot opuscula, scilicet Dissertatio de Pane Eucharistico, Azymo et Fermentato, ad Eminentiss. Cardinalem Bona. Subjungitur opusculum Eldefonsi Hispaniensis Episcopi de eodem argumento. Et Eusebii Romani ad Theophilum Gallum epistola, De cultu sanctorum ignotorum. Parisiis, apud Levesque, ad Pontem S. Michaelis, MDCCXXI, cum privilegio Regis.2

Vaig trobar de seguida els Vetera Analecta a la biblioteca de Sainte Geneviève, però, amb gran sorpresa per part meva, l’edició localitzada discrepava de l’altra en dos punts: en primer lloc, per l’editor, que era Montalant, ad Ripam P.P. Augustinianorum (prope Pontem S. Michaelis)3 i, en segon lloc, per la data, posterior en dos anys. No cal dir que aquests analecta no contenien cap manuscrit d’Adso o Adson de Melk, sinó que formen, com tothom pot comprovar, un recull de textos d’extensió mitjana i breu, mentre la història transcrita per Vallet ocupava uns quants centenars de planes. Llavors vaig consultar medievalistes il·lustres, com l’estimat i inoblidable Étienne Gilson, però va quedar clar que els únics Vetera Analecta eren els que havia vist a Sainte Geneviève. Una visita a l’Abbaye de la Source, que es dreça a la rodalia de Passy, i una conversa amb l’amic de Dom Arne Lahnestedt em van convèncer, així mateix, que cap abat Vallet no havia publicat llibres a la impremta (d’altra banda inexistent) de l’abadia. És prou coneguda la descurança dels erudits francesos a l’hora de donar indicacions bibliogràfiques d’un cert rigor, però el cas ultrapassava els límits de qualsevol optimisme raonable. Em vaig començar a maliciar que el llibre que m’havia caigut a les mans era apòcrif. A hores d’ara ja era irrecuperable el mateix llibre de Vallet (o, si més no, no em veia amb cor d’anar-lo a reclamar a qui me l’havia pres). I no me’n quedaven sinó les notes que n’havia pres, de les quals jo mateix començava a dubtar.

Hi ha moments màgics, d’un gran cansament físic i una intensa excitació motriu, en els quals apareixen visions de persones conegudes en un temps passat («en me retraçant ces détails, j’en suis à me demander s’ils sont réels, ou bien si je les ai révés»4). Com ho vaig saber més endavant a través de la lectura del preciós llibret de l’Abbé de Bucquoy, també podem tenir visions de llibres que encara no s’han escrit.

Si no hagués passat res de nou, encara m’estaria interrogant sobre l’origen de la història d’Adso de Melk, però el cas és que, l’any 1970, a Buenos Aires, tafanejant els taulells d’una petita llibreteria de vell a Corrientes, no gaire lluny del més cèlebre Patio del Tango d’aquell carrer esbarjós, em va caure als dits la versió castellana d’un llibret de Milo Temesvar, De l’ús dels miralls en el joc d’escacs, que ja m’havia vagat de citar (de segona mà) en el meu Apocalíptics i integrats, amb referència a una obra seva més recent, Els venedors d’Apocalipsi. Es tractava de la traducció de l’original en llengua georgiana, ara introbable (Tbilisi, 1934), i vaig descobrir-hi, amb gran sorpresa, nombroses citacions del manuscrit d’Adso, per bé que la font no era ni Vallet ni Mabillon, sinó el pare Athanasius Kircher (però quina obra de les seves?). Posteriorment, un erudit —el nom del qual no crec oportú de revelar— em va assegurar (i citava els índexs de memòria) que el gran jesuïta no va parlar mai d’Adso de Melk Però tenia al davant les pàgines de Temesvar i els episodis a què feia referència eren absolutament anàlegs als del manuscrit traduït per Vallet (en particular, la descripció del laberint no deixava cap mena de dubte). Sigui el que sigui el que vagi escriure posteriorment Beniamino Placido,5 l’abat Vallet havia existit i també, amb la mateixa certitud, Adso de Melk.

De tot plegat vaig treure la conclusió que les memòries d’Adso semblaven participar justament de la naturalesa dels esdeveniments que narren: embolcallades amb tot un enfilall de misteris imprecisos, començant per l’autor i acabant per l’emplaçament mateix de l’abadia, sobre el qual Adso guarda un silenci tenaç, de manera que només les conjectures permeten de situar-la en una zona imprecisa, entre Pomposa i Conques, amb probabilitats raonables que el punt exacte fos al llarg de la carena dels Apenins, entre el Piemont, Ligúria i França (com aquell qui diu entre Lerici i Turbia). Pel que fa a l’època en què tenen lloc els esdeveniments que es descriuen, som a la darreria del 1327; en canvi és incert el moment en què l’autor escriu. Atès que afirma que fou novici l’any 1327 i que, quan escriu les seves memòries, es troba prop de la mort, podem presumir que el manuscrit fou redactat els darrers deu o vint anys del segle XIV.

Ben mirat, jo no tenia gaires raons per decidir-me a fer imprimir la meva versió italiana d’una obscura edició neogòtica francesa d’una edició llatina del segle XVII d’una obra escrita en llatí per un monjo alemany a les acaballes del XIV.

Primer que res, quin estil calia adoptar? Vaig resistir la temptació de seguir models italians d’aquella època perquè era totalment injustificada: no solament Adso escriu en llatí, sinó que tot el moviment del text fa palès que la seva cultura (o la cultura de l’abadia que l’influeix d’una manera tan òbvia) és molt més reculada en el temps; es tracta, indiscutiblement, d’una suma multisecular de coneixences i de tendències d’estil que lliguen amb la tradició llatina de la baixa edat mitjana. Adso pensa i escriu com un monjo que roman impermeable a la revolució de la llengua vulgar, vinculat als llibres de la biblioteca que descriu, format sobre textos patrístico-escolàstics, i la seva història (més enllà de les referències d’esdeveniments del segle XIV, els quals, tanmateix, Adso esmenta amb mil reticències, i sempre d’oïda) podria haver estat escrita, a jutjar per la llengua i per les citacions erudites, els segles XII o XIII.

D’altra banda, és indubtable que, en traduir al seu francès neogòtic el llatí d’Adso, Vallet hi havia introduït tot un seguit de llicències seves, no sempre purament estilístiques. Per exemple, els personatges parlen, en un moment determinat, de la virtut de les herbes, inspirant-se inequívocament en aquell llibre dels secrets atribuït a Albert Magne refet infinites vegades al llarg dels segles. És cert que Adso el coneixia, però el cas és que en cita fragments que reprodueixen massa literalment receptes de Paracels o que constitueixen interpolacions evidents d’una edició d’Albert que data, indiscutiblement, de l’època Tudor.6 D’altra banda, després vaig comprovar que, en l’època en què Vallet transcrivia (?) el manuscrit d’Adso, circulava per París una edició divuitesca del Grand i del Petit Albert,7 ara irremeiablement malejada. Tot i això, ¿com assegurar que el text en què es basaven Adso o els monjos dels quals anotava les dissertacions no continguessin escolis i apèndixs diversos enmig de les glosses i, fins i tot, anotacions que haurien pogut enriquir cultures posteriors?

Finalment, ¿havia de deixar en llatí els passatges que el mateix abat Vallet no va creure oportú de traduir, potser per fidelitat a l’època? No hi havia justificacions precises que abonessin això, sinó un sentit, potser mal entès, de fidelitat a la meva font… He eliminat el que era sobrer, però alguna cosa n’he deixat. I tinc por d’haver fet com els novel·listes dolents, que, quan fan entrar en escena un personatge francès, li fan dir «parbleu» i «la femme, ah! la femme!».

Ras i curt: els dubtes m’aclaparen. Ni tan sols sé per quina raó m’he decidit a fer el cor fort i presentar com si fos autèntic el manuscrit d’Adso de Melk. Diguem que és un gest d’enamorat. O, si es vol, una manera d’alliberar-me de moltes obsessions antigues.

Transcric sense encaparrar-me per l’actualitat. Pels anys en què vaig descobrir el text de l’abat Vallet, corria la creença que només es podia escriure impregnant-se del moment present i amb la finalitat de canviar el món. Al cap de més de deu anys, sempre és un consol per al lletraferit (restituït a la seva altíssima dignitat) poder escriure pel pur plaer de l’escriptura. I així, a hores d’ara, em sento lliure per explicar, pel simple gust de la fabulació, la història d’Adso de Melk, i és per a mi reconfortant el fet de trobar-la tan incommensurablement llunyana en el temps (ara que la vetlla de la raó ha esvaït tots els monstres que el seu son havia engendrat), tan gloriosament deslligada de la nostra època, tan intemporalment aliena a les nostres esperances i a les nostres certituds.

Perquè és una història de llibres, no pas de misèries quotidianes, i la seva lectura ens pot moure a repetir, amb el gran imitador de Kempis: «In omnibus requiem quaesivi, et nusquam inveni nisi in angulo cum libro»8.

5 de gener del 1980





NOTA


El manuscrit d’Adso es divideix en set jornades i cada jornada en períodes que corresponen a les hores litúrgiques. Els subtítols, en tercera persona, probablement han estat afegits per Vallet. Però, com que són orientatius per al lector i com que el seu ús és característic de gran part de la literatura en llengua vulgar d’aquella època, no m’ha semblat escaient d’eliminar-los.

Les referències d’Adso a les hores canòniques m’han creat una certa perplexitat, no sols perquè llur identificació varia segons el lloc i l’època de l’any, sinó perquè, molt probablement, el segle XIV no se seguien amb una precisió absoluta les indicacions que sant Benet havia introduït en la regla.

Tanmateix, per a orientació del lector, atenint-me en part al text i confrontant en part la regla originària amb la descripció que fa de la vida monàstica Édouard Schneider en Les heures bénédictines (París, Grasset, 1925), crec que hom es pot guiar pel càlcul següent:


Matines (que Adso de vegades anomena també Vigiliae, seguint l’expressió antiga). Entre dos quarts de tres i les tres de la nit.

Laudes (que en la tradició més antiga s’anomenaven Matutini). Entre les 5 i les 6 del matí. S’acaben a trenc d’alba.

Prima Pels volts de dos quarts de vuit, poc abans de sol ixent.

Terça Migdia (en un monestir en què els monjos no treballaven els camps, a l’hivern coincidia amb l’hora de dinar).

Nona Entre les dues i les tres de la tarda.

Vespres Pels volts de dos quarts de cinc, a posta de sol (la regla prescriu de sopar abans de negra nit).

Completes Pels volts de les sis (els monjos es colguen abans de les set).



Aquest càlcul es basa en el fet que, a la Itàlia septentrional, cap a la darreria de novembre, el sol surt pels volts de dos quarts de vuit i es pon vora dos quarts de cinc i deu minuts de la tarda.





PRÒLEG


Al començament, existia la Paraula i la Paraula estava amb Déu, i la Paraula era Déu. Estava amb Déu al començament i seria obligació del monjo fidel repetir cada dia amb una humilitat salmodiant l’únic esdeveniment immutable del qual es pot afirmar la certitud incontrovertible. Però videmus nunc per speculum et in aenigmate9 i la veritat, abans de mostrar-se cara a cara, es manifesta per fragments (ah, que il·legibles!) barrejada amb l’error del món, de manera que ens cal lletrejar-ne els signacles fidels fins i tot allà on ens apareixen obscurs i gairebé entreteixits d’una voluntat abocada del tot al mal.

Cap a la darreria de la meva vida de pecador, mentre, blancs els cabells, m’envelleixo com el món, tot esperant de perdre’m en l’avenc sense fons de la divinitat silenciosa i deserta, participant de la llum inefable de les intel·ligències angèliques, retingut encara el meu cos feixugós i malalt en aquesta cel·la de l’estimat monestir de Melk, em disposo a deixar testimoniatge, sobre aquest vell pergamí, dels esdeveniments prodigiosos i espaventables que em va tocar de presenciar en la meva joventut, repetint verbatim10 tot el que vaig veure i vaig sentir, sense arriscar-me a treure’n l’entrellat, com si deixés als qui vindran després (si no arriba abans l’Anticrist) signes de signes, per tal que, damunt d’aquests, es pugui exercitar la pregària del desxiframent.

Que el Senyor m’atorgui la gràcia de ser testimoni fidel dels esdeveniments que tingueren lloc a l’abadia el nom de la qual és just i pietós posar ara en silenci, a les acaballes de l’any del Senyor 1327, en què l’emperador Ludovic entrà a Itàlia per tal de restaurar la dignitat del sacre imperi romà, seguint els designis de l’Altíssim i per esvair l’usurpador infame, simoníac i heresiarca que a Avinyó sollà el nom sant de l’apòstol (em refereixo a l’ànima pecadora de Jacques de Cahors, que els impius veneren com a Joan XXII).

Potser, per comprendre més bé els esdeveniments en què em vaig trobar involucrat, caldria que recordés el que estava passant aquell tombant de segle, tal com llavors ho vaig capir, vivint-ho, i tal com ara ho recordo, enriquit amb d’altres històries que me n’han explicat després, sempre que la meva memòria estigui en condicions de reprendre el fil de tants i tan envitricollats esdeveniments.

A la primeria del segle el papa Climent V havia traslladat la seu apostòlica a Avinyó i havia abandonat Roma a les ambicions dels senyors locals. I, gradualment, la ciutat santíssima de la cristiandat es va anar transformant en un circ, o en un bordell, esquinçada per les lluites entre els seus patricis; s’anomenava república i no ho era, víctima de les bandes armades, sotmesa a violències i saqueigs. Clergues que s’havien sostret al braç secular comandaven escamots de malfactors que rampinyaven amb l’espasa a la mà, o prevaricaven i organitzaven tràfecs deshonestos. ¿Com impedir que el Caput Mundi11 tornés a ser, amb tota justícia, el nord de qui volgués cenyir-se la corona del sacre imperi romà i restaurar la dignitat d’aquell domini temporal que havia pertangut als cèsars?

Vet aquí que, l’any 1314, cinc prínceps alemanys van elegir a Frankfurt Ludovic de Baviera com a cap suprem de l’imperi. Però, el mateix dia, a l’altra riba del Main, el comte palatí del Rin i l’arquebisbe de Colònia van elegir per a la mateixa dignitat Frederic d’Àustria Dos emperadors per a una sola seu i un sol papa per a dues: una situació que, efectivament, va ser causa de convulsions greus…

Dos anys després fou elegit a Avinyó el nou papa, Jacques de Cahors, de setanta-dos anys d’edat, que prengué el nom de Joan XXII. Déu faci que cap més pontífex no adopti un nom tan odiat pels homes dreturers! Francès i devot del rei de França (els homes d’aquella terra corrompuda tendeixen tothora a afavorir els interessos de la seva gent i són incapaços de considerar el món sencer com llur pàtria espiritual), havia donat suport a Felip el Bell contra els cavallers templers, que el rei havia acusat (crec que injustament) de delictes infames per tal d’usurpar-los els béns, amb la complicitat d’aquell clergue renegat. Mentrestant havia entrat en aquella conxorxa Robert de Nàpols, el qual, a fi de mantenir el domini de la península italiana, va convèncer el papa que no reconegués cap dels dos emperadors alemanys i va restar, així, com a capità general de l’estat de l’església.

El 1322 Ludovic de Baviera vencia el seu rival Frederic. Com que encara desconfiava més d’un sol emperador que de dos, Joan excomunicà el vencedor, el qual, al seu tom, va denunciar el papa com a heretge. Val a dir que, aquell mateix any, s’havia reunit el capítol dels frares franciscans a Perusa i llur general, Michele de Cesena, a instàncies dels «espirituals» (dels quals em vagarà de parlar més endavant) havia proclamat com a dogma de fe la pobresa del Crist, el qual, si havia posseït res amb els seus apòstols, només ho havia tingut com a usus facti.12 Digna resolució, encaminada a protegir la virtut i la puresa de l’orde, però que va desplaure bastant al papa, que potser hi va endevinar un principi susceptible de fer perillar les mateixes pretensions que ell tenia, com a cap de l’església, de refusar a l’imperi el dret d’elegir bisbes, a canvi del dret del sant soli de coronar l’emperador. Ja fossin aquestes o unes altres les raons que l’empenyien, Joan va condemnar, el 1323, les propostes dels franciscans per la decretal Cum inter nonnullos.13

M’imagino que fou llavors que Ludovic veié en els franciscans, ara enemics del papa, aliats poderosos seus. Tot afirmant la pobresa del Crist, reforçaven les idees dels teòlegs imperials, és a dir, de Marsilio de Pàdua i de Jean de Jandun. I, finalment, pocs mesos abans dels fets que estic explicant, Ludovic, que havia arribat a un acord amb Frederic, el vençut, entrava a Itàlia, era coronat a Milà, plantava cara als Visconti, que, tanmateix, l’havien acollit amb benvolença, assetjava Pisa, nomenava Castruccio vicari imperial, duc de Luca i de Pistoia (i crec que va fer mal fet perquè no he conegut mai un home més cruel, llevat potser d’Uguccione della Faggiola) i ara es disposava a entrar a Roma, cridat per Sciarra Colonna, senyor del lloc.

Aquesta era la situació quan jo —novici benedictí del monestir de Melk— vaig ser sostret a la quietud del claustre pel meu pare, que combatia al costat de Ludovic, entre els barons del qual ocupava un lloc preeminent, i que va judicar assenyat de portar-me amb ell perquè conegués les meravelles d’Itàlia i fos present a Roma al moment de la coronació de l’emperador. Però el setge de Pisa i els seus deures militars van distreure-li l’atenció i jo ho vaig aprofitar per divagar, un xic per ociositat i un xic per ganes d’aprendre, per les ciutats de Toscana. Els meus pares van pensar que aquella vida lliure i irregular que jo duia no esqueia a un adolescent cridat a la vida contemplativa. I, a proposta de Marsilio, que em duia llei, van decidir que acompanyés fra Guillem de Baskerville, un savi franciscà que era a punt d’iniciar una missió que l’havia de portar a visitar ciutats famoses i abadies de l’antigor. Així, vaig esdevenir alhora el seu escrivent i el seu deixeble. I no me’n vaig haver de penedir, perquè, vora d’ell, vaig ser testimoni d’esdeveniments dignes de ser reportats, com ara ho estic fent, per a record dels qui vindran.

Aleshores jo no sabia què cercava fra Guillem i, ben mirat, no ho sé encara avui, i m’ensumo que no ho sabia ni ell, abrivat com estava només pel desig de la veritat i per la sospita —que sempre li vaig veure covar— que la veritat no era pas la que li apareixia en el moment present. I potser per aquells anys les inquietuds del segle el distreien dels seus estudis predilectes. Durant tot el viatge no vaig saber quina era la missió de Guillem, o, si res més no, ell no me’n va parlar. Més aviat va ser escoltant fragments de les seves converses amb els abats dels monestirs on fèiem estada que em vaig fer una idea del caire de la seva comesa. Però no el vaig capir plenament fins que no vam arribar al final del nostre viatge, com diré més endavant. Havíem enfilat cap al nord, però el nostre trajecte no seguia una línia recta, sinó que ens anàvem aturant en diverses abadies. Així, doncs, vam tombar cap a ponent, tot i que el punt final de l’itinerari era a llevant, seguint gairebé la línia de muntanyes que de Pisa porta en direcció als camins de Sant Jaume, i ens vam aturar en una terra que els esdeveniments paorosos que es van produir després em desaconsellen d’identificar més detalladament, els senyors de la qual eren, però, fidels a l’imperi, i on els abats del nostre orde s’oposaven, de comú acord, al papa herètic i corrupte. El viatge va durar dues setmanes, després de diverses vicissituds, i durant aquest temps vaig tenir l’avinentesa de conèixer (encara que mai prou, cada cop n’estic més convençut) el meu nou mestre.

En les pàgines que segueixen no em vull pas aturar a fer descripcions de persones —llevat dels casos en què l’expressió d’un rostre, o un gest, siguin signes d’un llenguatge mut, però eloqüent— perquè, com diu Boeci, no hi ha res més fugisser que la forma exterior, que s’emmusteeix i es transforma com les flors boscanes a l’entrada de la tardor. ¿Quin sentit tindria, doncs, dir de l’abat Abbone que tenia l’ull esquerp i les galtes pàl·lides, ara que tant ell com els qui l’envoltaven ja no són sinó pols i tenen de la pols aquella grisor de mort (només l’ànima, Déu ho faci, resplendeix amb un esclat de llum que no s’apagarà mai més)? Però sí que parlaré de Guillem, una vegada per totes, perquè d’ell em va colpir fins i tot la seva singular fesomia, i és propi dels joves dur llei a un home més vell i més savi, no solament per la fascinació de la paraula i l’agudesa de la ment, sinó també per la forma superficial del cos, que ens resulta molt estimada, com la figura d’un pare, del qual estudiem els gestos i àdhuc les expressions de desplaença i espiem el somriure, sense que cap ombra de luxúria enteli aquesta forma (potser l’única pura) d’amor corporal.

Els homes d’abans eren alts i parençosos (els d’ara són infants i nans), però aquest no és sinó un de tants fenòmens que fan palesa la dissort d’un món que es decandeix. Els joves ja no volen aprendre res, la ciència es troba en el declivi, el món sencer va de capgirell, els cecs menen d’altres cecs de dret cap a la timba, els ocells es llancen abans d’envolar-se, l’ase toca la lira, els bous ballen, Maria ja no estima la vida contemplativa i Marta ja no estima la vida activa, Lea és eixorca, Raquel s’ha tornat sensual, Cató freqüenta els bordells, Lucreci esdevé dona. Tot va foraviat. Donem gràcies a Déu que jo, en aquell temps, vagi adquirir la voluntat d’aprendre i el sentit del camí dreturer, que perdura encara que els viaranys siguin tortuosos.

L’aparença física de fra Guillem tenia, doncs, la virtut de cridar l’atenció de l’observador més distret. La seva alçada superava la d’un home normal i era tan prim que semblava més alt. Tenia l’ull agut i penetrant; el nas, esmolat i un xic aguilenc, li donava una expressió vigilant, llevat de certs moments de sopitesa que esmentaré més endavant. També el mentó palesava una voluntat ferma, tot i que la cara, llargaruda i tota plena de pigues —com tantes n’he vistes en persones nascudes entre Hibèmia i Northúmbria— podia expressar de vegades incertitud i perplexitat. Al cap del temps em vaig adonar que allò que semblava incertitud no era sinó curiositat, però d’antuvi desconeixia aquesta virtut seva, que considerava més aviat una passió de l’ànima concupiscent, de la qual no s’havia de nodrir l’ànima racional, que havia de tenir com a únic element la veritat, i aquesta (pensava jo) es reconeix de seguida.

Jovençà com era, la primera cosa que m’havia xocat d’ell eren uns flocs de cabells groguencs que li sortien per les orelles, i les celles atapeïdes i rosses. Devia tenir vora cinquanta primaveres i era, doncs, força vell, però bellugava el cos infatigable amb una destresa que a mi sovint em mancava. Quan li venia un rampell d’activitat, la seva energia semblava inexhaurible. Però de tant en tant, com si el seu esperit vital tingués quelcom de cranc, es recloïa en moments d’inèrcia i el vaig veure de vegades a la cel·la, ajaçat damunt la màrfega, pronunciant ara i adés algun monosíl·lab, sense contreure ni un múscul de la cara. En aquelles ocasions els ulls li agafaven una expressió buida i absent, i hauria sospitat que es trobava sota l’influx d’alguna substància vegetal capaç d’estimular visions si la temprança gran que governava la seva vida no m’hagués fet rebutjar aquest pensament. Val a dir, però, que en el curs del viatge s’havia aturat de vegades a l’entrada d’un prat o d’un bosc a collir alguna herba (em penso que sempre la mateixa), que mastegava amb un posat absort. Se’n guardava una part, que s’anava menjant en els moments de més tensió (prou que en vam tenir, d’aquests moments, a l’abadia!). Un cop que li vaig preguntar de què es tractava, em va dir somrient que un bon cristià de vegades pot aprendre coses dels mateixos infidels. I quan li vaig demanar que me’n deixés tastar, em va respondre que, com passa amb els discursos, també en el cas dels simples hi ha paidikoi, ephebikoi i gynaikeioi14 i d’altres encara, de manera que les herbes que són bones per a un vell franciscà no són bones per a un jove benedictí.

Durant el temps que vam estar junts no ens va vagar de fer una vida gaire regular, fins i tot a l’abadia passàvem nits de vetlla i l’endemà quèiem cruixits de fatiga durant el dia, i no participàvem regularment en els oficis sagrats. Rarament, però, durant el viatge va vetllar passada l’hora de completes i era de costums austers. Alguns cops, com va succeir a l’abadia, es passava el dia anant amunt i avall per l’hort, examinant les plantes com si fossin crisoprasis o maragdes, i el vaig veure voltar per la cripta del tresor mirant una arca entacada de maragdes i crisoprasis com si fos una mata d’estramoni. D’altres vegades es passava el dia sencer a la sala gran de la biblioteca fullejant manuscrits, no cercant-hi sinó el propi plaer (mentre, tot al voltant nostre, es multiplicaven els cadàvers de monjos paorosament assassinats). Un dia me’l vaig trobar passejant pel jardí sense cap finalitat aparent, com si no hagués de retre comptes a Déu de les seves obres. A l’orde m’havien ensenyat d’esmerçar el temps ben altrament, i així mateix li ho vaig dir. Ell em va respondre que la bellesa del cosmos no prové tan sols de la unitat dins la varietat, sinó també de la varietat dins la unitat. Em va semblar una resposta dictada per un empirisme groller, però després em vaig assabentar que els homes de la seva terra formulen sovint unes definicions de les coses en les quals la força il·luminadora de la raó no compta quasi gens.

Durant el període que vam passar a l’abadia sempre li vaig veure les mans cobertes de la pols dels llibres, de l’or de les miniatures encara fresques i de substàncies groguenques que havia tocat a l’hospital de Severino. Diríeu que no podia pensar sinó amb les mans, cosa que llavors em semblava més aviat pròpia d’un mecànic (i m’havien ensenyat que el mecànic és moechus15 i comet adulteri en perjudici de la vida intel·lectual a la qual hauria d’estar unit en castíssimes noces): però, tot i que les seves mans toquessin coses molt frèvoles, com certs còdexs amb miniatures fresques, o pàgines atrotinades pel temps i fràgils com pa àzim, tenia, em sembla, una gran delicadesa de tacte, la mateixa que demostrava quan manipulava els seus ginys. Val a dir que aquest home curiós duia al damunt, en el seu sarró de viatge, uns instruments que mai no havia vist fins llavors, que ell definia com les seves màquines meravelloses. Les màquines, deia, són fruit de l’art, que és imitació de la natura, de la qual reprodueixen, no pas les formes, sinó la mateixa manera d’actuar. Així, em va explicar els prodigis del rellotge, l’astrolabi i l’imant. Però d’entrada em vaig maliciar que allò no fos art d’encantament i vaig fer veure que dormia durant certes nits serenes en què ell, amb l’ajut d’un triangle estrany, es posava a observar les estrelles. Els franciscans que havia conegut a Itàlia i al meu país eren homes senzills, sovint illetrats, i vaig quedar esbalaït de la seva saviesa. Però ell em va dir somrient que els franciscans de les seves illes eren d’una altra corda; «Roger Bacon, el qual jo venero com un mestre, ens ha ensenyat que el pla de Déu passarà un dia per la ciència de les màquines, que és màgia natural i santa. I un dia, per força de la natura, es podran fabricar instruments de navegació mercès als quals els vaixells navegaran unico homine regente,16 i molt més lleugeres que les que van empeses per la vela o els rems; i hi haurà carros “ut sine animali moveantur cum impetu inaestimabili, et instrumenta volandi et homo sedens in medio instrumenti revolvens aliquod ingenium per quod alae artificialiter compositae aerem verberent, ad modum avis volantis”17. I instruments petitíssims que aixecaran pesos infinits i vehicles que permetran de viatjar pel fons del mar».

Quan li vaig preguntar on hi havia màquines d’aquelles, em va dir que ja n’havien fabricades a l’antigor, i algunes fins i tot en el nostre temps: «Excepte l’instrument per volar, que no he vist ni sé de ningú que l’hagi mai vist, però conec un savi que l’ha inventat. I es poden fer ponts que travessin els rius sense necessitat de columnes ni cap més suport, i d’altres màquines inoïdes. No t’amoïnis pas perquè ara no existeixin, això no vol pas dir que no existiran. I et dic que Déu vol que existeixin, i ja existeixen en la seva ment, sense cap mena de dubte, encara que el meu amic d’Occam negui que les idees existeixin d’aquesta manera, i no pas perquè puguem decidir sobre la natura divina, sinó perquè no li podem posar cap límit». Aquesta no va ser l’única proposició contradictòria que li vaig sentir a dir però encara avui, que sóc vell i més savi que aleshores, no he comprès ben bé com podia tenir tanta confiança en el seu amic d’Occam i jurar alhora per les paraules de Bacon, com feia tot sovint. El cas és que aquells eren uns temps obscurs en què un home savi havia de pensar coses que es contradeien entre elles.

Potser he dit coses forassenyades sobre fra Guillem, com per recollir des de bell antuvi les impressions inconnexes que em va produir aleshores. Si vols saber qui va ser o què va fer, estimat lector, ho podràs esbrinar millor a través de l’estudi dels seus actes durant els dies que vam passar a l’abadia. No t’he promès una descripció exhaustiva, sinó un recull de fets (això sí) prodigiosos i terribles.

Així, coneixent el meu mestre dia rere dia, després de llargues hores esmerçades en llarguíssimes converses, el contingut de les quals aniré detallant a pleret, vam arribar al faldar de la muntanya en què es dreçava l’abadia I ja és hora que, com nosaltres vam fer llavors, el meu relat s’hi acosti, i tant de bo que la meva mà no tremoli ara que em decideixo a explicar el que va passar després.





PRIMER DIA





Primer dia


PRIMA

En què hom arriba al peu de l’abadia i Guillem dóna prova d’una gran perspicàcia

Era un matí delitós de la darreria de novembre. Aquella nit havia nevat una mica i el terra era cobert d’un mantell fresc que no feia més de tres dits de gruix. A les fosques, just després de laudes, havíem oït missa en un llogarret de la vall. Després, a sol ixent, ens vam posar en camí cap a les muntanyes.

Mentre grimpàvem pel corriol abrupte que s’enfilava fent giragonses rost amunt, vaig albirar l’abadia. No em van impressionar les muralles que l’envoltaven, semblants a d’altres que havia vist arreu del mon cristià, sinó la mola d’allò que després vaig saber que era l’Edifici. Era una construcció octagonal que de lluny semblava un tetràgon (figura perfectíssima que expressa la solidesa i la inexpugnabilitat de la Ciutat de Déu), els flancs meridionals de la qual s’alçaven sobre l’altiplà de l’abadia, mentre que els septentrionals semblaven eixir del faldar mateix de la muntanya, en el qual s’encastaven com un espadat. Vull dir que en alguns punts, de baix estant, semblava que la roca s’allargués fins al cel, sense canvi de color ni de matèria, i esdevingués fins a un cert punt frontissa i torrassa (obra de gegants que estiguessin molt familiaritzats amb la terra i amb el cel). Tres ordres de finestres predicaven el ritme trinitari de l’elevació, de tal manera que allò que era físicament quadrat a la terra era espiritualment triangular en el cel. En atansar-s’hi hom s’adonava que la forma quadrangular engendrava, en cadascun dels angles, una torrassa heptagonal, cinc dels costats de la qual es projectaven a l’exterior; o sigui que quatre dels vuit costats de l’octàgon major engendraven quatre heptàgons menors que de fora estant es manifestaven com a pentàgons. Admirable harmonia de tants nombres sants, cadascun dels quals revelava un sentit espiritual subtilíssim. Vuit, el nombre de la perfecció de qualsevol tetràgon; quatre, el nombre dels evangelis; set, el nombre dels dons de l’Esperit Sant. Per la mola, i per la forma, l’Edifici em va fer el mateix efecte que em va causar més tard Castel Ursino o Castel del Monte, al sud de la península italiana, però pel seu emplaçament inaccessible era més impressionant que aquells i feia basarda al viatger que s’hi atansés a poc a poc. I encara sort que era un matí claríssim d’hivern i no vaig veure la construcció amb l’aparença que té els dies de tempesta.

No diré, però, que m’inspirés sentiments delitosos. Vaig sentir basarda i un neguit subtil. Déu sap que no eren fantasmes de la meva ànima immadura i que interpretava correctament averanys inequívocs que hi havia gravats en la pedra des del dia que els gegants l’afaiçonaren, i abans que la voluntat il·lusa dels monjos la gosés consagrar a la custòdia de la paraula divina.

Mentre els nostres muls enfilaven els darrers revolts de la muntanya, allà on el camí principal es ramificava en tres, formant dos corriols laterals, el meu mestre s’aturà una estona, mirant a banda i banda del camí, mirant el mateix camí i per damunt del camí, on els pins de fulles sempre verdes formaven ça i lla un cobert natural, blanc de neu.

—Una abadia rica —va dir—. A l’Abat li agrada fer bona planta en ocasions públiques.

Avesat com estava a sentir-li les afirmacions més singulars, no li vaig fer cap pregunta. També perquè, al cap de poc, vam sentir veus i, en un revolt del camí, va aparèixer una colla esvalotada de monjos i servents. En veure’ns, un d’ells ens va sortir al pas molt respectuosament.

—Benvingut, senyor —va dir—. No us estranyeu pas si ja suposem qui sou, perquè ja ens han anunciat la vostra visita Sóc Remigio de Varagine, el cellerer del monestir. I si vós sou, com m’ho penso, Guillem de Baskerville, caldrà avisar l’Abat. Tu! —va ordenar a un de la colla, tombant-se-li— puja a avisar que el nostre visitant és a punt d’entrar al recinte!

—Us en regracio, senyor cellerer —respongué cordialment el meu mestre—, i encara aprecio més la vostra gentilesa, ja que per saludar-me heu interromput la percaça. Però no tingueu por, el cavall ha passat per aquí i ha enfilat el camí de la dreta. No podrà pas anar gaire lluny perquè, un cop arribi al femer, s’haurà d’aturar. És massa intel·ligent per llançar-se rost avall…

—Quan l’heu vist? —preguntà el cellerer.

—No l’hem pas vist, oi, Adso? —va dir Guillem girant-se cap a mi amb un posat rialler—. Però, si cerqueu Brunello, l’animal no pot ser sinó allà on us he dit.

El cellerer vacil·là. Va mirar Guillem, després va mirar el camí i va preguntar.

—Brunello? Com ho sabeu?

—I ca! —va dir Gillem—. És evident que esteu cercant Brunello, el cavall preferit de l’Abat, el millor corser de la vostra quadra, de pèl negre, de cinc peus d’alçada, cua distingida, unglot petit i rodó, d’un galop força regular, de cap petit, orelles primes i ulls grossos: ha anat cap a la dreta, us ho dic. Sigui com vulgui, afanyeu-vos.

El cellerer va tenir un moment de vacil·lació, va fer un senyal a la seva colla i s’avià rost avall pel corriol de la dreta, mentre els nostres muls reprenien la pujada. Jo estava a punt d’interrogar Guillem, esperonat per la curiositat, però ell em va indicar amb un gest que m’esperés: pocs minuts després vam sentir uns crits de joia i en un revolt del camí van tornar a aparèixer els monjos i els servents portant el cavall per la brida. Ens van passar a frec, bo i mirant-nos un xic esbalaïts, i es van avançar cap a l’abadia. Fins i tot em penso que Guillem va alentir una mica el pas de la seva muntura per permetre’ls d’explicar el que havia passat. Ja m’havia adonat que el meu mestre, home d’altíssima virtut en tot i per tot, feia concessions al vici de la vanitat quan es tractava de demostrar la seva sagacitat i, havent apreciat ja els seus dots de diplomàtic subtil, vaig comprendre que volia arribar al final del trajecte precedit d’una sòlida fama d’home savi.

—I ara digueu-me —vaig esclatar finalment—: com ho heu pogut saber?

—Estimat Adso —va fer el mestre—. Durant tot el viatge t’he ensenyat a reconèixer els signes a través dels quals el món ens parla com un gran llibre. Alain de Lille deia que


omnis mundi creatura

quasi liber et pictura

nobis est in speculum18



i pensava en la inexhaurible reserva de símbols amb la qual Déu, a través de les seves criatures, ens parla de la vida eterna. Però l’univers encara és més loquaç que no pensava Alain i no solament parla de les coses últimes (i en aquest cas sempre ho fa d’una manera obscura), sinó també de les properes, i en això és molt clar. Gairebé em fa vergonya de repetir-te el que hauries de saber. A l’encreuament, damunt la neu encara fresca, es dibuixaven molt clarament les petjades dels unglots d’un cavall, que enfilaven el camí de l’esquerra. Aquests signes, posats a una distància regular l’un de l’altre, indicaven que l’unglot era petit i rodó i que la galopada era força regular, d’on he pogut esbrinar la naturalesa del cavall i, així mateix, he deduït que no corria desenfrenadament com un cavall desbocat. Allà on els pins formaven una mena de cobert natural, algunes branques eren acabades de trencar, just a un alçada de cinc peus. Una de les mates de móra, allà on l’animal es deu haver tombat per enfilar el camí de la dreta, mentre s’espolsava sobergament la cua galana, encara conservava, entrellaçats amb les espines, aquells crins llargs i negríssims… No em diràs, tampoc, que no saps que aquell camí mena al femer, perquè, en pujar pel revolt de baix, hem vist el munt de deixalles que queien daltabaix i es dipositaven al peu de la torratxa oriental, embrutant la neu; i, tal com està configurada la cruïlla, el corriol no podia anar sinó en aquella direcció.

—Sí —vaig dir—. Però, i allò del cap petit, les orelles punxegudes, els ulls grossos…?

—No sé pas si els hi té, però els monjos n’estan convençuts. Isidor de Sevilla deia que la bellesa d’un cavall exigeix «ut sit exiguum caput et siccum prope pelle ossibus adhaerente, aures breves et argutae, oculi magni, nares patulae, erecta cervix, coma densa et cauda, ungularum soliditate fixa rotunditas»19. Si el cavall el pas del qual he col·legit no hagués estat el millor de la quadra, no ens podríem explicar que hagin sortit a la seva percaça no solament els mossos, sinó el mateix cellerer. I un monjo que considera excel·lent un cavall, més enllà de les formes naturals, no es pot estar de veure’l tal com l’hi han descrit les auctoritates, sobretot si —i aquí em va fer un somriure maliciós— és un savi benedictí…

—Està bé —vaig dir—. Però, per què Brunello?

—Que l’Esperit Sant et posi una mica més de sal a la clepsa, fill meu! —s’exclamà el mestre—. Quin altre nom li hauries donat si fins i tot el gran Buridan, que està a punt d’esdevenir rector a París, no va trobar cap nom més natural per designar un bell cavall?

Així era el meu mestre. No solament sabia llegir en el gran llibre de la natura, sinó també en la manera com els monjos llegien els llibres de l’escriptura, i pensaven a través d’ells. Uns dots que, com veurem, li farien bastant de servei els dies a venir. A més a més, la seva explicació em va semblar tan evident que la humiliació que sentia per no haver-la trobada jo mateix es va veure superada per l’orgull de ser-ne coparticipant i gairebé em vaig felicitar per la meva agudesa. Tal és la força de la veritat que, com el bé, es difon per si mateixa. I lloat sigui el sant nom de Nostre Senyor Jesucrist per aquesta bella revelació que vaig tenir.

Però no perdis el fil, o relat meu, car aquest monjo vell s’entreté massa en els marginalia. Digués més aviat que vam arribar al portal gran de l’abadia, i al llindar hi havia l’Abat, acompanyat de dos novicis que li sostenien un bací d’or ple d’aigua. I, quan vam haver descavalcat, va rentar les mans a Guillem i l’abraçà, besant-lo a la boca i donant-li la seva santa benvinguda, mentre el cellerer s’ocupava de mi.

—Gràcies, Abbone —va dir Guillem—. És per a mi una joia gran trepitjar el vostre monestir, la fama del qual s’ha escampat enllà d’aquestes muntanyes. Vinc com a pelegrí en el nom de Nostre Senyor i com a tal m’heu retut honors. Però també vinc en nom del nostre senyor en aquesta terra, com us ho dirà la lletra que us faig a mans, i també en nom seu us regracio per la vostra acollença.

L’Abat va agafar la lletra amb els segells imperials i va dir que, en qualsevol cas, la vinguda de Guillem havia anat precedida per d’altres missives dels seus germans de l’orde (ves si és difícil, em vaig dir a mi mateix amb un cert orgull, agafar per sorpresa un monjo benedictí); pregà al cellerer que ens acompanyés a les nostres estances, mentre els mossos ens prenien les muntures. L’Abat va prometre que ens visitaria més tard, quan haguéssim fet un mos, i vam entrar al gran recinte on hi havia els edificis de l’abadia, que s’estenien al llarg de la dolça plana que escapçava en una benigna fondalada —o altiplà— el cim de la muntanya.

De la distribució de l’abadia, em vagarà de parlar-ne més endavant, i amb més detall. Enllà de la portalada (que era l’única obertura de tota la muralla) s’estenia una avinguda arbrada que duia a l’església abacial. A mà esquerra d’aquesta avinguda hi havia una zona esbarjosa d’horts i, com ho vaig saber després, el jardí botànic, al voltant dels dos edificis, els banys, d’una banda, i l’hospital i la casa de l’herborista, de l’altra, que seguien la corba de la muralla. Al fons, a mà esquerra de l’església, es dreçava l’Edifici, separat de l’església per una esplanada coberta de tombes. El portal de tramuntana de l’església donava a la torrassa de migjorn de l’Edifici, que mostrava frontalment als ulls del visitant la torrassa de ponent, que després continuava cap a l’esquerra, s’arrapava a la muralla i es precipitava, amb les seves torres, cap a la timba, sobre la qual traspuntava la torrassa de tramuntana, albiradora de biaix. A mà dreta de l’església, hi havia algunes construccions redossades, i també al voltant del claustre: sens dubte el dormitori, la casa de l’Abat i la dels pelegrins, a la qual vam fer cap a través d’un jardí delitós. Al cantó dret, enllà d’una ampla esplanada, al llarg de la muralla de migjorn i continuant cap a llevant per darrere l’església, hi havia una sèrie d’habitacles destinats als servents, a les quadres, els molins, els trulls, els graners, els cellers i el que em va semblar que era la casa dels novicis. La regularitat del terreny, a penes ondulat, havia permès als antics constructors d’aquell lloc sagrat de respectar els preceptes relatius a l’orientació més escrupolosament que Honori Augustodunienc o Guillem Durando. Per la posició del sol en aquella hora del dia em vaig adonar que la portalada s’obria a ponent amb tota exactitud, de manera que el cor i l’altar donaven a llevant; i el sol de trenc d’alba desvetllava directament els monjos en el dormitori i els animals a les quadres. No he pas vist mai una abadia més bella i més prodigiosament ben orientada, tot i que després vaig conèixer Saint-Gall, Cluny, Fontenay i d’altres, potser més grans però no pas tan ben proporcionades. Aquesta excel·lia, però, per damunt de les altres, per la mola immensa de l’Edifici. Tot i que no era un expert en arquitectura, em vaig adonar de seguida que era molt més antic que les construccions que l’envoltaven, que potser l’havien concebut per a d’altres fins i que posteriorment hi havien afegit el conjunt abacial, però de tal manera que l’orientació de la construcció principal s’adeqüés a la de l’església, o viceversa. Perquè l’arquitectura és, de totes les arts, la que més ardidament prova de reproduir en el seu ritme l’ordre de l’univers, que els antics anomenaven kosmos, és a dir, ornat, ja que és com un gran animal damunt el qual resplendeix la perfecció i la proporció de tots els seus membres. I lloat sigui el Nostre Creador, que, com diu Agustí, ha fixat el nombre, el pes i la mesura de totes les coses.





Primer dia


TERÇA

En què Guillem té una conversa instructiva amb l’Abat

El cellerer era un home gras i de fesomia vulgar, de cabells blancs però encara vigorós, petit però lleuger. Ens va menar a les nostres cel·les a la casa dels pelegrins. O, més ben dit, ens va menar a la casa assignada al meu mestre, i em va prometre que l’endemà en tindria una de lliure també per a mi, ja que, tot i ser un novici, era hoste d’ells i, per tant, m’havien de tractar amb tots els honors. Per una nit podria dormir en una fornícula ampla i allargassada que s’obria a la paret de la cel·la, dins la qual havia agençat un bon munt de palla fresca. Això, va afegir, es feia de vegades a fi d’encabir-hi el servent d’algun senyor que volia que li vetllessin el son.

En acabat, els monjos ens dugueren vi, formatge, olives, pa i unes bones panses, i se’n van anar perquè prenguéssim refrigeri. El meu mestre no participava dels costums austers dels benedictins i no li plaïa menjar en silenci. D’altra banda, sempre enraonava de coses tan bones i tan sàvies que era com un monjo que ens llegís les vides dels sants.

Aquell dia no em vaig saber estar de tornar-li a fer preguntes sobre l’episodi del cavall.

—Però —vaig dir—, quan heu llegit les petjades damunt la neu i damunt les branques, encara no coneixíeu Brunello. En certa manera, aquelles petjades ens parlaven de tots els cavalls, o almenys de tots els cavalls d’aquella espècie. ¿No hem de dir, doncs, que el llibre de la natura només ens parla per essències, com ens ho ensenyen molts teòlegs insignes?

—No pas exactament, benvolgut Adso —em respongué el mestre—. És cert que aquella mena de senyals m’insinuaven el cavall, si vols, a la manera de verbum mentis20, i me l’haurien insinuat onsevulla que els hagués trobats. Però els senyals, en aquell indret i en aquella hora del dia, em deien que per allà havia passat almenys un de tots els cavalls possibles. De manera que em trobava a mig camí entre l’aprehensió del concepte de cavall i el coneixement d’un cavall individual. I, en tot cas, allò que jo coneixia del cavall universal em venia de la petjada, que era singular. Podria dir que en aquell moment em trobava presoner entre la singularitat de la petjada i la meva ignorància, que prenia la forma bastant diàfana d’una idea universal. Si veus una cosa de lluny i no entens què és, et resignaràs a definir-la com un cos extens. Quan t’hi hauràs acostat la definiràs com un animal, tot i que encara no sàpigues si es tracta d’un cavall o d’un ase. I, finalment, quan la tindràs més a prop, podràs dir que és un cavall per bé que encara no sàpigues si és Brunello o Favello. I només quan et trobaràs a la distància justa veuràs que es tracta de Brunello (o bé tal cavall i no pas tal altre, com el vulguis anomenar). I aquest serà el coneixement ple, la intuïció del singular. Així, fa una hora, estava predisposat a admetre tots els cavalls, però no pas per la vastitud del meu intel·lecte, sinó per la migradesa de la meva intuïció. I la fam del meu intel·lecte no s’ha sadollat sinó quan he vist el cavall singular, que els monjos portaven per la brida. Només aleshores he sabut de cert que el meu raonament primer m’havia emmenat a les envistes de la veritat. D’aquesta manera, les idees, que abans feia servir per imaginar-me un cavall que encara no havia vist, eren purs signes, com eren signes de la idea de cavall les petjades damunt la neu; i només es fan servir signes i signes de signes quan ens manquen les coses.

D’altres vegades l’havia sentit a parlar amb un gran escepticisme de les idees universals i amb un gran respecte de les coses individuals: més tard, em va semblar que aquesta tendència li venia tant del fet de ser britànic com del fet de ser franciscà. Però aquell dia no tenia prou forces per embrancar-me en disputes teològiques, així que em vaig arraulir en l’espai que m’havien cedit, em vaig arrebossar amb una flassada i vaig caure en un son profund.

Qui hagués entrat m’hauria pogut confondre amb un farcell, i, talment, m’hi va confondre l’Abat quan va venir a visitar Guillem al caient de l’hora terça. Així vaig poder observar, a insabuda d’ells, llur primera conversa. I sense malícia, perquè hauria estat molt més groller que m’hagués presentat sobtadament davant del visitant que no pas que m’hagués amagat, com ho vaig fer, amb humilitat.

Va arribar, doncs, Abbone. Es va excusar per la seva intromissió, va renovellar la seva benvinguda i anuncià que havia de parlar amb Guillem, en privat, d’un afer bastant greu.

Començà felicitant-lo per la llestesa de què havia donat prova a propòsit de la història del cavall i li va preguntar com s’ho havia fet per donar unes clarícies tan exactes d’un animal que no havia vist mai. Guillem li va explicar succintament i amb una certa fredor el procés que havia seguit i l’Abat es va congratular força de la seva perspicàcia. Va dir que no hauria esperat menys d’un home que excel·lia per una fama de gran sagacitat. Li va dir que havia rebut una lletra de l’Abat de Farfa, en què no solament li parlava de la missió que l’emperador havia confiat a Guillem (de la qual tractarien els dies successius), sinó que li feia avinent que el meu mestre havia estat inquisidor en alguns judicis a Anglaterra i a Itàlia, on s’havia distingit per la seva perspicàcia, no exempta d’una gran humanitat.

—M’ha plagut molt de saber —afegí l’Abat— que en molts casos heu declarat innocent l’acusat. Crec —i mai com ara, aquests dies tristíssims— en la presència constant del maligne en els afers humans —i va mirar tot al voltant, com si l’enemic s’amagués enmig d’aquelles parets—, però també crec que, tot sovint, el maligne obra a través de causes segones. I sé que pot empènyer les seves víctimes a fer el mal de tal manera que la culpa recaigui sobre un just, i que el complau que cremin un just en comptes del seu súcube. Sovint els inquisidors, per donar prova de llur zel, arrenquen tant sí com no una confessió a l’acusat, pensant-se que només és un bon inquisidor el qui conclou el judici trobant un boc expiatori…

—Els inquisidors, també els pot moure el dimoni —va dir Guillem.

—És possible —reconegué l’Abat, tot cautelós—, perquè els designis de l’Altíssim són inescrutables, però no seré pas jo qui deixi caure l’ombra del dubte damunt uns homes tan benemèrits. Ben al contrari, avui us necessito a vós com a tal. En aquesta abadia ha passat quelcom que demana l’atenció i el consell d’un home agut i assenyat com vós. Agut per descobrir i assenyat (si s’escau) per cobrir. Sovint és un deure indefugible provar la culpa d’uns homes que haurien d’excel·lir per llur santedat, però de tal manera que es pugui eliminar la causa del mal sense que calgui deixar el culpable a mercè del menyspreu públic. Si un pastor falla, cal aïllar-lo dels altres pastors; però, ai si les ovelles comencen a malfiar-se dels pastors!

—Ho comprenc —va dir Guillem. Ja m’havia adonat que, quan s’expressava amb aquell estil tan amatent i tan polit, sovint amagava, honestament, el seu desacord o la seva perplexitat.

—Per aquesta raó —afegí l’Abat—, considero que qualsevol cas que impliqui la fallença d’un pastor no es pot encomanar sinó a homes com vós, que no solament saben destriar el bé del mal, sinó també allò que és oportú d’allò que no ho és. Em plau pensar que no heu pronunciat condemna sinó quan…

—… els acusats eren culpables d’actes delictius, d’emmetzinaments, de corrupció de nens innocents i d’altres infàmies que la meva boca no gosa pronunciar…

—… que no heu pronunciat condemna sinó quan —continuà l’Abat sense fer cabal de la interrupció— la presència del dimoni era tan palesa als ulls de tothom que no es podia procedir altrament sense que la indulgència fos més escandalosa que el delicte mateix.

—Quan he declarat culpable algú —precisà Guillem—, és que havia comès crims de tal magnitud que podia lliurar-lo al braç secular sense recança.

L’Abat vacil·là un moment.

—Per què —demanà— insistiu tant a parlar d’actes delictius sense pronunciar-vos sobre llur causa diabòlica?

—Perquè raonar sobre les causes i els efectes és una cosa prou difícil, de la qual només Déu pot ser jutge. Nosaltres ja tenim prou feina a establir la relació entre un efecte tan evident com un arbre cremat i el llamp que l’ha abrusat, i remuntar cadenes, de vegades llarguíssimes, de causes i d’efectes em sembla tan forassenyat com voler dreçar una torre que arribi fins al cel.

—El doctor d’Aquino —insinuà l’Abat— no ha tingut cap por de demostrar amb la força de la seva sola raó l’existència de l’Altíssim remuntant-se de causa en causa fins a la causa primera, no causada.

—¿Qui sóc jo —digué humilment Guillem— per oposar-me al doctor d’Aquino? Oimés que la seva demostració de l’existència de Déu, l’abonen molts més testimoniatges, de manera que les seves vies n’adquireixen renovellada vigoria. Déu ens parla ben endins de la nostra ànima, com ja ho sabia Agustí, i vós, Abbone, hauríeu cantat les lloances del Senyor i l’evidència de la seva presència encara que no hagués… —s’aturà i afegí—: M’ho penso.

—Oh, evidentment! —s’afanyà a protestar l’Abat, i el meu mestre va tallar d’aquesta manera bellíssima una discussió escolàstica que certament no li plaïa gaire. En acabat reprengué la conversa.

—Tornem als judicis. Suposem que un home ha mort emmetzinat. Això és una dada empírica. És possible que jo suposi, davant certs signes inconfusibles, que l’autor de l’emmetzinament és un altre home. Amb cadenes de causes tan senzilles la meva ment pot intervenir amb una certa confiança en el seu propi poder. Però, ¿com voleu que embulli la cadena especulant que, darrera aquesta malvestat, hi pugui haver una altra intervenció, aquest cop no pas divina, sinó diabòlica? No dic pas que no sigui possible; també el dimoni deixa traces del seu pas amb signes clars, com el vostre cavall Brunello. Però per quins set sous haig d’anar al darrere d’aquestes proves? ¿No en tinc prou de saber que el culpable és aquell home i lliurar-lo al braç secular? Tant sí com no, el seu càstig serà la mort, que Déu el perdoni.

—Però em consta que, en un judici tingut a Kilkenny fa tres anys, en el qual algunes persones foren acusades de cometre delictes infames, vós no vau pas negar la intervenció del dimoni, un cop identificats els culpables.

—Però tampoc no la vaig afirmar obertament. Ni tampoc la vaig negar, val a dir-ho. ¿Qui sóc jo per formular judicis sobre les insídies del maligne, especialment —afegí, i semblava voler reblar aquest raonament—, en aquest cas, en què tothom qui havia engegat el procés, el bisbe, els magistrats de la ciutat i tot el poble, i potser els acusats mateixos, es delien per descobrir la presència del dimoni? Encara més, potser l’única prova veritable d’aquesta presència és la intensitat amb què, en aquell moment, tothom maldava per demostrar la seva intervenció…

—¿Em dieu, doncs —féu l’Abat en un to amoïnat—, que en molts processos el dimoni no actua solament en el culpable, sinó, potser, sobretot en els jutges?

—Que potser podria afirmar una cosa així? —preguntà Guillem, i em vaig adonar que la pregunta havia estat formulada de tal manera que l’Abat no pogués afirmar que sí que podia; i Guillem aprofità el seu silenci per desviar el curs de la conversa—. Però, en el fons, es tracta de coses llunyanes. He abandonat aquella noble activitat i, si ho he fet, és perquè el Senyor ho ha volgut així…

—Sens dubte —reconegué l’Abat.

—… i ara —prosseguí Guillem— m’ocupo d’altres qüestions delicades. I em voldria ocupar de la que us aclapara, si me la volíeu explicar.

Em va semblar que l’Abat es congratulava de poder tancar aquella conversa i tornar al seu problema Va començar a explicar, amb molta prudència en la tria dels mots i a través de llargues perífrasis, un fet singular, esdevingut pocs dies abans, que havia trasbalsat els monjos en gran manera I va dir que l’hi feia avinent perquè, com que el sabia un gran coneixedor de l’ànima humana i de les insídies del maligne, esperava que pogués esmerçar una part del seu temps preciós a il·luminar un enigma punyent. El cas és que Adelmo d’Òtranto, un monjo encara jove però ja famós com a mestre miniaturista, que estava ornant els manuscrits de la biblioteca amb imatges bellíssimes, havia estat trobat un matí per un cabrer al fons del còrrec que hi ha als peus de la torrassa de llevant de l’Edifici. Com que els altres monjos l’havien vist al cor a l’hora de completes i no havia comparegut a les matines, probablement s’havia estimbat de negra nit. Una nit de tempesta, en què queien borrallons de neu que tallaven com ganivets, que diríeu que pedregava, empesos per una ponentada furient. Estovat per aquella neu que s’havia desfet primer i després s’havia endurit en làmines de glaç, havien trobat el seu cos al peu del cingle, romput per les roques contra les quals havia anat a estavellar-se. Pobra i frèvola cosa mortal, que Déu tingués pietat d’ell. A causa dels rodolons que havia fet en estimbar-se, feia de mal esbrinar el punt exacte des del qual havia caigut, que podia molt ben ser una de les finestres de les tres façanes de la torrassa que s’obrien sobre el precipici.

—On heu enterrat el pobre cos? —preguntà Guillem.

—Al cementiri, naturalment —respongué l’Abat—. Potser deveu haver observat que s’estén pel cantó de tramuntana de l’església, entre l’edifici i l’hort.

—Ja ho veig —digué Guillem—. El vostre problema és el següent: si aquest infeliç s’hagués suïcidat, cosa que Déu no vulgui (ja que una caiguda accidental era impensable), l’endemà hauríeu trobat oberta una d’aquelles finestres, però les heu trobades totes tancades, i no heu trobat rastres d’aigua al peu de cap finestra.

L’Abat era un home d’una discreció tota diplomàtica, però aquest cop va fer un gest d’astorament que li féu perdre aquell decòrum que, segons Aristòtil, escau a la persona greu i magnànima:

—Qui us ho ha dit?

—M’ho heu dit vós —respongué Guillem—. Si la finestra hagués estat oberta, hauríeu pensat de seguida que s’havia llançat. Pel que he pogut veure de fora estant, es tracta d’unes finestres grans amb vidres opacs, i aquesta mena de finestres no acostumen a obrir-se a l’alçada d’una persona, en edificis d’aquest volum. Doncs si hagués estat oberta, com que és impossible que el malaguanyat s’hi hagués abocat i hagués perdut l’equilibri, no s’hauria pogut pensar sinó en un suïcidi. I en aquest cas no l’hauríeu deixat enterrar en terra consagrada. Però, com que l’heu enterrat cristianament, les finestres devien ser tancades. Perquè si eren tancades, com que no m’he trobat amb cap cas, ni tan sols en els processos de bruixeria, d’un mort impenitent a qui Déu o el dimoni hagin concedit la facultat d’alçar-se del fons de la timba per esborrar els vestigis de la seva malvestat, és evident que el presumpte suïcida el deuen haver empès ja sigui la mà de l’home, ja sigui una força diabòlica. I vós us demaneu qui pot ser que l’hagi, no diré ja estimbat, sinó alçat a desgrat seu fins a l’ampit de la finestra, i esteu trasbalsat perquè una força malèfica, natural o sobrenatural, està rodant ara per l’abadia.

—Talment —va dir l’Abat. I no era clar si confirmava les paraules de Guillem o es convencia a ell mateix de la veracitat de les raons que Guillem havia invocat de manera tan admirable—. Però, ¿com sabeu que no hi havia aigua al peu de cap finestra?

—Perquè m’heu dit que bufava la ponentada, i l’aigua no podia caure en direcció a les finestres que s’obren a llevant.

—No m’havien lloat prou la vostra virtut —digué l’Abat—. I teniu raó, no era pas aigua, i ara sé per què. Les coses han passat com vós dieu. I ara entendreu la meva frisança. Ja hauria estat prou greu que un dels meus monjos s’hagués sollat amb el pecat abominable del suïcidi. Però tinc bones raons per pensar que un altre d’ells s’ha sollat amb un pecat tan paorós com aquell o més. I si només fos això, rai…

—Primer que res, per què un dels monjos? A l’abadia hi ha moltes més persones, mossos de quadra, cabrers, servents…

—Certament, és una abadia petita però rica —reconegué l’Abat amb un punt de vanitat—. Cent cinquanta servidors per a seixanta monjos. Però tot ha passat a l’Edifici. Com ja ho sabeu, encara que a la planta baixa hi ha les cuines i el refectori, l’scriptorium21 i la biblioteca són als dos pisos de dalt. Havent sopat es tanca l’Edifici i hi ha una regla molt estricta que hi priva l’accés a qualsevol persona. —I, avançant-se a la pregunta de Guillem, afegí tot seguit, a contracor—: Inclosos els monjos, és clar, però…

—Però…?

—Però excloc d’una manera absoluta, absoluta, m’enteneu?, que un criat hagi gosat entrar-hi de nit. —Els ulls se li van encendre amb una lluïssor de desafiament ràpida com el llampec o com una estrella fugaç—. Diguéssim que els faria basarda, sabeu… de vegades, les ordres que es donen als simples es reforcen amb alguna amenaça, com pot ser un mal averany per a aquells qui es mostrin rebecs, insinuar la possibilitat que els sobrevingui una malastrugança esgarrifosa, d’origen sobrenatural. En canvi, un monjo…

—Ho comprenc.

—Endemés, un monjo podria tenir d’altres raons per arriscar-se a entrar en un lloc prohibit, vull dir raons… no sé pas com ho diria… raonables, encara que vagin contra la regla…

Guillem es va adonar de la frisança de l’Abat i féu una pregunta, potser amb la intenció de desviar la conversa, però que li va causar un neguit tan pregon o més.

—Quan parlàveu d’un possible homicidi, heu dit: «i si només fos això rai…». Què volíeu dir?

—Això he dit? Bé, ningú no mata sense alguna raó, per més perversa que sigui. I tremolo només de pensar en la perversitat de les raons que poden haver empès un monjo a matar un company. Això és…

—No hi ha res més?

—No hi ha res més que us pugui dir.

—Voleu dir que no hi ha res més que estigueu facultat per dir?

—Si us plau, fra Guillem, germà Guillem —i l’Abat va subratllar tant el mot frare com el mot germà.

Guillem s’enrojolà i comentà:

—Eris sacerdos in aetemum.22

—Gràcies —digué l’Abat.

Oh, Déu meu, quin misteri terrible no van palpar aleshores els meus imprudents superiors, mogut l’un per l’angoixa i l’altre per la curiositat! Perquè, com a novici que s’iniciava en els misteris del Sant sacerdoci de Déu, jo mateix, humil vailet, vaig copsar que l’Abat sabia alguna cosa sota secret de confessió. Devia haver sabut de llavis d’algú qualsevol detall pecaminós que tingués relació amb la tràgica mort d’Adelmo. Potser per això suplicava a fra Guillem que descobrís un secret que ell sospitava però que no podia revelar a ningú, i esperava que el meu mestre il·luminés amb la força de l’intel·lecte allò que ell havia de cobrir d’ombra obligat pel mandat sublim de la caritat.

—Està bé —digué aleshores Guillem—. Podré fer preguntes als monjos?

—Podreu.

—Podré circular lliurement per l’abadia?

—Us hi autoritzo.

—M’encomanareu aquesta missió coram monachis23?

—Aquest vespre mateix.

—Tanmateix, començaré avui, abans no sàpiguen els monjos el caràcter de la vostra comesa. A més a més, desitjava vivament, i no és pas aquesta la més minsa de les raons que m’han dut aquí, visitar la vostra biblioteca, de la qual es parla amb admiració en totes les abadies de la cristiandat.

L’Abat s’aixecà d’una revolada, amb la cara encesa.

—Us podreu moure per tota l’abadia, ja us ho he dit. Però no pas per l’últim pis de l’Edifici, la biblioteca.

—Per què?

—¿Us ho hauria hagut d’explicar abans, però em pensava que ja ho sabíeu. No ignoreu pas que la nostra biblioteca no és pas com les altres…

—Sé que conté més llibres que cap biblioteca cristiana. Sé que els armaria de Bobbio o de Pomposa, de Cluny o de Fleury, en comparança amb els vostres, semblen la cambra d’un vailet que estigués aprenent a fer servir l’àbac. Sé que els sis mil còdexs i més de què feia gala Novalesa ara fa més de cent anys són ben poca cosa davant els vostres, i potser molts d’aquells ara són aquí. Sé que la vostra abadia és l’única llum que la cristiandat pot oposar a les trenta-sis biblioteques de Bagdad, als deu mil còdexs del visir Ibn al-Alkami, que el nombre de les vostres bíblies iguala els dos mil quatre-cents alcorans de què s’ufana el Caire i que la realitat dels vostres armaria és una evidència lluminosa contra la llegenda presumptuosa dels infidels que anys enrere proclamaven (adeptes com són del príncep de la mentida) que la biblioteca de Trípoli contenia sis milions de volums i comptava amb vuitanta mil comentadors i dos-cents escrivents.

—Així és, lloat sigui el cel.

—Sé que molts dels monjos que viuen entre vosaltres vénen d’altres abadies escampades arreu del món; els uns, per fer una curta estada, poder copiar manuscrits que no es troben fora d’aquí i endur-se’n les còpies a les seves terres, no pas sense haver-vos portat a canvi algun altre manuscrit introbable que vós copiareu i afegireu al vostre tresor; els altres, per molt de temps, amb intenció de quedar-se aquí, de vegades, fins a la mort, perquè només aquí poden trobar les obres que il·luminen llurs recerques. Teniu, doncs, entre vosaltres, germans dacis, hispans, francesos i grecs. Sé que l’emperador Frederic fa qui sap els anys que us va demanar que li compiléssiu un llibre sobre les profecies de Merlí i que després l’hi traduíssiu a l’àrab, per tal de fer-ne present al soldà d’Egipte. Sé, finalment, que una abadia gloriosa com Murbach, en aquests temps de desolació, no té ni un sol escrivent; que, a Saint-Gall, queden pocs monjos que sàpiguen escriure; que, a hores d’ara, a les ciutats sorgeixen ça i lla corporacions i gremis formats per seglars que treballen per a les universitats, i que només la vostra abadia renova, dia rere dia, què dic!, porta les glòries del vostre orde cap a cims cada cop més enlairats…

—Monasterium sine libris —cità l’Abat amb un rampell d’inspiració— est sicut civitas sine opibus, castrum sine numeris, coquina sine supellectili, mensa sine cibis, hortus sine herbis, pratus sine floribus, arbor sine foliis…24 I el nostre orde, que ha crescut sota el doble manament del treball i de la pregària, ha estat llum per a tot el món conegut, reserva de saber, salvació d’una doctrina antiga que perillava de desaparèixer enmig d’incendis, saqueigs i terratrèmols, farga d’escrits novells i tresor amb escreix de textos antics… Oh, sabeu ben bé que no fa pas gaires anys el concili de Vienne va haver de reiterar que tots els monjos tenen l’obligació d’ordenar-se… ¡Quantes abadies nostres, que fa dos-cents anys eren centres llampants de grandesa i santedat, no són ara sinó refugi d’indolents! L’orde és encara poderós, però la fetor de les ciutats assetja els nostres llocs sagrats, el poble de Déu es decanta ara pel comerç i per les guerres de bandositats, allà, en els grans centres habitats, on no pot tenir aixopluc l’esperit de la santedat, on no solament es parla (als llecs, no se’ls pot demanar altra cosa), sinó que ja s’escriu en llengua vulgar. Déu faci que cap d’aquests llibres no pugui travessar els nostres murs, perquè esdevenen fatalment l’esca de l’heretgia. Per culpa dels pecats dels homes el món penja al caire de la timba, la timba que invoca la timba de què està impregnat. I demà, com deia Honori, els cossos dels homes seran més petits que els nostres, així com els nostres són més petits que els dels antics. Mundus senescit.25 Si ara Déu ha confiat una missió al nostre orde, és la d’oposar-se a aquesta cursa devers la timba, servant, repetint i defensant el tresor de saviesa que els nostres pares ens han confiat. La divina providència ha ordenat que el govern universal, que al començament del món era a l’orient, a mesura que el temps s’atansa es desplaci cap a l’occident, per advertir-nos que s’acosta la fi del món, perquè el curs dels esdeveniments ja ha tocat el límit de l’univers. Però fins que no s’hagi escolat definitivament el mil·lenni, fins que no triomfi, ni que sigui per poc temps, la bèstia immunda que és l’anticrist, ens pertoca a nosaltres defensar el tresor del món cristià, i la paraula de Déu, tal com ell la va transmetre als profetes i als apòstols, tal com els pares la van repetir sense tocar-hi mot, tal com les escoles han provat de glossar-la, encara que avui fa niu, fins i tot a les escoles, la serp de la supèrbia, de l’enveja, de la follia. En aquest capvespre nosaltres encara som atxes enceses i llum enlairada en l’horitzó. I, tant com aquests murs resisteixin, serem custodis de la Paraula divina.

—Així sia —va dir Guillem en to devot—. Però això, ¿quina relació té amb el fet que no es pugui visitar la biblioteca?

—Veureu, fra Guillem —digué l’Abat—. Per poder dur a terme l’obra immensa i santa que enclouen aquells murs —i assenyalà la mola de l’Edifici, que s’entrellucava des de les finestres de la cel·la i dominava la mateixa església abacial— uns homes devots han treballat al llarg dels segles, seguint unes regles ferrenyes. La biblioteca es va fer d’acord amb uns plànols que han restat secrets per a tothom durant segles i que a cap dels monjos no li és donat de conèixer. Només coneix aquest secret el bibliotecari, que l’ha rebut del seu predecessor; i el revela, encara en vida, al seu ajudant; talment que la mort no el pugui sobtar i la comunitat no es vegi privada d’aquell saber. El secret segella els llavis de tots dos. Només el bibliotecari, ultra conèixer-lo, té dret a moure’s enmig del laberint dels llibres, només ell sap on trobar-los i on desar-los; ell és l’únic responsable de llur conservació. Els altres monjos treballen a l’scriptorium i coneixen el catàleg dels volums que conté la biblioteca. Però un catàleg sovint diu ben poca cosa; i només el bibliotecari pot escatir, segons la col·locació de cada volum, el seu grau d’inaccessibilitat i quina mena de secrets, veritats o mentides s’hi arreceren. Ell és l’únic que decideix com i quan fornirà el llibre a qui l’hi demani; i si l’hi vol lliurar o no. Perquè no totes les veritats són aptes per a totes les orelles, i una ànima piadosa no pot pas reconèixer totes les mentides com a tals, i, al capdavall, els monjos són a l’scriptorium per dur a terme una comesa determinada, i és amb aquest fi que han de llegir certs volums i no pas uns altres, i per defugir l’abrivada de la curiositat forassenyada que els pot fiblar; sia per frevolesa de la ment, sia per urc, sia per suggestió diabòlica.

—O sigui que a la biblioteca també hi ha llibres que contenen mentides…

—Els monstres existeixen perquè formen part del designi diví i fins i tot en llur esgarrifosa fesomia es revela el poder del Creador. Així existeixen, també per designi diví, els llibres dels mags, les càbales dels jueus, les faules dels poetes pagans, les mentides dels infidels. Ha estat una convicció santa i constant dels qui, al llarg dels segles, han volgut i han sostingut aquesta abadia, que, àdhuc en els llibres que contenen mentides, hi pot traspuntar, als ulls del lector sagaç, un reflex somort de la saviesa divina. Per això mateix, ho veieu?, no tothom hi pot entrar. I, a més a més —afegí l’Abat, mig excusant-se de la migradesa d’aquest darrer argument—, el llibre és una criatura frèvola, el temps l’atrotina, el fan malbé els rosegadors, la intempèrie, les mans maldestres. Si durant segles i segles tothom hagués pogut tocar lliurement els nostres còdexs, la majoria d’aquests ja no existirien. El bibliotecari, doncs, els defensa, no solament dels homes, sinó també de la natura, i dedica la seva vida a aquesta guerra contra les forces de l’oblit, que és enemic de la veritat.

—De manera que ningú, fora de dues persones, no entra a l’últim pis de l’Edifici…

L’Abat somrigué:

—Ningú no ha d’entrar-hi. Ningú no pot entrar-hi. Ningú no hi reeixiria, encara que ho volgués. La biblioteca es defensa sola, és inescandallable com la veritat que estotja i enganyosa com la mentida que custodia. Laberint espiritual i també laberint terrenal. Si hi entràveu, podríeu no sortir-ne. I, dit això, voldria que respectéssiu les regles de l’abadia.

—Però vós no heu descartat que Adelmo es vagi llançar des d’una de les finestres de la biblioteca ¿I com puc raonar sobre la seva mort si no veig el lloc en què hauria pogut començar la història de la seva mort?

—Fra Guillem —digué l’Abat en un to conciliador—, un home que ha descrit el meu cavall Brunello sense veure’l i la mort d’Adelmo sense saber-ne gairebé res no tindrà gaire feina a raonar sobre llocs als quals no té accés.

Guillem va fer una reverència:

—Sou savi fins i tot quan sou esquerp. Com voldreu.

—Si mai sóc savi, deu ser perquè sé ser esquerp —respongué l’Abat.

—Una última cosa —demanà Guillem—. I Ubertino?

—És aquí. Us espera. El trobareu a l’església.

—Quan?

—Sempre —somrigué l’Abat—. Ja sabeu que, tot i ser molt savi, no és pas un home que apreciï la biblioteca. La considera una temptació del segle… Es passa quasi tot el temps a l’església meditant, pregant…

—És vell? —preguntà Guillem, vacil·lant.

—Quant fa que no el veieu?

—Molts anys.

—Està cansat. Molt indiferent a les coses d’aquest món. Té seixanta-vuit anys. Però em penso que encara conserva el tremp de la seva joventut.

—L’aniré a veure de seguida, gràcies.

L’Abat li preguntà si no volia dinar amb la comunitat, després de l’hora sexta. Guillem li respongué que acabava de menjar molt de gust i que s’estimava més anar a veure Ubertino de seguida. L’Abat s’acomiadà.

Estava sortint de la cel·la quan eixí del pati un xiscle esgarrifós, com el d’una persona ferida de mort, seguit d’uns gemecs atroços.

—Què ha passat? —preguntà Guillem, esverat.

—No res —respongué l’Abat amb un somriure—. És temps de matar el porc. Hi ha feina per als porquers. No és pas aquesta sang que us ha d’amoïnar.

Va sortir, i féu tort a la seva fama d’home avisat. Perquè l’endemà al matí… Però posa brida a la teva impaciència, llengua meva petulant. I és que el mateix dia, i abans no fos de nit, encara van passar moltes coses que serà bo de reportar.





Primer dia


SEXTA

En què Adso admira la portalada de l’església i Guillem retroba Ubertino de Casale

L’església no era majestuosa com d’altres que en vaig veure després a Estrasburg, a Chartres, a Bamberg o a París. S’assemblava més aviat a les que ja havia vist a Itàlia, poc amigues d’alçar-se vertiginosament cap al cel i sòlidament plantades a terra, sovint més amples que no pas altes; sinó que la coronaven, a un primer nivell, com si fos un castell, un seguit de merlets quadrats, i damunt d’aquest pla s’aixecava una segona construcció, més que una torre, una segona església, també compacta, amb la coberta acabada en punta i clivellada de finestres severes. Una robusta església abacial com les que construïen els nostres avantpassats a Provença i al Llenguadoc, lluny de les ardideses i de l’excés de filigranes pròpies de l’estil modern, que només en temps més recents, em penso, s’havia enriquit, per damunt del cor, amb una agulla que apuntava audaçment cap a la volta del cel.

Dues columnes rectes i polides presidien l’entrada, que semblava a primer cop d’ull una gran arcada única; de les columnes naixien dos ampits que, coronats per un seguit d’arcs, decantaven la mirada cap a la portalada pròpiament dita, com si fos el cor d’un abisme, que s’entrellucava enmig de l’ombradiu, coronat per un gran timpà, voltat, a banda i banda, per dos peus rectes i, al centre, per una pilastra esculpida que dividia l’entrada en dues obertures, protegides per portes de roure reforçades de metall. A aquella hora del dia, un sol esmorteït queia de ple damunt la coberta i la llum tocava la façana de biaix sense il·luminar el timpà, de tal manera que, després de passar enllà de les dues columnes, ens trobàrem tot d’una sota la volta gairebé salvatge de les arcades que naixien de la seqüència de columnes menors que reforçaven proporcionalment els contraforts. Un cop els meus ulls es van fer a la penombra, de cop i volta, el discurs mut de la pedra historiada, accessible d’una manera immediata a la vista i a la fantasia de qualsevol (perquè pictura est laicorum literatura26), m’enlluernà la mirada i em submergí en una visió que encara avui la meva llengua no gosa evocar.

Vaig veure un tron dalt del cel i, sobre el tron, una persona asseguda. El posat de l’Assegut era sever i impassible; els ulls, esbatanats, llançaven sagetes sobre una humanitat terrenal arribada al capdavall del seu tràfec, els cabells i la barba li queien sobre el rostre i el pit com les aigües d’un riu, en rierols iguals i dividits simètricament. La corona que duia al cap era entacada d’esmalts i gemmes, la túnica imperial de color de porpra li baixava en àmplies volutes fins als genolls, entreteixida de brodats i calats de filigrana d’or i argent. La mà esquerra, que reposava sobre el genoll, sostenia un llibre segellat i la mà dreta s’alçava en una actitud no sé si de benedicció o d’amenaça. Il·luminava el rostre la bellesa tremenda d’un nimbe cruciforme i florit, i vaig veure, al voltant del cap i sobre el cap, l’esclat d’un arc iris de maragda. Davant el tron, sota els peus de l’Assegut, s’estenia un mar de cristall i al volt de l’Assegut, al volt del tron i sobre el tron vaig veure quatre animals terribles, terribles per a mi, que me’ls mirava embadalit, però mansuets i dolços per a l’Assegut, del qual cantaven lloances sense repòs.

O, més ben dit, no es pot dir que tots fossin terribles, perquè em va semblar bell i gentil l’home que a la meva esquerra (a mà dreta de l’Assegut) sostenia un llibre. Però em va semblar esfereïdora l’àguila que, al cantó oposat, obria el bec, amb les plomes estarrufades agençades a la manera d’una cuirassa, les urpes poderoses, les ales desplegades. I, als peus de l’Assegut, sota les dues primeres figures, dues més, un toro i un lleó, cadascun d’aquests monstres aferrant un llibre amb les urpes i els unglots, girats els cossos enfora i el cap devers el tron, com si torcessin el coll i les gropes amb una embranzida feréstega, els flancs bategant, les potes de bèstia que agonitza, la gorja esbatanada, les cues entortolligades, cargolades com serps i acabades per la punta en llengües de foc. Totes dues alades, totes dues coronades d’un nimbe, malgrat llur aparença esfereïdora, no eren criatures de l’infern, sinó del cel, i si semblaven paoroses era perquè braolaven adorant el Venidor que havia de jutjar els vius i els morts.

Al voltant del tron, a banda i banda dels quatre animals i sota els peus de l’Assegut, vistos de besllum sota les aigües del mar de cristall, com si omplissin l’espai amb llur visió, agençats segons l’estructura triangular del timpà, alçant-se des d’un pla de set per set a un altre de tres per tres i un altre de dos més dos, al costat del tron, hi havia vint-i-quatre ancians, asseguts en vint-i-quatre trons més petits, abillats amb túniques blanques i cofats amb corones d’or. Els uns tenien als dits un llaüt, els altres una copa de perfums, i l’un tocava mentre els altres, corpresos d’èxtasi, giraven el ulls devers l’Assegut, del qual cantaven lloances, els membres contrets com els dels animals de manera que tots poguessin veure l’Assegut, però no pas amb gestos bestials sinó amb moviments de dansa extàtica —tal com devia dansar David al volt de l’arca—, de manera que, fossin allà on fossin, llurs pupil·les, contradient la llei que governava la positura dels cossos, convergien en el mateix punt refulgent. Oh, quina harmonia d’abandó i d’embranzida, de positures artificioses i, alhora, airoses, en aquell llenguatge místic de membres miraculosament alliberats del pes de la matèria corporal, signada quantitat infosa de nova forma substancial, com si la santa multitud fremís tota sota la fuetada d’un vent impetuós, alè de vida, frenesí de delit, gaubança al·leluiàtica transformada prodigiosament de so en imatge!

Cossos i braços habitats per l’Esperit, il·luminats per la revelació, les mirades tocades d’esbalaïment, els ulls abrandats per l’entusiasme, enceses les galtes per l’amor, dilatades les pupil·les per la beatitud, fiblats els uns d’un esbalaïment delitós i els altres d’un delit esbalaït, transformat l’un per l’admiració i rejovenit l’altre pel goig, tots cantaven, amb l’expressió dels rostres, amb els plecs de les túniques, amb el gest i la tensió dels braços, un càntic nou, amb els llavis entreoberts en un somriure de joia perenne. I sota els peus dels ancians, vinclats damunt d’ells i damunt del tron i damunt del grup tetramorf, agençats en bandes simètriques, amb prou feines destriables entre ells de tan perfectament que els havia fosos la saviesa de l’art, iguals en la varietat i varis en la unitat, únics en la diversitat i diversos en llur acoblament, amb les parts prodigiosament conjuminades per una suavitat de colors delitosa, miracle de consonància i concòrdia de veus dissemblants, canemàs agençat a la manera de les cordes de la cítara, parentiu i conxorxa condescendent nada d’una força capaç de crear l’unívoc en el joc alternant dels equívocs, ornament i contrast de criatures irreductibles entre si i que, alhora, es redueixen entre si, obra d’amorosa correlació regida per una llei celeste i mundana alhora (lligam i nexe estable de pau, amor, virtut, govern, poder, ordre, origen, vida, llum, esclat, aparença i figura), igualtat nombrosa que resplendia amb la llum de la forma projectada sobre les parts harmòniques de la matèria… així s’entrellaçaven totes les flors i les fulles, i els filets, els circells i els corimbes de totes les herbes que engalanen els jardins de la terra i del cel, la viola, el citis, el serpoll, el lliri, l’olivella, el narcís, la colocàsia, l’acant, el malobrate la mirra i els opobàlsams.

Però mentre la meva ànima, embadalida per aquell concert de belleses terrenals i de majestuosos signes sobrenaturals, estava per esclatar en un cant de joia, l’ull, acompanyant el ritme harmònic de les rosasses florides als peus dels ancians, es va aturar en les figures que, entrellaçades, feien una unitat amb la pilastra central que aguantava el timpà. ¿Què eren i quin missatge simbòlic comunicaven aquelles tres parelles de lleons entrellaçats en forma de creu transversal, rampants i enarcats, les urpes posteriors clavades a terra i recolzant les davanteres sobre el llom de la parella, la crinera embullada en flocs anguiformes, la boca badada en un bruel amenaçador, lligats al cos mateix de la pilastra per un manyoc o una pasterada de filets? Per calmar el meu esperit, com, potser també, per domesticar la natura diabòlica dels lleons i transformar-la en al·lusió simbòlica a les coses superiors, a banda i banda de la pilastra hi havia dues figures humanes, d’una alçada antinatural, igual a la de la mateixa columna, bessones de dues altres, situades simètricament al davant de cadascuna, en els peus rectes historiats per les cares externes on hi havia els brancals de cadascuna de les portes de roure; eren, doncs, quatre figures d’ancians, la parafernàlia dels quals em va permetre de reconèixer Pere i Pau, Jeremies i Isaïes, també ells girats com en un pas de dansa, enlairades les mans ossudes amb els dits estesos com ales, i moguts com ales per un vent profètic el cabell i les barbes, agitats els plecs de les túniques llarguíssimes per les llarguíssimes cames que donaven vida a les ondes i les volutes, oposats als lleons però de la mateixa matèria que ells. I, quan vaig desviar els ulls d’aquella enigmàtica polifonia de membres sants i monstres infernals, vaig veure, al costat del portal i sota les arcades profundes, historiades adesiara sobre els contraforts en l’espai situat entre les primes columnes que els sostenien i els ornaven, i també sobre la vegetació esponerosa dels capitells de cada columna, ramificant-se des d’allà cap a la volta feréstega d’innombrables arcades, altres visions espaventoses, que més es justificaven en aquell indret per llur força parabòlica i al·legòrica o per l’ensenyança moral que transmetien; i vaig veure una femella luxuriosa nua i descarnada, rosegada per gripaus immunds, xuclada per serps, que copulava amb un sàtir de ventre botit i cames de griu cobertes de pèls aspres i eriçonats i amb una gorja obscena que udolava la seva pròpia damnació, i vaig veure un avar, enravenat amb la rigidesa de la mort en el seu llit sumptuós encolumnat, ara presa indefensa d’un escamot de dimonis, un dels quals li arrabassava de la boca agonitzant l’ànima en forma d’infant (que, ai!, ja no naixeria mai més a la vida eterna), i vaig veure un orgullós amb el dimoni arrapat a les espatlles que li clavava urpades als ulls, mentre dos goluts s’esbocinaven l’un a l’altre en un cos a cos repugnant, i d’altres criatures encara, amb cap de boc, crinera de lleó, gorja de pantera, presoneres en una selva de foc el buf de la qual gairebé em cremava. I, a llur volt, barrejats amb ells, per damunt d’ells i sota els seus peus, d’altres fesomies i d’altres membres, un home i una dona que s’aferraven pels cabells, dues serps que xuclaven els ulls d’un condemnat, un home que, amb una rialla sorneguera, maldava, amb les mans contretes, per obrir la gorja d’una hidra, i tots els animals del bestiari de Satanàs, reunits en consistori i guardant i coronant el tron que tenien al davant, cantant-ne les glòries amb llur desfeta, faunes, éssers de doble sexe, bèsties amb mans de sis dits, sirenes, hipocentaures, gorgones, harpies, íncubes, dracontòpodes, minotaures, llops cervers, lleopards, quimeres, cinòpers amb musell de gos que treien foc pels badius, dentotirans, policaudats, serps peludes, salamandres, cerastes, quelonis, bicèfals amb el llom dentat, hienes, llúdries, gralles, cocodrils, hidrops amb les banyes serrades, granotes, grius, simis, cinocèfals, leucrotes, mantícores, voltors, parandris, mosteles, dracs, upupes, òlibes, basiliscos, hipnals, prèsters, espectàfics, escorpins, sauris, rèmores, pòlips, morenes i tortugues de mar. Tota la població de l’infern semblava haver-se donat cita per fer d’atri, selva obscura, estepa de l’exclusió sense esperança, en el moment de l’aparició de l’Assegut enmig del timpà, del seu rostre que feia prometences i pronunciava amenaces, ells, els vençuts de l’Harmagedon, davant d’aquell qui separarà per sempre els vius dels morts. I, anorreat (gairebé) per aquella visió, no sabent ja del cert si em trobava en un indret de bona acollença o a la vall del judici final, em vaig esglaiar, i a penes vaig retenir el plor, i em va semblar sentir (o vaig sentir tanmateix?) aquella veu i vaig veure aquelles visions que havien acompanyat la meva infantesa de novici, les meves primeres lectures dels llibres sagrats i les nits de meditació en el cor de Melk, i en la defallior dels meus sentits feblíssims i atuïts vaig sentir una veu potent com la de la trompeta que deia «allò que vegis, escriu-ho en un llibre» (i això estic fent ara), i vaig veure set llànties d’or i, enmig de les llànties, un que s’assemblava al fill de l’home amb una faixa d’or cenyida al pit, el cap i el cabell blancs com la llana càndida, els peus com bronze encès a la fornal, la veu com el brogit de moltes aigües, i sostenia a la mà dreta set estrelles i de la boca li sortia una espasa de dos talls. I va veure una porta oberta en el cel i Aquell qui seia em va semblar de jaspi i de sardònix i un arc iris embolcallava el tron, del qual brollaven trons i llampecs. I l’Assegut agafà amb les mans una falç esmolada i cridà: «Avia la teva falç i sega, ha arribat l’hora de segar perquè les messes de la terra són madures»; i Aquell qui seia avià la seva falç i la terra fou segada.

Llavors vaig capir que la visió parlava justament d’allò que passava a l’abadia i de què havíem tingut esment a través de les paraules reticents de l’Abat… Quantes vegades, els dies successius, no vaig tornar a mirar la portalada, segur d’estar vivint els mateixos fets que aquesta reportava! I vaig comprendre que havíem pujat allà per ser testimonis d’un carnatge gran i celestial.

Vaig tremolar com si estigués amarat per la pluja glaçada de l’hivern. I encara vaig sentir una altra veu, però aquest cop venia del meu darrere i era una veu diferent, perquè eixia de la terra i no pas del centre resplendent de la meva visió; i, fins i tot, trencava la visió, perquè també Guillem (en aquell moment em vaig adonar de nou de la seva presència), fins llavors abandonat ell mateix a la contemplació, es va tombar com jo.

L’ésser que teníem a la nostra esquena semblava un monjo, tot i que la seva túnica llorda i esparracada li donava un aspecte de rodamón i la seva fesomia tenia una retirada amb les dels monstres que tot just havia vist representats als capitells. En vida meva no m’ha escaigut mai, contràriament al que ha passat a molts companys meus, de rebre la visita del dimoni, però crec que, mai que se m’aparegués, incapaç per decret diví d’amagar la seva naturalesa encara que volgués adoptar una aparença humana, no tindria un aspecte diferent del que presentava en aquells moments el meu interlocutor. El cap pelat, no pas per penitència, sinó per l’acció remota d’algun èczema viscós, el front tan encongit que, si hagués tingut cabells al cap, s’haurien confós amb les celles (atapeïdes i embullades), els ulls rodons, amb les pupil·les menudes i bellugoses, i la mirada no sé pas si innocent o maligna, potser totes dues coses, segons els moments. El nas, que no es podia pas afirmar que existís sinó per l’os que li sortia d’enmig dels ulls, era tan camús que tan bon punt es veia i ja no es veia, i formava dues balmes fosques, els badius amplíssims i atapeïts de pèls. La boca, unida als badius per una cicatriu, era grossa i grofolluda, més ampla per la dreta que no pas per l’esquerra, i entre el llavi superior, inexistent, i l’inferior, prominent i molsut, sobresortien, amb un ritme irregular, unes dents negres i esmolades com les d’un gos.

L’home somrigué (o, si més no, així m’ho va semblar) i, alçant el dit en to admonitori, féu:

—Penitenciàgite!27 Vide quan draco venturus est a rodegarla l’ànima teva! La mortz est super nos! Prega que venga lo papa sant a alliberar nos a malo de todas les peccata! Ah, ah, vos platz ista nigromància de Domini Nostri Iesu Christi! Et àdhuc jois m’és dols e plazer m’és dolors… Cave il dimoni! Semper mi insidia en qualque cantó per queixalar-me los garrons. Però Salvatore non est insipiens! Bonum monasterium, et aici si magna et si prega dominum nostrum. Et il resto valet un figo seco. Et amen. Oi?

Al llarg d’aquesta narració hauré de tornar a parlar manta vegada d’aquesta criatura i reportar les seves paraules. Confesso que això em ve molt a repèl perquè a hores d’ara sóc incapaç d’escatir, com ho era llavors, quina mena de llengua parlava. No era pas el llatí, en què s’expressaven els lletraferits de l’abadia, ni tampoc la llengua vulgar d’aquelles contrades ni cap altre parlar viu que hagués sentit. Crec que he donat una idea esblaimada de la seva manera de parlar reportant aproximadament (tal com les recordo) les primeres paraules que li vaig sentir. Més tard, quan em van explicar la seva vida atzarosa i els diversos llocs en què havia recalat, sense arrelar-se enlloc, em vaig adonar que Salvatore parlava totes les llengües i no en parlava cap. O, més ben dit, que s’havia inventat una llengua pròpia que confegia amb bocins de les altres llengües amb què havia entrat en contacte, i vaig arribar a pensar que la seva no era pas la llengua adàmica que havia parlat la humanitat benaurada, unida per un sol parlar, des dels orígens del món fins a la Torre de Babel, ni tampoc cap de les llengües sorgides arran de la malastrugança de llur divisió, sinó ben bé la llengua babèlica de l’endemà del càstig diví, la llengua de la confusió primera. D’altra banda, no puc pas designar com a llengua el parlar de Salvatore, perquè qualsevol llengua humana té les seves regles i cada terme significa ad placitum28 una cosa, d’acord amb una llei invariable, perquè l’home no pot anomenar el gos una vegada gos i una vegada gat, ni pronunciar sons als quals l’acord comú de la gent no hagi atribuït un sentit definit, com passaria si algú digués el mot «blitiri». Tot i això, per bé o per mal, jo entenia el que volia dir Salvatore, i tanmateix els altres. Això significa que parlava no pas una llengua, sinó totes, cap d’elles correctament, manllevant els mots adés de l’una adés de l’altra. També després em vaig adonar que podia designar una cosa tant en llatí com en provençal i que, més aviat que no pas inventar-se les pròpies frases, el que feia era manllevar disiecta membra29 d’altres frases que havia sentit algun dia, segons l’avinentesa i el que ell mateix volgués dir, com si pogués parlar d’un menjar utilitzant només les paraules de les persones que havien compartit l’àpat amb ell, i expressar la seva alegria només amb frases que havia sentit a dir a gent alegre el dia que ell havia sentit un goig semblant. Era com si el seu parlar fos idèntic a la seva fesomia, agençada amb fragments de fesomies d’altri, o a certs reliquiaris preciosos que havia vist algun cop (si licet magnis componere parva30, o les coses diabòliques amb les divines), fets amb les restes d’altres objectes sagrats. En aquell moment que el veia per primer cop em va recordar, pel caient i per la manera de parlar, un d’aquells éssers híbrids, pelosos i ungulats que acabava de contemplar a la portalada. Més tard em vaig adonar que potser era un home de bon cor i faceciós. I, més tard encara… Però anem per pams. Perquè, tan bon punt va haver acabat de parlar, el meu mestre li preguntà tot encuriosit:

—Per què heu dit penitenciàgite?

—Domine frate magnificentissimo —respongué Salvatore fent una mena de reverència—. Jesus venturus est et li homini debent facere penitentia. Oi?

Guillem se’l va mirar fit a fit:

—Véns d’un convent de framenors?

—Non intendo.

—Et pregunto si has viscut entre els frares de Sant Francesc, si has conegut els anomenats apòstols…

Salvatore s’esblaimà, o més aviat la cara bruna i feréstega se li tornà grisa. Féu una reverència profunda, pronuncià entre dents un «vade retro»31, se senyà devotament i fugi girant-se enrere de tant en tant.

Guillem romangué pensarós un moment.

—Tant se val, t’ho diré després. Ara, entrem. Vull veure Ubertino.

Érem a l’hora sexta passada. Lluïa un sol esmorteït que venia de ponent i entrava per unes poques finestres estretes. Un raig de llum somorta banyava encara l’altar major, el frontal del qual semblava lluir amb un esclat d’or. Les naus laterals eren immergides en la penombra.

Vora l’última capella abans de l’altar, a la nau de l’esquerra, s’alçava una esvelta columna al cim de la qual hi havia una marededéu de pedra, esculpida segons l’estil dels moderns, amb un somriure inefable, el ventre prominent, el nen als braços, abillada amb un vestit graciós i un cosset fi. Als peus de la marededéu hi havia un home pregant, gairebé agenollat, vestit amb els hàbits de l’orde cluniacenc.

Ens hi atansàrem. L’home, en sentir la remor dels nostres passos, alçà els ulls. Era un vell barbamec, amb el cap pelat, els ulls grossos i celestials, els llavis prims i rogencs, la pell blanquíssima, el crani ossut amb la pell enganxada com si fos una mòmia conservada en llet. Les mans eren blanques, de dits llargs i prims. Semblava una nena marcida per una mort precoç. Ens va fer una mirada extraviada de primer, com si li haguéssim destorbat una visió extàtica, però després el rostre se li encengué de joia.

—Guillem! —s’exclamà—. Germà meu estimadíssim! —S’aixecà penosament i va fer cap al meu mestre, l’abraçà i li besà la boca—. Guillem! —va dir de nou, i els ulls se li humitejaren amb les llàgrimes—. Quant de temps! Però encara et reconec! Quant de temps, quantes coses viscudes! Quantes proves ens ha imposat el Senyor!

Plorà. Guillem li tornà l’abraçada, tot emocionat. Aquell home era Ubertino de Casale.

Havia sentit a parlar força d’ell, abans i tot de venir a Itàlia, i encara més freqüentant els franciscans de la cort imperial. Algú m’havia arribat a dir que el més gran poeta d’aquell temps, Dante Alighieri, de Florència, mort feia pocs anys, havia compost un poema (que no vaig poder llegir perquè era escrit en toscà vulgar) amb l’ajut del cel i de la terra, molts versos del qual no eren sinó una paràfrasi de fragments d’Ubertino de Toscana, en el seu Arbor vitae crucifixae.32 I aquest no era l’únic mèrit d’aquell home famós. Però, per tal que el lector pugui copsar més bé la importància d’aquell encontre, miraré de reconstruir els fets esdevinguts en el transcurs d’aquells anys, tal com els vaig viure durant la meva breu estada a la Itàlia central, basant-me en comentaris esparsos del meu mestre i en el que vaig escoltar al llarg de les moltes converses que tingué Guillem amb els abats i els monjos durant el nostre viatge.

Provaré de reportar el que vaig entendre, tot i que no estic segur d’expressar-ho correctament. Els meus mestres de Melk m’havien dit sovint que és molt difícil per a un nòrdic fer-se idees clares sobre els esdeveniments religiosos i polítics d’Itàlia.

A la península, on el poder del clergat era més gran i on el clergat aplegava més poder i més riqueses que en cap més país, havien sorgit, feia almenys dos segles, moviments de persones orientats cap a una vida més pobra, que polemitzaven amb els sacerdots corromputs, dels quals rebutjaven fins i tot els sagraments, que es reunien en comunitats autònomes que eren vistes de mal ull tant pels senyors com per l’imperi i pels magistrats de les ciutats.

Finalment va arribar sant Francesc, que va predicar un amor a la pobresa que no contradeia els preceptes de l’església i, per obra seva, aquesta va recollir les exigències d’una major severitat de costums reclamada per aquests antics moviments i els havia purificats dels elements de desgavell que hi bategaven. Hauria hagut de venir una època de pau i santedat; però, com que l’orde franciscà anava creixent i atreia cap al seu si els homes millors, va esdevenir una força massa poderosa i lligada als afers terrenals, i molts franciscans volgueren tornar l’orde a la seva puresa primitiva. Era una tasca prou difícil per a un orde que, pel temps que jo era a l’abadia, ja comptava amb més de trenta mil membres escampats arreu del món. Però la cosa era així, i molts d’aquests frares de sant Francesc s’oposaven a la regla que s’havia imposat l’orde, al·legant que aquest havia adoptat el tarannà d’aquelles institucions eclesiàstiques que es proposava de reformar, i precisant que això mateix havia passat ja en vida de sant Francesc i que hom havia traït les seves paraules i els seus propòsits. Molts descobriren llavors el llibre escrit per un monjo cistercenc a començament del segle XII de la nostra era anomenat Joaquim, al qual s’atribuïen dots profètics. Efectivament, aquest havia previst l’adveniment d’una era nova en què l’esperit del Crist, corromput de temps per obra dels falsos apòstols, es tornaria a realitzar sobre la terra. I havia precisat terminis, amb la qual cosa tothom va entendre clarament que parlava de l’orde franciscà sense saber-ho. I això va complaure, potser massa i tot, molts franciscans; de tal manera que, a mitjan segle, els doctors de la Sorbona de París van haver de condemnar les proposicions d’aquell abat Joaquim i ho van fer, segons sembla, perquè els franciscans (i els dominicans) havien acumulat massa poder i saviesa a la universitat de França i es volien desempallegar d’ells acusant-los d’heretgia. Però no hi van reeixir, i això va fer un gran bé a l’església perquè va permetre la divulgació de les obres de Tomàs d’Aquino i de Bonaventura de Bagnoregio, que no tenien res d’heretges. D’on es desprèn que també a París les idees eren confuses o que algú les volia confondre en profit seu. Vet aquí el mal que fa l’heretgia al poble cristià, que enterboleix les idees i incita tothom a esdevenir inquisidor en benefici seu. De manera que tot allò que vaig veure després de l’abadia (que reportaré més endavant) m’ha fet pensar que sovint són els inquisidors mateixos que engendren els heretges. I no solament en el sentit que, encara que no hi siguin, se’ls imaginen, sinó perquè reprimeixen tan abrivadament la corrupció herètica que mouen moltes persones a abraçar l’heretgia per l’odi que els tenen. Veritablement, un cercle imaginat pel dimoni, Déu nos en guard!

Però parlava de l’heretgia joaquimita (si, tanmateix, n’hi va haver). I va haver-hi a la Toscana un franciscà, Gerardo de Borgo San Donnino, que es va fer ressò de les profecies de Joaquim i va causar una gran impressió entre els framenors. Així va sorgir entre ells un grup que defensava la regla antiga i s’oposava a la reorganització de l’orde assajada pel gran Bonaventura, que després va esdevenir-ne general. En el darrer terç del segle passat, quan el concili de Lió, salvant l’orde franciscà dels qui el volien dissoldre, li concedí la propietat de tots els béns que tenia en usdefruit, com ja era de llei per als ordes més antics, alguns frares de les Marques es rebel·laren al·legant que hom havia traït definitivament l’esperit de la regla, ja que un franciscà no pot posseir res ni personalment, ni com a convent ni com a orde. Els van empresonar per la resta de llurs vides. No em sembla pas que prediquessin coses contràries a l’evangeli, però quan entra en joc la possessió de les coses terrenals és difícil que els homes raonin segons justícia. Em van dir que, anys a venir, el nou general de l’orde, Raimondo Gaufredi, va trobar aquests presoners a Ancona, els va alliberar i els va dir. «Tant de bo que tots nosaltres i tot l’orde estiguéssim tacats de la mateixa culpa». Això prova que no és pas cert el que diuen els heretges i que a l’església hi ha encara homes de gran virtut.

Entre aquests presoners alliberats hi havia Angelo Clareno, que va trobar després un frare de Provença, Pietro di Giovanni Olivi, que predicava les profecies de Joaquim, i amb Ubertino de Casale, i d’aquí va néixer el moviment dels espirituals. Per aquells anys va pujar al soli pontifici un eremita santíssim, Pietro de Morrone, que regnà amb el nom de Celestí V, i els espirituals el reberen alleujats. «Apareixerà un sant» hom havia dit «i observarà les ensenyances del Crist, la seva vida serà angèlica, tremoleu, prelats corruptes!». Potser la vida de Celestí va ser massa angèlica o els prelats que el voltaren massa corruptes, o no va poder suportar la tensió d’una guerra ja massa llarga amb l’emperador i amb els altres reis d’Europa; el cas és que Celestí renuncià a la seva dignitat i es retirà a la vida d’ermità. Però durant la breu etapa del seu pontificat, menys d’un any, els espirituals van veure satisfetes totes llurs esperances: van acudir a Celestí, que fundà amb ells la comunitat anomenada dels fratres et pauperes heremitae domini Celestini.33 D’altrFa banda, mentre el papa havia de fer de mitjancer entre els cardenals més poderosos de Roma, n’hi va haver alguns, com Colonna o Orsini, que secretament donaven suport a les noves tendències de pobresa; opció realment prou curiosa en el cas d’uns homes poderosíssims que vivien enmig de comoditats i riqueses sens fi, i no he esbrinat mai si bonament feien servir els espirituals per aconseguir llurs objectius polítics o si creien que el suport que donaven a les tendències espirituals els justificava en llur vida luxuriosa; potser eren certes totes dues explicacions, perquè hi entenc ben poc, en les coses d’Itàlia. Però, per posar un exemple, Ubertino va ser designat capellà del cardenal Orsini quan, havent esdevingut la figura més escoltada dels espirituals, perillava de ser acusat d’heretge. I el mateix cardenal l’havia protegit a Avinyó.

Però, com passa en aquests casos, d’una banda Angelo i Ubertino predicaven d’acord amb la doctrina i, de l’altra, grans multituds de persones simples escoltaven aquesta predicació i la difonien pel país, fora de qualsevol control. Així, doncs, Itàlia es veié envaïda per aquests fraticelli o frares de vida pobra que molts trobaren perillosos. Per aquell temps ja feia de mal destriar els mestres espirituals, que estaven en contacte amb les autoritats eclesiàstiques, dels seus sequaços més elementals, que ja vivien, obertament, fora de l’orde, demanant almoina i vivint del fruit que treien dia rere dia del treball de llurs mans, sense tenir cap propietat. I aquests són els qui la gent anomenava fraticelli i eren com els begards francesos, que s’inspiraven en Pietro di Giovanni Olivi.

Celestí V fou succeït per Bonifaci VIII i aquest papa va cuitar a fer gala d’una extremada duresa envers els espirituals i els fraticelli en general: just a la darreria del segle signà una butlla, Firma cautela,34 per la qual condemnava d’un sol cop els terciaris franciscans ascetes i els rodamons captaires que pul·lulaven a la perifèria de l’orde franciscà, i els mateixos espirituals i els qui se sostreien a la vida de l’orde per abraçar la vida d’ermitans.

Més endavant, els espirituals tractaren d’obtenir permís d’altres pontífexs, com Climent V, per poder-se apartar de l’orde de manera no violenta. Em penso que se n’haurien sortit, però l’adveniment de Joan XXII els privà de qualsevol esperança. Tan bon punt va ser elegit, l’any 1316, escriví al rei de Sicília demanant-li que expulsés aquests frares de les seves terres, perquè molts s’havien refugiat a l’illa, i va empresonar Angelo Clareno i els espirituals de Provença.

No devia ser una empresa fàcil i a la cúria va trobar moltes resistències. El cas és que Ubertino i Clareno van aconseguir que els deixessin en llibertat d’abandonar l’orde i foren acollits l’un pels benedictins i l’altre pels celestins. Però, amb aquells que van continuar fent una vida lliure, Joan fou implacable i els féu perseguir per la inquisició, i en moriren molts de cremats.

Havia comprès, però, que per tal de destruir la mala herba dels fraticelli, que rosegaven els fonaments de l’autoritat de l’església, calia condemnar les proposicions en què basaven llur fe. Sostenien que el Crist i els apòstols no havien tingut cap propietat ni individual ni comuna, i el papa va condemnar aquesta idea com a herètica. Cosa ben sorprenent, perquè no s’acaba d’entendre que un papa hagi de considerar perversa la idea que el Crist vagi ser pobre. Però és que un any abans s’havia reunit el capítol general dels franciscans a Perusa, que havia defensat aquest parer, i, condemnant els uns, el papa condemnava l’altre. Com ja he dit, aquesta actitud del capítol va perjudicar greument el papa en la seva lluita contra l’emperador. Així, doncs, des de llavors molts fraticelli, que no sabien ni un borrall de l’imperi ni de Perusa, van morir cremats.

Estava barrinant sobre totes aquestes coses mentre mirava Ubertino, aquell personatge llegendari. El meu mestre m’havia presentat i l’ancià em va acariciar la galta, amb una mà càlida, gairebé encesa. Al contacte amb aquella mà vaig comprendre moltes de les coses que havia sentit sobre aquest home sant i altres que havia llegit a les pàgines de l’Arbor vitae, vaig capir quina llei de foc místic l’havia corsecat des de la joventut quan, estudiant encara a París, va abandonar les especulacions teològiques i va imaginar que es transformava en Magdalena; i quines relacions tan intenses havia tingut amb la santa Angela de Foligno, gràcies a la qual s’havia iniciat en els tresors de la vida mística i en l’adoració de la creu, i per què, un dia, els seus superiors, preocupats per l’abrandament de la seva predicació, l’havien obligat a retirar-se a la Verna.

Vaig escodrinyar aquella fesomia de tirat dolcíssim com el de la santa amb la qual havia tingut bescanvi fraternal de sentiments espiritualíssims. Vaig intuir que devia haver fet un posat molt més malagradós quan, l’any 1311, el concili de Vienne, per la decretal Exivi de paradiso,35 va eliminar els superiors franciscans hostils als espirituals; però va imposar a aquests l’obligació de viure en pau en el si de l’orde, i aquest campió de la renúncia no va acceptar un compromís tan assenyat i va lluitar perquè es constituís un orde independent, inspirat en el rigor màxim. Aquest gran lluitador va perdre llavors la seva batalla; perquè, aquells anys, Joan XXII convocà una croada contra els sequaços de Pietro de Giovanni Olivi (entre els quals hom l’incloïa) i condemnà els frares de Narbona i Besiers. Però Ubertino no vacil·là a defensar davant el papa la memòria de l’amic, i el papa, subjugat per la seva santedat, no el gosà condemnar (encara que més tard en va condemnar d’altres). En aquella ocasió li va arribar a oferir una via de salvació aconsellant-li, i després ordenant-li, d’entrar a l’orde cluniacenc. Ubertino, que devia ser molt destre (malgrat la seva aparença desemparada i frèvola) a l’hora de guanyar-se protectors i aliats dins la cort pontifícia, va acceptar d’entrar al monestir de Glembach, a Flandes, però em penso que no hi va posar mai el peu, sinó que romangué a Avinyó, a l’ombra del blasó del cardenal Orsini, per defensar la causa dels franciscans.

No fou sinó a la darreria (segons rumors i impressions que m’havien arribat) que se li va capgirar la bona fortuna que havia tingut a la cort i es va haver d’allunyar d’Avinyó, mentre el papa feia perseguir aquest home ferreny, com un heretge que per mundum discurrit vagabundus.36 Es deia que hom n’havia perdut la pista. Aquella tarda em vaig assabentar, arran de la conversa entre Guillem i l’Abat, que era amagat en aquella abadia. I ara el tenia al davant.

—Guillem —deia—, vaig haver de fugir de negra nit, perquè estaven a punt de matar-me.

—Qui et volia mort? Joan?

—No. Joan no m’ha estimat mai, però sempre m’ha respectat. En el fons, va ser ell qui em va facilitar els mitjans de salvar-me del procés, fa deu anys, quan em va obligar a entrar a l’orde benedictí, amb la qual cosa volia fer callar els meus enemics. Van murmurar molt, van comentar irònicament el fet que un campió de la pobresa ingressés en un orde tan ric i visqués a la cort del cardenal Orsini… Guillem, tu saps prou bé el valor que dono a les coses d’aquesta terra! Però era com s’havia de fer si em volia quedar a Avinyó a defensar els meus companys. El papa té por d’Orsini i no m’hauria gosat tocar un cabell. Encara no fa tres anys, em va encomanar una missió davant el rei d’Aragó.

—Qui et volia mal, doncs?

—Tothom. La cúria. Van provar d’assassinar-me dos cops. Van provar de fer-me callar. Ja saps el que va passar fa cinc anys. Dos anys abans havien condemnat els begards de Narbona, i Berengario Talloni, tot i que era un dels jutges, havia apel·lat davant el papa. Eren uns moments difícils, Joan ja havia emès dues butlles contra els espirituals i el mateix Michele de Cesena havia cedit… Per cert, quan arriba?

—D’aquí a dos dies.

—Michele… Que en fa de temps que no el veig! Ara se n’ha penedit, entén el que volíem, el capítol de Perusa ens ha donat la raó. Però llavors, el 1318, va cedir davant el papa i li va lliurar cinc espirituals de Provença que refusaven de sotmetre’s. Els van cremar. Guillem… Oh, és esgarrifós!

Es va colgar el cap entre les mans.

—Però, què va passar exactament un cop Talloni va presentar apel·lació? —preguntà Guillem.

—Joan havia de tornar a obrir el debat, ho entens? I ho havia de fer perquè, fins i tot a la cúria… fariseus; sepulcres emblanquinats, amatents a vendre’s per un prebenda; però dubtaven. Aleshores Joan em demanà de redactar una memòria sobre la pobresa. Va ser una cosa bella; Guillem, que Déu em perdoni la supèrbia…

—L’he llegida, Michele me l’ha ensenyada.

—N’hi havia que vacil·laven; fins i tot entre la nostra gent, el provincial d’Aquitània, el cardenal de San Vitale, el bisbe de Caffa…

—Un imbècil —va dir Guillem.

—Al cel sia, Déu el va cridar fa dos anys.

—Déu no va ser tan misericordiós. Va ser una brama falsa arribada de Constantinoble. Encara és entre nosaltres, em diuen que formarà part de la legació. Que Déu l’empari!

—Però és favorable al capítol de Perusa —va dir Ubertino.

—Tanmateix. Pertany a aquella casta d’homes que són els millors defensors de llur adversari.

—Val a dir —féu Ubertino— que tampoc llavors no va fer gaire servei a la causa. Després tot va quedar en no res, però almenys no es va proclamar que la idea era herètica, i això va ser prou important. Els altres no m’ho han perdonat mai. Han mirat de fer-me tot el mal que escaientment podien. Han dit que vaig ser a Sachsenhausen fa tres anys, quan Ludovic va declarar herètic Joan. I tothom sabia que pel juliol em trobava a Avinyó amb Orsini… Van considerar que una part de les declaracions de l’emperador reflectien les meves idees, ves quina follia!

—Potser no ben bé! —va dir Guillem—. Les idees, les hi havia donades jo, i les vaig pouar de les teves declaracions d’Avinyó i d’algunes pàgines d’Olivi.

—Tu? —exclamà Ubertino, esbalaït i content alhora—. Vol dir que em dónes la raó!

Guillem va quedar parat:

—Eren idees bones per a l’emperador, en aquell moment —va dir evasivament.

Ubertino se’l va mirar amb malfiança.

—Ah, però tu no hi creus, oi?

—Continua —va dir Guillem—. Explica’m com et vas salvar d’aquells gossos.

—Oh, sí, Guillem, gossos rabiosos! Vaig haver de combatre amb el mateix Bonagrazia, saps?

—Però Bonagrazia de Bergamo està amb nosaltres!

—Ara, després de llargues xerrades amb mi. Només així es va convèncer i va protestar contra la Ad conditorem canonum.37 I el papa l’ha condemnat a un any de presó.

—He sentit a dir que ara es fa molt amb un meu amic que és a la cúria. Guillem d’Occam.

—L’he conegut poc. No m’agrada. Un home sense fervor, tot ell cap, sense gens de cor.

—Però és un bell cap.

—Potser sí, i el durà a l’infern.

—Llavors ja ens veurem allà, i discutirem de lògica.

—Calla, Guillem —va dir Ubertino, amb un somriure tot afectuós—; tu ets millor que els teus filòsofs. Només que haguessis volgut…

—Què?

—Quan ens vam veure el darrer cop a Úmbria? Jo m’acabava de guarir dels meus mals per la intercessió d’aquella dona meravellosa… Chiara de Montefalco… —va murmurar radiant—. Chiara… Quan la natura femenina, tan perversa per naturalesa, se sublima en la santedat, sap esdevenir-ne el vehicle més excels. Saps que la meva vida sempre s’ha inspirat en la castedat més pura. Guillem —i l’aferrava pel braç, tot tremolós—, saps que he volgut mortificar dins meu el batec de la carn amb una set de penitència… ferotge —és aquest el mot exacte— per fer-me tot jo transparent a l’amor de Jesús Crucificat… I en la meva vida hi ha hagut tres dones que han estat per a mi missatgeres del cel: Angela de Foligno, Margherita de Città di Castello (que em va anticipar el final del meu llibre quan només n’havia redactat un terç) i, finalment, Chiara de Montefalco. Fou una recompensa del Cel que a mi, precisament a mi, em pertoqués d’investigar llurs miracles i proclamar llur santedat davant les multituds, abans que la santa mare església es mogués. I tu eres allà. Guillem, i em podies ajudar en aquella santa empresa, i no ho vas voler…

—Però és que la santa empresa que m’encomanaves consistia a enviar a la foguera Bentivenga, Jacomo i Giovannuccio —va dir Guillem calmosament.

—Amb llurs perversions estaven embrutant la memòria de Chiara. I tu eres inquisidor!

—I aleshores vaig demanar que em dispensessin de la meva missió. Aquella història no em plaïa. I tampoc no em va agradar, parlant amb franquesa, la manera com vas induir Bentivenga a confessar els seus errors. Vas fer veure que volies entrar a la seva secta, si tanmateix era una secta, els vas arrabassar els secrets i els vas fer agafar.

—És així com s’ha de fer amb els enemics del Crist! Eren heretges, falsos apòstols, els empudegava el sofre de fra Dolcino!

—Eren els amics de Chiara.

—No, Guillem, no enterboleixis la memòria de Chiara ni amb una petita ombra…

—Però rodaven pel seu grup…

—Eren framenors, es deien espirituals, però eren frares de la comunitat! Però ja saps que l’enquesta va demostrar clarament que Bentivenga de Gubbio es proclamava apòstol i que, juntament amb Giovannuccio de Bevagna, seduïa les monges dient-los que l’infern no existeix, que es poden satisfer els desigs carnals sense ofendre Déu, que es pot rebre el cos del Crist (perdona’m Senyor!) després de jeure amb una monja, que el Senyor s’estimava més Magdalena que la verge Agnès, que allò que el vulgus anomena dimoni no és sinó Déu mateix, perquè el dimoni és la saviesa i Déu és justament saviesa! I fou la beata Chiara, després de sentir aquestes paraules, que tingué aquella visió en què Déu li deia que aquells homes eren infames sequaços de l’Spiritus Libertatis!38

—Eren framenors amb la ment abrandada per les mateixes visions que Chiara, i, tot sovint, la transició de la visió extàtica al frenesí pecaminós és imperceptible —va dir Guillem.

Ubertino li va estrènyer les mans, i els ulls se li entelaren altre cop de llàgrimes:

—No diguis això, Guillem. Com pots confondre el moment de l’amor extàtic, que et crema les entranyes, amb el perfum de l’encens i el desenfrè dels sentits que fa gust de sofre? Bentivenga incitava a tocar els cossos nus, afirmava que només així un hom reïx a alliberar-se de l’imperi dels sentits, homo nudus cum nuda iacebat…39

—Et non commiscebantur ad invicem…40

—Mentides! Cercaven el plaer i quan sentien l’abrivada de la carn no els semblava pecaminós que l’home i la dona jaguessin junts, que l’un toqués i besés l’altre per tot el cos, que aquest ajuntés el seu ventre nu al ventre nu d’aquella!

Reconec que la manera en què Ubertino vituperava el vici d’altri no m’induïa a pensaments virtuosos. El meu mestre es devia adonar que estava trasbalsat i va interrompre aquell sant home.

—Ets un esperit abrandat, Ubertino, en l’amor de Déu i en l’odi al mal. El que volia dir és que no hi ha gaire diferència entre l’ardor dels serafins i l’ardor de Llucifer, perquè tots dos neixen d’un abrandament extremat de la voluntat.

—La diferència hi és, i jo sé quina és! —va dir, inspirat, Ubertino—. Vols dir que entre voler el bé i voler el mal hi ha un pas molt breu, perquè es tracta en tots dos casos de dirigir la mateixa voluntat. Això és cert. Però la diferència rau en l’objecte, i l’objecte es reconeix al primer cop d’ull. Aquí Déu, allà el dimoni.

—I jo tinc por de no saber-ho destriar prou clarament, Ubertino. ¿No va ser la teva Angela de Foligno que va explicar que un dia, en un rapte de l’esperit, va visitar el sepulcre del Crist? ¿No va dir que primer li besà el pit i el veié ajagut amb els ulls clucs, que després li besà la boca i que d’aquells llavis eixia un efluvi de dolcesa inenarrable i que, després d’una petita pausa, recolzà la galta en la galta del Crist i el Crist acostà la mà a la galta d’ella i l’estrenyé contra ell i que —així ho digué— ella va sentir un goig intensíssim…?

—I això, quina relació té amb l’abrivada dels sentits? —preguntà Ubertino—. Va ser una experiència mística i el cos era el de Nostre Senyor.

—Potser és que estic avesat a Oxford —va dir Guillem—, on àdhuc l’experiència mística és d’una altra mena…

—Tota en el cap —somrigué Ubertino.

—O en els ulls. Déu sentit com a llum, en els raigs del sol, en les imatges dels miralls, en la difusió dels colors sobre les parts de la matèria ordenada, en els reflexos de la claror sobre les fulles molles… ¿No s’acosta potser més aquest amor al de Francesc quan lloa Déu en les seves criatures, en les flors, en l’herba, en l’aigua, en l’aire? No crec pas que aquesta mena d’amor contingui cap parany. En canvi, no m’agrada aquella mena d’amor que trasllada al col·loqui amb l’Altíssim les esgarrifances del contacte carnal…

—Dius flastomies. Guillem! No és pas el mateix. Hi ha un salt, una davallada immensa, entre l’èxtasi del cor que estima Jesús Crucificat i l’èxtasi corrupte dels falsos Apòstols de Montefalco…

—No eren apòstols falsos, eren germans de l’Esperit Lliure, tu mateix ho has dit.

—I quina diferència hi ha? Tu no vas saber el detall d’aquell procés, jo mateix no vaig gosar traslladar a les actes certes confessions, per tal de no enterbolir ni un sol moment l’atmosfera de santedat que Chiara havia creat en aquell lloc. Però vaig saber certes coses, sí. Guillem! Es reunien de nit en un soterrani, s’enduien un nadó i se’l tiraven de l’un a l’altre fins que moria de les batzegades… o d’altres coses… I aquell a qui l’havien lliurat viu per darrer cop, i en les mans del qual moria, esdevenia el cap de la secta… I esbocinaven el cos del nadó, i el barrejaven amb farina per fer-ne hòsties blasfemes!

—Ubertino —va dir Guillem, amb fermesa—, això mateix van dir, fa molts segles, dels bisbes armenis, de la secta dels paulicians. I dels bogomils.

—Tant se val! El dimoni és obtús, segueix un ritme en les seves escomeses i en les seves seduccions, repeteix els mateixos ritus a segles de distància, sempre és el mateix, per això mateix el podem reconèixer com a enemic! T’ho juro, encenien espelmes, la nit de Pasqua, i s’enduien noies al soterrani. Després apagaven les espelmes i s’hi abraonaven, encara que amb elles hi hagués vincles de sang… I, si d’aquella abraçada naixia un infant, tornava a començar el ritu infernal, tothom al voltant d’una bóta de vi, que en deien el barrilet, embriagant-se, i esbocinaven el nadó, i abocaven la seva sang en una copa, i llançaven al foc nens encara vius, i barrejaven les cendres amb la sang i s’ho bevien!

—Però això ho explicava Michele Pisello en el seu llibre sobre les accions dels dimonis, fa tres-cents anys! Qui t’ho ha dit, tot això?

—Ells, Bentivenga i els altres, sota tortura!

—Només hi ha una cosa que exciti els animals més que el plaer. És el dolor. Quan estàs sota tortura, o sota els efectes d’herbes que provoquen visions, et torna a la ment tot allò que has sentit explicar, tot allò que has llegit, com si et transportessin en un rapte, no pas cap al cel, sinó cap a l’infern. Sota tortura no solament dius el que vol l’inquisidor, sinó fins i tot allò que suposes que el complaurà, perquè s’estableix un lligam (aquest sí que és veritablement diabòlic) entre tu i ell… Aquestes coses, les sé, Ubertino; jo també he estat entre aquells homes que creuen que poden arrencar la veritat amb el ferro roent. Doncs, saps?, l’abrandament de la veritat ve d’un altre foc. Sota tortura Bentivenga pot haver declarat les mentides més absurdes, perquè ja no era ell qui parlava, sinó la seva luxúria, els dimonis de la seva ànima.

—Luxúria?

—Sí, hi ha una luxúria del dolor, com hi ha una luxúria de l’adoració i fins i tot una luxúria de la humilitat. Si n’hi va haver prou amb tan poca cosa perquè els àngels rebels convertissin el seu abrandament d’adoració i humilitat en abrandament de supèrbia i de revolta, què direm de l’ésser humà? Ara ja saps que fou aquesta idea que em va colpir en els processos inquisitorials en què vaig intervenir. Per això vaig renunciar-hi. Em va mancar el coratge per escorcollar les febleses dels malvats, perquè vaig descobrir que són les mateixes febleses dels sants.

Ubertino va escoltar aquestes darreres paraules de Guillem com si no comprengués el que deia. Pel seu posat d’afectuosa commiseració em vaig adonar que suposava que Guillem era víctima de sentiments malignes, que ell li perdonava per la llei que li duia. L’interrompé i li digué en to amarg:

—Tant se val. Si ho senties així, vas fer ben fet d’aturar-te. Cal lluitar contra les temptacions. Però em va mancar el teu suport per acabar d’eliminar aquella colla de belitres. I ja saps, en canvi, el que va passar, em van acusar de feblesa i em van trobar suspecte d’heretgia. També tu has estat massa feble per combatre el mal. El mal, Guillem: ¿no s’esvairà mai aquesta maledicció, aquesta ombra, aquest fang que ens priva d’arribar al brollador? —S’atansà encara més a Guillem, com si tingués por que el sentirien—. També aquí, entre aquests murs consagrats a la pregària, ho saps?

—Ho sé, l’Abat me n’ha parlat, fins i tot m’ha demanat que l’ajudi a aclarir les coses.

—Doncs espia, escorcolla, guaita amb ull de llop cerver en dues direccions, la luxúria i la supèrbia…

—La luxúria?

Sí, la luxúria. Hi havia quelcom de… femení, i, per tant, de diabòlic en el jove que va morir. Feia ulls de noia que cerqués comerç amb un íncube. Però també t’he esmentat la supèrbia, la supèrbia de la ment, en aquest monestir consagrat a l’urc de la paraula, a la il·lusió de la saviesa…

—Si saps res, ajuda’m…

—No sé res. No hi ha res que jo sàpiga. Però hi ha certes coses que se senten en el cor. Deixa parlar el teu cor, interroga les fesomies, no t’escoltis les llengües… Però, vinga!, ¿per què hem de parlar d’aquestes coses tristes i esporuguir el nostre jove amic? —Em va mirar amb els seus ulls celestials i em va amoixar la galta amb els seus dits llargs i blancs; vaig iniciar un moviment de reculada, però em vaig retenir prudentment, perquè l’hauria ofès: les seves intencions eren pures—. O, si no, parla’m de tu —va dir, tombant-se cap a Guillem—. Què has fet de llavors ençà? Han passat…

—Divuit anys. Vaig tornar a les meves terres. Vaig tornar a estudiar a Oxford. He estudiat la natura.

—La natura és bona perquè és filla de Déu —va dir Ubertino.

—I Déu deu ser bo, puix que ha creat la natura —somrigué Guillem—, He estudiat, he trobat amics molt savis. Després vaig conèixer Marsilio, em van atreure les seves idees sobre l’imperi, sobre el poble, sobre una nova llei per als regnes de la terra, i així vaig acabar dins aquell grup de companys nostres que són consellers de l’emperador. Però això ja ho saps, t’he escrit. M’he alegrat molt quan a Bobbio m’han dit que eres aquí. Ens pensàvem que t’havíem perdut. Però ara que ets amb nosaltres ens podràs ajudar molt d’aquí a uns quants dies, quan arribarà també Michele. Serà un encontre dur.

—No tindré gaires coses a afegir al que vaig dir a Avinyó fa cinc anys. Amb qui vindrà Michele?

—Amb alguns dels qui van participar en el capítol de Perusa, Arnau d’Aquitània, Hug de Newcastle…

—Qui? —preguntà Ubertino.

—Hug de Novocastro, perdona, faig servir la meva llengua fins i tot quan parlo en bon llatí. I també Guillem Alnwick. I, per part dels franciscans d’Avinyó, podrem comptar amb Girolamo, el neci de Caffa, i potser vindran Berengario Talloni i Bonagrazia de Bergamo.

—Confiem en Déu —digué Ubertino—. Aquests darrers no es voldran enemistar gaire amb el papa. ¿I qui defensarà les posicions de la cúria, vull dir, entre els durs de cor?

—Per les cartes que m’han arribat, suposo que hi haurà Lorenzo Decoalcone…

—Un home maligne.

—Jean d’Anneaux…

—Aquest és fi en teologia, guarda-te’n.

—Ens en guardarem. I, finalment, Jean de Baune.

—Se les tindrà amb Berengario Talloni.

—Sí, encara ens hi arribarem a divertir —va dir el meu mestre amb el més bon humor. Ubertino se’l va mirar amb un somriure incert.

—Els anglesos no sé mai quan parleu seriosament. No hi ha res de divertit en una qüestió tan greu. Ens hi juguem la supervivència d’un orde que és el teu i que, ben endins del meu cor, encara és el meu. Però jo a Michele li trauré del cap la idea d’anar a Avinyó. Jean el vol, l’empaita, el convida amb massa insistència. Malfieu-vos d’aquell vell francès. Oh, Senyor, en quines mans no ha caigut la teva església! —Va girar els ulls cap a l’altar—. Convertida en bagassa, afeblida pel luxe, es repapa en la luxúria com una serp en zel! De la nuesa pura de l’establia de Betlem, fusta com fou fusta el lignum vitae41 de la creu, a les bacanals d’or i pedra; mira, també aquí, ja has vist la portalada, ha arribat l’orgull de les imatges! S’acosten els dies de l’Anticrist i tinc por. Guillem! —Va mirar al voltant, fitant els ulls esbatanats en les naus fosques, com si l’Anticrist hagués d’aparèixer per aquells racons, i jo mateix esperava veure’l sorgir d’un moment a l’altre—. Els seus lloctinents ja són aquí, enviats com el Crist va enviar els apòstols arreu del món! Estan deshonorant la Ciutat de Déu, sedueixen amb l’engany, la hipocresia i la violència. Serà llavors que Déu haurà d’enviar els seus servents, Elies i Henoc, que ha conservat vivents al paradís terrenal perquè un dia esvaeixin l’Anticrist, i diran profecies vestits de roba de sac, i predicaran la penitència amb l’exemple i amb la paraula…

—Ja han vingut, Ubertino —va dir Guillem, ensenyant el seu hàbit de franciscà.

—Però encara no han vençut. És el moment que l’Anticrist, furient, farà matar Henoc i Elies i els seus cossos perquè tothom els pugui veure i es guardi de voler-los imitar. Tal com em volien matar a mi…

En aquell moment, esfereït, vaig pensar que Ubertino era víctima d’una mena de follia divina i vaig témer per la seva raó. Ara, al cap de tants anys, sabent el que sé, és a dir, que uns anys després fou misteriosament assassinat en una ciutat alemanya, i que mai no es va saber qui l’havia mort, encara tremolo més, perquè és evident que Ubertino havia fet de profeta.

—Ja saps que l’Abat Joaquim va dir la veritat. Hem arribat a la sisena era de la història humana, en què sorgiran dos Anticristos, l’Anticrist místic i l’Anticrist pròpiament dit. Això és el que està passant en aquesta sisena època, després que Francesc aparegués per encarnar en el seu cos les cinc plagues de Jesús Crucificat. Bonifaci va ser l’Anticrist místic, i l’abdicació de Celestí no va ser vàlida. Bonifaci va ser la bèstia que sorgeix del mar els set caps de la qual representen els pecats capitals i les deu banyes les ofenses als manaments, i els cardenals que el voltaven eren els llagostos, el cos dels quals és Appolyon! Però el número de la bèstia, si en llegeixes el nom en lletres gregues, és Benedicti! —Em mirà fit a fit per veure si ho havia copsat i alçà el dit en to admonitori—. Benet XI fou l’Anticrist, la bèstia que s’alça de la terra! Déu ha permès que aquest monstre de vici i d’iniquitat governés la seva església perquè les virtuts del seu successor fulguressin de glòria!

—Però, pare sant —vaig objectar amb una veu prima, fent el cor fort—, el seu successor és Joan!

Ubertino es va passar la mà pel front com si volgués esvair un malson. Panteixava, estava cansat.

—Sí. Els comptes eren errats, encara estem esperant el papa angèlic… Però mentrestant han aparegut Francesc i Domènec. —Alçà els ulls al cel i digué com si pregués (però estic segur que recitava una pàgina del seu gran llibre sobre l’arbre de la vida)—. Quorum primus seraphico calculo purgatus et ardore celico inflammatus totum incendere videbatur. Secundus vero verbo predicationis fecundus super mundi tenebras clarius radiavit…42 Si, si aquestes han estat les prometences, el papa angèlic haurà de venir.

—Així sia, Ubertino —va dir Guillem—. Mentrestant, jo he vingut aquí per impedir que sigui foragitat l’emperador humà. També fra Dolcino parlava del teu papa angèlic…

—No pronunciïs més el nom d’aquella serp! —udolà Ubertino, i per primera vegada el vaig veure transformar-se, car va passar de la tristor a l’enuig—. Ell va sollar la paraula de Joaquim de Calàbria i en va fer causa de mort i sutzura! Missatger de l’Anticrist, i mai no n’hi ha hagut. Però tu. Guillem, parles així perquè, en el fons, no creus en l’adveniment de l’Anticrist, i els teus mestres d’Oxford t’han ensenyat a idolatrar la raó estroncant les facultats profètiques del teu cor!

—T’equivoques, Ubertino —respongué Guillem, tot seriós—. Saps que, entre els meus mestres, venero més que ningú Roger Bacon…

—Que desvariejava amb els seus ginys voladors —es befà amargament Ubertino.

—Que va parlar d’una manera prou clara i diàfana de l’Anticrist i va albirar-ne els signes en la corrupció del món i en l’afebliment de la saviesa. Però va ensenyar que només hi ha una manera de preparar-se per al seu adveniment; estudiar els secrets de la natura, utilitzar el saber per millorar el gènere humà. Et pots preparar per combatre l’Anticrist analitzant les virtuts curatives de les herbes, la naturalesa de les pedres, i fins i tot projectant aquests ginys voladors que et fan somriure.

—L’Anticrist del teu Bacon era un pretext per cultivar l’orgull de la raó.

—Un sant pretext.

—No hi ha cap pretext que sigui sant. Guillem, saps que et porto llei. Saps que tinc molta confiança en tu. Castiga la teva intel·ligència, aprèn a plorar sobre les plagues del Senyor, llença els teus llibres.

—Només conservaré el teu —somrigué Guillem. Ubertino també somrigué i brandà un dit, amenaçant-lo—: Beneit d’anglès! No et riguis gaire dels teus semblants, ben al contrari: aquells qui no pots estimar, tem-los. I alerta amb l’abadia. Aquest lloc no m’agrada.

—Precisament el vull conèixer més bé —va dir Guillem acomiadant-se—. Anem, Adso.

—Jo et dic que no és un lloc bo, i tu dius que el vols conèixer. Ah! —va fer Ubertino brandant el cap.

—Per cert —va afegir Guillem, que era ja enmig de la nau—: ¿qui és aquell monjo que sembla un animal i parla la llengua de Babel?

—Salvatore? —va preguntar, tombant-se, Ubertino, que ja s’havia agenollat—. Em penso que vaig ser jo que vaig fer obsequi d’ell a aquesta abadia… També vaig portar el cellerer. Quan vaig deixar l’hàbit franciscà vaig tornar una temporada al meu antic convent de Casale, i vaig trobar-hi d’altres frares que estaven angoixats perquè la comunitat els acusava de ser espirituals de la meva secta… Això deien. Vaig fer passos per ajudar-los i vaig aconseguir que els deixessin seguir el meu exemple. I dos d’ells, Salvatore i Remigio, me’ls vaig trobar l’any passat quan vaig arribar aquí. Salvatore… Realment sembla una bèstia. Però és servicial.

Guillem va vacil·lar un moment.

—Li he sentit a dir «penitenciàgite».

Ubertino va callar. Va brandar la mà com si volgués bandejar un pensament amoïnós.

—No, no ho crec. Ja saps com són aquests frares llecs. Gent pagesa que potser han sentit algun predicador passavolant i no saben el que es diuen. A Salvatore, tinc d’altres coses a retreure-li. És una bèstia goluda i luxuriosa Però no hi ha res contra l’ortodòxia. No, el mal de l’abadia és un altre, cal cercar-lo en els qui saben massa, no pas en els qui no saben. No aixequis un castell de sospites damunt d’una sola paraula.

—No ho faria mai —respongué Guillem—. Vaig deixar de ser inquisidor per no haver de fer això. Però també m’agrada sentir les paraules, i després hi penso.

—Tu penses massa. Noi —va dir tombant-se cap a mi—. No treguis gaires mals exemples del teu mestre. L’única cosa en què cal pensar, i me n’adono al final de la meva vida, és en la mort. Mors est quies viatoris, finis est omnis laboris.43 Deixeu-me pregar.





Primer dia


PELS VOLTS DE NONA

En què Guillem té una conversa tota aciençada amb Severino, l’herborista

Vam recórrer la nau central i vam sortir per la portalada per on havíem entrat. Les paraules d’Ubertino, totes, encara em ressonaven al cap.

—És un home… estrany —vaig gosar dir a Guillem.

—És, o ha estat, un gran home en molts aspectes. Però per això mateix és estrany. Només els homes petits semblen normals. Ubertino hauria pogut acabar sent un dels heretges que ha contribuït a fer cremar, o un cardenal de la santa església romana. Ha tocat la llinda de totes dues perversions. Quan parlo amb Ubertino em fa l’efecte que l’infern és el paradís vist de l’altre cantó.

No vaig entendre el que volia dir:

—De quin cantó?

—Doncs sí —reconegué Guillem—, es tracta de saber si hi ha cantons, si hi ha parts i si hi ha un tot. Però no me’n facis cas. I no miris més aquella portalada —va dir donant-me un copet al clatell mentre em girava per mirar les escultures que havia vist a l’entrada—. Per avui ja t’han espantat prou. Tots plegats.

Em vaig girar cap a la sortida i em vaig trobar un altre monjo al davant. Devia tenir els mateixos anys que Guillem. Ens somrigué i ens saludà tot amatent. Va dir que era Severino de Sant’Emmerano i que era el pare herborista, que tenia cura dels banys, de l’hospital i dels horts, i que estava al nostre servei per al cas que ens volguéssim orientar millor pel clos de l’abadia.

Guillem el regracià i digué que ja havia vist, en entrar, un hort delitós, on li semblava que hi havia no solament herbes mengívoles, sinó també plantes medicinals, pel que havia pogut veure a través de la neu.

—A l’estiu o a la primavera, amb la veritat de les seves herbes, cadascuna engalanada amb les seves flors, aquest hort canta millor les lloances del Creador —va dir Severino a tall d’excusa—. Però, fins i tot en aquesta estació, l’ull de l’herborista veu a través dels branquillons secs les plantes que brotaran i pot dir que aquest hort és més ric que cap herbari, i més virolat, per molt belles que siguin les miniatures d’aquell. I, a més a més, també a l’hivern creixen herbes bones, i al laboratori en tinc d’altres que he collit i que guardo en flascons. Així, amb les arrels de la vinagrella es guareixen els refredats, i amb una decocció d’arrels de malví es fan compreses per a les malalties de la pell, amb la llapassa se cicatritzen els èczemes, triturant i macerant el rizoma de la bistorta es guareixen les diarrees i algunes malalties de les dones, el pebre és un bon digestiu, la fàrfara és bona per a la tos, i tenim bona genciana per a la digestió, i regalèssia, i ginebró per fer-ne una bona infusió, i saüc per fer-ne, amb la clofolla, una decocció per al fetge, saponària, per macerar-ne les arrels en aigua freda, que serveix per al refredat, i valeriana, les virtuts de la qual ja coneixeu del cert.

—Teniu herbes diverses que es fan en climes diversos. Què ho fa?

—D’una banda, ho dec a la misericòrdia del Senyor, que ha situat el nostre altiplà a cavall d’una serralada que mira el mar, a migjorn, i en rep els vents càlids, i d’una muntanya més alterosa, a tramuntana, de la qual rep els bàlsams boscans. D’altra banda, ho dec a la pràctica de l’art que indignament he adquirit per voluntat dels meus mestres. Certes plantes es fan fins i tot en un clima advers si tens cura de la terra que les envolta i vetlles per llur aliment i llur creixença.

—Però també teniu plantes que només són bones per menjar? —vaig preguntar.

—Val a dir, jove poltret afamat, que no hi ha plantes bones per menjar que no ho siguin també per curar-se, sempre que es prenguin en la mesura justa. Només l’excés en fa causa de malaltia. Agafa, per exemple, la carbassa. És de naturalesa freda i humida i apaivaga la set, però si està pansida provoca diarrea i llavors cal prendre una barreja de salmorra i mostassa per restrènyer les vísceres. I les cebes? Calentes i humides, en poca quantitat, enforteixen el coit, naturalment d’aquells qui no han fet els nostres vots; però, en excés, encaparren i s’ha de prendre llet amb vinagre per anul·lar-ne els efectes. És una bona raó —afegí amb un posat garneu— perquè un monjo jove no n’abusi. En canvi, pots menjar all. Calent i sec, és eficaç contra els verins. Però sense exagerar, perquè fa foragitar massa humors del cervell. En canvi, les mongetes produeixen orina i engreixen, totes dues coses prou bones, per bé que provoquen malsons. Molt menys, però, que d’altres herbes, perquè n’hi ha que fins i tot provoquen males visions.

—Quines? —vaig preguntar.

—Ep, que el nostre novici en vol saber massa! Aquestes coses, només les ha de saber l’herborista; si no, qualsevol eixelebrat podria anar pel món subministrant visions, o mentint amb les herbes.

—Però n’hi ha prou amb una mica d’ortiga —digué llavors Guillem—, o de roybra, o d’olieribus, per protegir-se contra les visions. Confio que deveu tenir aquestes bones herbes.

Severino va mirar el mestre de cua d’ull.

—Hi entens, d’herbes?

—Molt poc —va dir Guillem modestament—. Una vegada vaig tenir a les mans el Theatrum Sanitatis44 d’Ububchasym de Baldach…

—Abul Assan al Muchtar ibn Botlan.

—O Ellucasim Elimittar, com vulguis. Em pregunto si aquí se’n podrà trobar una còpia.

—I de les més boniques, amb unes il·lustracions precioses.

—Lloat sia el cel. I el De virtutibus herbarum45 de Platearius?

—També, i el De plantis46 d’Aristòtil, traduït per Alfred de Sareshel.

—He sentit a dir que no és realment d’Aristòtil —remarcà Guillem—, com tampoc no ho era De causis,47 com es va saber després.

—Sigui com vulgui, és un gran llibre —remarcà Severino, i el meu mestre hi va assentir tot convençut sense preguntar si l’herborista parlava de De plantis o de De causis, dues obres que jo no coneixia, però que, arran d’aquella conversa, vaig concloure que eren de la més gran importància.

—Em plauria —acabà Severino— tenir amb tu una honesta conversa sobre les herbes.

—Més em plauria a mi —digué Guillem—; però, ¿no violaríem la regla del silenci que impera en el vostre orde?

—La regla —digué Severino— s’ha anat adaptant al llarg dels segles a les exigències de les diverses comunitats. La regla preveia la lectio divina,48 però no pas l’estudi. Ara; saps prou bé fins a quin punt el nostre orde ha portat la recerca sobre les coses divines i humanes. Així mateix, la regla preceptua que el dormitori ha de ser comú, però de vegades és just, com és el cas entre nosaltres, que els monjos tinguin l’avinentesa de reflexionar també de nits, de tal manera que ara cadascú té una cel·la per a ell. La regla és molt severa pel que fa al silenci, i entre nosaltres ni el monjo que fa treballs manuals ni el que llegeix o escriu no poden enraonar amb els seus germans. Però l’abadia és, primer que res, una comunitat d’estudiosos, i sovint és útil que els monjos bescanviïn els tresors de doctrina que acumulen. Qualsevol conversa sobre temes dels nostres estudis es considera legítima i profitosa, sempre que no es tingui al refectori ni durant les hores dels oficis sagrats.

—T’ha vagat d’enraonar sovint amb Adelmo d’Òtranto? —preguntà Guillem de cop i volta.

Severino no va semblar sorprès.

—Veig que l’Abat ja ha parlat amb tu —va dir—. No. Amb ell no enraonàvem gaire. Es passava l’estona fent miniatures. De vegades l’he sentit a discutir amb d’altres monjos, Venanci de Salvemec o Jorge de Burgos, sobre la naturalesa de llur treball. I, a més a més, jo no em passo el dia a l’scriptorium, sinó al meu laboratori. I va assenyalar l’edifici de l’hospital.

—Ho comprenc —va dir Guillem—. Per tant, no saps si Adelmo tenia visions.

—Visions?

—Com les que provoquen les teves herbes, per exemple.

Severino es va enrigidir.

—He dit que vigilo amb molta atenció les herbes perilloses.

—No dic pas això —s’afanyà a precisar Guillem—. Parlava de visions en general.

—No ho entenc —insistí Severino.

—Em pensava que un monjo que vaga de nits per l’Edifici on, segons ho reconeix l’Abat, poden passar coses… terribles a aquells que hi entrin en hores prohibides, em pensava, deia, que hauria pogut tenir visions diabòliques que l’haguessin impel·lit a estimbar-se.

—Ja he dit que no freqüento l’scriptorium, excepte quan necessito algun llibre, però habitualment tinc els meus herbaris, que guardo a l’hospital. Ja t’ho he dit, Adelmo es feia molt amb Jorge, amb Venanci i… naturalment, amb Berengario.

No em va passar per alt una lleugera vacil·lació en la veu de Severino, detall que també va copsar el meu mestre:

—Berengario? I per què «naturalment»?

—Berengario d’Arundel, l’ajudant de bibliotecari. Eren de la mateixa edat, van fer el noviciat junts i era normal que tinguessin coses de què parlar. Això és el que volia dir.

—Ah, volies dir això… —comentà Guillem. I em va estranyar que no insistís en aquest punt.

—Però potser seria hora que entréssim a l’Edifici. ¿Ens fas de guia? —digué, desviant sobtadament la conversa.

—Amb molt de gust —digué Severino, evidentment alleujat. Ens va fer vorejar l’hort i ens va portar de dret a la façana occidental de l’Edifici.

—Per la banda de l’hort hi ha el portal de la cuina —va dir—, però la cuina només ocupa la meitat occidental del primer pis. A la segona meitat hi ha el refectori. I a la banda de migjorn, on s’arriba passant per darrere el cor de l’església, hi ha dos portals més, que donen a la cuina i al refectori. Però entrem per aquest. Des de la cuina podrem passar després a l’interior del refectori.

Quan vaig entrar a l’esbarjosa cuina em vaig adonar que l’Edifici engendrava, en tota la seva alçada, un pati octoganal; després vaig reparar que es tractava d’una mena de gran pou, privat d’accessos, sobre el qual s’obrien, a cada pis, unes amples finestres, com les que donaven a fora. La cuina era un atri immens ple de fum, on un escamot de servents s’afanyaven a enllestir els plats per al sopar. Damunt d’una taula grossa dos d’ells preparaven un pastís de verdura, ordi, civada i sègol i feien una picada de naps, créixens, ravenets i pastanagues. Al costat, un altre cuiner acabava de coure uns peixos dins una barreja d’aigua i vi, i els cobria amb una salsa composta de sàlvia, julivert, farigola, all, pebre i sal.

Pel cantó de la torrassa de ponent hi havia un forn immens que irradiava flames rogenques. A la torrassa de migjorn, una llar de foc immensa on bullien unes calderes i giravoltaven uns quants astos. Per la porta que donava a l’era, darrere l’església, entraven en aquells moments els porquers portant la carn dels garrins que havien sacrificat.

Vam sortir per aquella porta i vam passar a l’era, a l’extrem oriental de l’altiplà, a redós de la muralla, on es dreçaven moltes construccions. Severino em va explicar que era a la primera que s’estatjaven les quadres, primer les dels cavalls, després les dels bous, els galliners i el corral cobert de les ovelles. Davant les quadres els porquers remenaven dins un gran cossi la sang dels porcs que acabaven d’escorxar, per tal que no es coagulés. Si es barrejava bé i de pressa, aguantaria uns quants dies, gràcies a la fredor del clima, i se’n farien botifarres.

Vam tornar a l’Edifici i vam donar una ullada breu al refectori, que vam travessar en direcció cap a la torrassa de llevant. De les dues torrasses en què es prolongava el refectori, a la de tramuntana hi havia una llar de foc i a l’altra una escala de cargol que duia a l’scriptorium, és a dir, al segon pis. Per allà passaven cada dia els monjos per anar a treballar, o també per dues escales, més desavinents però menys fredes, que s’enfilaven en espiral per darrere la llar de foc i el forn de la cuina.

Guillem preguntà si trobaríem algú a l’scriptorium, tot i ser diumenge. Severino somrigué i digué que el treball, per a un monjo benedictí, és pregària. El diumenge els oficis duraven més, però els monjos més addictes als llibres es passaven igualment unes hores a dalt, que esmerçaven habitualment en intercanvis fructífers d’observacions doctes, consells i reflexions sobre les sagrades escriptures.





Primer dia


DESPRÉS DE NONA

En què hom visita l’scriptorium i hom coneix força estudiosos, copistes i rubricants, així com un vell cec que espera l’Anticrist

Mentre pujàvem vaig veure que el meu mestre observava les finestres que il·luminaven l’escala. M’estava tornant potser tan perspicaç com ell, perquè em vaig adonar de seguida que llur disposició feia molt difícil d’arribar-hi. D’altra banda, tampoc les finestres que donaven al refectori (les úniques del primer pis que s’obrien sobre el precipici) no semblaven gaire còmodes, atès que, sota d’elles, no hi havia mobles de cap mena.

Arribats al capdamunt de l’escala vam entrar, a través de la torrassa de llevant, a l’scriptorium, davant el qual no em vaig poder estar de fer un crit d’admiració. El segon pis no estava migpartit com el de sota i s’oferia al meu esguard en tota la seva immensitat esbarjosa. Les voltes, corbes i no gaire enlairades (menys que les d’una església, però més que les de qualsevol sala capitular que mai hagués vist), sostingudes per sòlides pilastres, tancaven un espai amarat d’una llum bellíssima, perquè a cada una de les parets més grans hi havia tres finestres enormes, i cinc finestres més petites a les parets exteriors de cada torrassa. Vuit finestres altes i estretes permetien que entrés també la llum pel pou interior octagonal.

L’abundor de finestres alegrava la sala amb una claror contínua i difusa, encara que fos una tarda d’hivern. Els vitralls no eren de colors com els de les esglésies, i els ploms subjectaven requadres de vidre incolor, perquè la llum entrés amb tota la puresa possible, no modulada per l’art humà, i perquè complís així la seva funció d’il·luminar el treball de lectura i d’escriptura. D’altres vegades i en d’altres llocs vaig veure molts scriptoria, però cap en el qual refulgís tan lluminosament, en els raigs de llum física que irisaven l’espai, el mateix principi espiritual que encarna la llum, la claritas,49 font de tota bellesa i de tota saviesa, atribut indestriable d’aquella harmonia que la sala manifestava. Perquè hi ha tres coses que concorren a crear bellesa: en primer lloc, la integritat o la perfecció, i per això considerem lletges les coses incompletes; després, la proporció deguda, o sigui la consonància; i, finalment, la claredat i la llum, i, així, anomenem belles les coses de colors nítids. I, així, com que la visió de la bellesa comporta la pau i per al nostre deler és la mateixa cosa aquietar-se en la pau, en el bé o en la bellesa, em vaig sentir amarat d’una consolació gran i vaig pensar com fóra de plaent treballar en aquell indret.

Tal com em va aparèixer sota els ulls, en aquella hora de la tarda, em va semblar un joiós obrador de saviesa. Més tard, a Saint-Gall vaig veure un scriptorium de proporcions semblants, separat de la biblioteca (en altres llocs els monjos treballaven a la mateixa sala on es guardaven els llibres), però amb una distribució no tan bella com aquesta. Els antiquaris, els copistes, els rubricants i els estudiosos seien cadascú a la seva taula, una sota cada finestra. I, com que hi havia quaranta finestres (un nombre verament perfecte, a causa de la duplicació del quadràgon, com si els deu manaments haguessin estat magnificats per les quatre virtuts cardinals), quaranta monjos haurien pogut treballar a l’uníson, encara que en aquell moment només n’hi hagués una trentena. Severino ens va explicar que els monjos que treballaven a l’scriptorium estaven dispensats dels oficis de terça, sexta i nona per no haver d’interrompre la feina durant les hores de claror, i no aturaven llur activitat sinó a entrada de fosc, per a l’ofici de vespres.

Els llocs més ben il·luminats eren reservats als antiquaris, als miniaturistes més experts, als rubricants i als copistes. En cada taula hi havia tot allò que calia per il·lustrar i copiar: corns de tinta, plomes fines que alguns monjos estaven esmolant amb un ganivet prim, pedra tosca per allisar els pergamins, regles per traçar les ratlles abans d’escriure. Al costat de cada escrivent, o al capdamunt del pla inclinat de cada taula, hi havia un faristol sobre el qual dipositaven el còdex que havien de copiar, amb la pàgina coberta amb màscares que enquadraven la ratlla que estaven transcrivint en aquell moment. Alguns tenien tintes daurades i d’altres colors. D’altres es limitaven a llegir llibres o a transcriure apunts en llurs quaderns o tauletes personals.

Però no vaig tenir temps d’observar el seu treball, perquè ens va sortir al pas el bibliotecari, que ja sabíem que era Malaquies de Hildesheim. Tot i que tractava d’estrafer una expressió de benvinguda, no vaig poder dissimular una esgarrifança davant aquella fesomia singular. Era alt, però extremadament magre, i els seus membres eren grossos i mancats de gràcia. Com que caminava a gambades embolcallat en l’hàbit negre de l’orde, hi havia en la seva planta quelcom d’intranquil·litzador. La caputxa —com que venia de fora, encara la duia aixecada— ombrejava la lividesa de la seva fesomia i donava un toc trist als seus ulls, grossos i melangiosos. Traspuaven en la seva fesomia vestigis de moltes passions que la voluntat havia disciplinat però que semblaven haver immobilitzat aquells trets que abans havien animat. Hi predominaven la severitat i la melangia i els ulls eren d’una intensitat tal que amb una sola mirada penetraven el cor del seu interlocutor i li llegien els pensaments secrets, de tal manera que aquest amb prou feines podia resistir l’escorcoll i no se sentia temptat de trobar de nou aquella mirada.

El bibliotecari ens va presentar molts dels monjos que treballaven en aquell moment. Malaquies ens va anar explicant la tasca que feia cadascun d’ells i vaig quedar corprès de la profunda devoció al saber i a l’estudi de la paraula divina que tots plegats manifestaven. Així és com vaig conèixer Venanci de Salvemec, traductor del grec i de l’àrab, devot d’aquell Aristòtil que fou certament el més savi de tots els homes; Benci d’Uppsala, un jove monjo escandinau que estudiava retòrica; Berengario d’Arundel, l’ajudant del bibliotecari; Aymaro d’Alessandria, que copiava obres manllevades per la biblioteca per pocs mesos, i un seguit de miniaturistes de diversos països, com Patrici de Cloncmacnois, Rabano de Toledo, Magnus de Iona i Waldo de Hereford.

L’enumeració podria continuar i no hi ha res més meravellós que l’enumeració, instrument d’admirables hipotiposis. Però haig de tornar al fil de les nostres discussions, de les quals van sorgir moltes indicacions útils per comprendre el neguit subtil que bategava entre els monjos, i un no sé què d’inexpressat que planava damunt totes les seves paraules.

El meu mestre va començar a enraonar amb Malaquies lloant la bellesa i la laboriositat que palesava l’scriptorium i li va demanar clarícies sobre la marxa de les tasques que s’hi duien a terme, perquè, va dir molt prudentment, a tot arreu havia sentit a parlar d’aquella biblioteca i hauria volgut examinar-ne molts dels llibres. Malaquies li va explicar el que ja havia dit l’Abat, que el monjo demanava al bibliotecari l’obra a consultar i que aquest l’anava a cercar a la biblioteca, al pis de dalt, sempre que la requesta fos justa i pia. Guillem va preguntar com es podia saber el nom dels libres que es guardaven en els armaris de dalt i Malaquies li va mostrar, subjecte amb una cadeneta d’or a la seva taula, un còdex voluminós amb unes llistes atapeïdes.

Guillem entaforà les mans en la bossa que penjava de l’hàbit a l’alçada del pit i en tragué un objecte que ja li havia vist agafar i posar-se a la cara, durant el viatge. Era una forqueta, feta de tal manera que es pogués calar sobre el nas d’una persona (o, més ben dit, sobre el seu nas, tan prominent i aguilenc) com el genet damunt del cavall o l’ocell sobre la lleixa. I, a banda i banda da la forqueta, a l’alçada dels ulls, s’obrien dos cèrcols ovalats de metall, que subjectaven dues ametlles de vidre gruixudes com culs de got. Guillem es calava aquell estri sobre els ulls preferentment per llegir i deia que hi veia més bé que no amb qualsevol instrument de què la natura li hagués fet do, més que no li ho consentia la seva edat avançada, especialment a l’hora que la llum s’esmorteïa. En canvi, no li feien pas falta per veure-hi de lluny, que encara tenia l’ull penetrant, sinó únicament de prop. Amb allò podia llegir manuscrits de lletra petitíssima, que jo mateix amb prou feines si podia desxifrar. M’havia explicat que, quan l’home ultrapassava la meitat de la vida, encara que sempre hagués tingut molt bona vista, l’ull s’enduria i la pupil·la perdia flexibilitat, talment que molts savis morien en certa manera per a la lectura i l’escriptura a partir de la cinquantena Una adversitat greu per a uns homes que haurien pogut donar el bo i millor de llur intel·ligència molts anys més. Calia, doncs, lloar el Senyor pel fet que algú hagués descobert i fabricat aquell estri. I m’ho deia per abonar les idees del seu Roger Bacon, que afirmava que una de les finalitats de la saviesa és prolongar la vida humana.

Els altres monjos es van mirar Guillem tots encuriosits, però no li van gosar preguntar res. Vaig capir que era la primera vegada que un instrument semblant traspassava el llindar d’un indret com aquell, consagrat amb tant de zel i tant d’orgull a la lectura i l’escriptura. I em vaig gloriejar d’acompanyar un home que duia quelcom amb què esbalair d’altres homes famosos arreu del món per llur saviesa.

Amb aquell objecte plantat als ulls. Guillem es va acotar a mirar les llistes inscrites al còdex. També jo vaig mirar i vam descobrir títols de llibres desconeguts i d’altres de molta anomenada, que posseïa la biblioteca.

—De pentagono Salomonis, Ars loquendi et intelligendi in lingua hebraica, De rebus metallicis de Roger de Hereford, Algebra d’Al Kuwarizmi, traduïda al llatí per Robert Anglico, les Púniques de Sili Itàlic, les Gesta francorunt, De laudibus sanctae crucis de Rabano Mauro, i Flavii Claudii Giordani de aetate mundi et hominis reservatis singulis litteris per singulos libros ab A usque ad Z50 —va llegir el meu mestre—. Obres excel·lents. Però, en quin ordre són enregistrades? —Va citar d’un text que jo no coneixia, però que sens dubte era familiar a Malaquies—: «Habeat Librarius et registum omnium librorum ordinatum secundum facultates et auctores, reponeatque eos separatim et ordinate cum signaturis per scripturam applicatis»51. ¿Com us ho feu per saber on teniu cada llibre?

Malaquies li mostrà les anotacions que hi havia al costat de cada títol. Vaig llegir iii, IV gradus, V in prima graecorum52; ii, V gradus, VII in tertia anglorum53, etc. Vaig deduir que el primer número indicava la situació del llibre a la prestatgeria o gradus, que s’assenyalava amb el segon número, mentre que el tercer número precisava l’armari, i vaig descobrir que les altres expressions designaven una cambra o un passadís de la biblioteca, i vaig gosar demanar més clarícies sobre aquestes darreres distinctiones. Malaquies em va mirar severament:

—Potser no sabeu, o no us en recordeu, que l’accés a la biblioteca nomes és permès al bibliotecari. Per tant, és just i suficient que només el bibliotecari sàpiga desxifrar aquestes coses.

—Però en quin ordre són enregistrats els llibres d’aquesta llista? —preguntà Guillem—. No pas per temes, em sembla.

No al·ludia a l’ordre per autors que segueix la mateixa successió de les lletres de l’alfabet, perquè aquest és un sistema que només he vist utilitzar aquests darrers anys, i que aleshores es feia servir poc.

—Els orígens de la biblioteca remunten a les tenebres de l’antigor —va dir Malaquies— i els llibres són enregistrats segons l’ordre d’adquisició, de donació o d’ingrés al nostre recinte.

—Deuen ser difícils de trobar-remarcà Guillem.

—N’hi ha prou que el bibliotecari se’ls conegui de memòria i sàpiga la data d’arribada de cada llibre. Pel que fa als altres monjos, es poden refiar de la memòria d’aquell. —I semblava que parlés d’una altra persona. Vaig comprendre que es referia a la funció que en aquells moments, indigne d’ell, exercia, però que havien exercit cent monjos més, ara desapareguts, que s’havien transmès al saber dels uns als altres.

—Ho he comprès —va dir Guillem—, Si jo busqués alguna cosa, sense saber-ne res, sobre el pentàgon de Salomó, em sabríeu indicar si teniu el llibre el títol del qual acabo de llegir i podríeu detallar-ne la situació al pis de dalt?

—Si realment haguéssiu d’aprendre alguna cosa sobre el pentàgon de Salomó —va dir Malaquies—. Però aquest és un llibre per al qual, abans de donar-vos-el, hauria de demanar consell a l’Abat.

—He sabut que un dels vostres millors miniaturistes —va dir aleshores Guillem— ha desaparegut fa poc. L’Abat m’ha parlat molt de la seva art. Podria veure els còdexs que il·lustrava?

—Adelmo d’Ótranto —va dir Malaquies mirant-se Guillem amb malfiança— treballava només amb marginalia, a causa de la seva edat jovençana. Tenia una imaginació molt viva i, amb coses conegudes, sabia compondre coses desconegudes i sorprenents, com si acoblés un cos humà amb l’occípit d’un cavall. Però allà teniu els seus llibres. Encara ningú no ha tocat la seva taula.

Ens vam acostar delerosos al lloc on havia treballat Adelmo, on hi havia encara els fulls, ricament guarnits, d’un saltiri54. Eren folia de vellum55 finíssim —el rei dels pergamins— i el darrer encara era enganxat a la taula Un cop fregat amb pedra tosca i estovat amb guix, l’havien allisat amb la plana i, entre els minúsculs forats que havien obert a banda i banda amb un estilet afuat, s’havien traçat totes les ratlles que havien de guiar la mà de l’artista La primera meitat ja era coberta d’escriptura i el monjo havia començat a esbossar les figures als marges. Els altres folis ja eren acabats i, en mirar-los, Guillem i jo no vam poder ofegar un crit d’admiració. Es tractava d’un saltiri en els marges del qual es perfilava un món que era capgirat respecte a aquell al qual teníem habituats els sentits. Com si, al llindar d’un discurs que per definició és el discurs de la veritat, es descabdellés, estretament lligat a ell, a través d’al·lusions prodigioses in aenigmate, un discurs fal·laç sobre un món posat de cap per avall, en què els gossos fugen de la llebre i els cérvols cacen el lleó. Caparrons amb grapes d’ocell, animals amb mans humanes al llom, testes peludes de les quals sorgien peus, dracs zebrats, quadrúpedes de coll de serp que feia un embull de nusos inextricables, simis amb banyes de cérvol, sirenes amb forma d’ocell amb el dors cobert d’ales membranoses, homes sense braços amb d’altres cossos humans que els apuntaven a l’esquena a tall de gep, i figures amb la boca dentada al ventre, humans amb cap de cavall i cavalls amb cames humanes, peixos amb ales d’ocell i ocells amb cua de peix, monstres d’un sol cos i dos caps o d’un sol cap i dos cossos, vaques amb cua de gall i ales de papallona, dones amb el cap escamat com el dors d’un peix, quimeres bicèfales entortolligades amb libèl·lules de musell de sargantana, centaures, dracs, elefants, mantícores, bèsties de peus immensos ajaçades damunt branques d’arbre, grius de la cua dels quals sortia un arquer a punt per a l’escomesa, criatures diabòliques de coll inacabable, corrues d’animals antropomorfs i de nans zoomorfs anaven acompanyats, de vegades en una mateixa pàgina, d’escenes de la vida camperola en què vaig veure representada amb una vivesa tan esbalaïdora que semblava que les figures fossin vives, tota la vida del camp, llauradors, collidors de fruita, recol·lectors, filadores, sembradors, al costat de guineus i fagines armades amb ballestes que escalaven les muralles d’una ciutat defensada per simis. Aquí una lletra inicial anava confegint una L, però engendrava, a la part de sota, un drac; allà una V que començava el mot «verba» produïa com a verticil natural del seu tronc una serp de mil espires que a llur volt engendraven d’altres serps com pàmpols i corimbes.

Al costat del saltiri hi havia un llibre exquisit, acabat de poc evidentment, increïblement petit, que hauríeu pogut encabir en el palmell de la mà. D’escriptura menuda, les miniatures dels marges eren gairebé invisibles a primer cop d’ull i calia acostar-hi molt els ulls per apreciar-les en tota llur bellesa (i hom es demanava amb quin instrument sobrehumà les havia traçades el miniaturista per obtenir un efecte de tanta vivor en un espai tan reduït). Els marges del llibre eren entacats de figures minúscules que naixien, com per generació espontània, de les volutes en què acabaven aquelles lletres de traç exquisit; sirenes marines, cérvols en fuita, quimeres, torsos humans sense braços que sobreeixien com llimacs del cos mateix dels versets. En un punt determinat, quasi just després dels tres «Sanctus, Sanctus, Sanctus» que es repetien en tres línies diferents, vaig veure tres figures d’animals amb caps humans, dues de les quals es recargolaven l’una cap amunt i l’altra cap avall per unir-se en un bes que no hauria vacil·lat a qualificar d’impúdic si no hagués estat convençut que un pregon significat espiritual, tot i que no hi era palès, justificava certament la reproducció d’aquelles imatges en aquell punt.

Vaig repassar aquelles pàgines a mig camí entre l’admiració muda i el riure, perquè les figures provocaven inevitablement la hilaritat, per bé que fossin comentaris de pàgines santes. Fra Guillem, que les examinava amb un somriure, va observar:

—Babewyn, així els anomenen a les meves illes.

—Babouins, com en diuen a les Gàl·lies —digué Malaquies—. I, efectivament, Adelmo ha après la seva art al vostre país, encara que després vagi estudiar també a França. Babuïns, és a dir, simis de l’Àfrica. Figures d’un món capgirat, en què les cases sorgeixen de la punta d’una agulla i la terra està plantada damunt del cel.

Vaig recordar uns versos que havia sentit en el vernacle de la meva terra i no em vaig saber estar de recitar-los:


Aller Wunder si geswigen,

das herde himel hât überstigen,

daz sult ir vür ein Wunder wigen.56



I Malaquies continuà, citant el mateix text:


Erd ob himel unter

das sult ir hân besunder

Vür aller Wunder ein Wunder.57



—Benvolgut Adso —reprengué el bibliotecari—, aquestes imatges ens parlen, efectivament, d’aquella contrada on s’arriba cavalcant una oca blava, on es troben esparvers que pesquen peixos en un rierol, óssos que empaiten falcons dalt del cel, crancs que volen amb els coloms i tres gegants atrapats en un parany amb un gall que els venta cops de bec.

Un somriure esblaimat li encengué els llavis. Aleshores els altres monjos, que havien seguit la conversa amb una certa timidesa, esclafiren el riure ben de cor, com si haguessin esperat el permís del bibliotecari. Aquest prengué de nou un posat de mala ganya, mentre els altres continuaven xalant-se; lloant la destresa del pobre Adelmo i assenyalant-se mútuament les figures més inversemblants. I fou llavors que tothom s’enriolava que vam sentir una veu darrere nostre, solemne i severa.

—Verba vana aut risui apta non loqui.58

Ens tombàrem. El qui havia parlat era un monjo vinclat pel pes dels anys, blanc com la neu, no solament de cabells, sinó de cara i de pupil·les. Vaig comprendre que era cec. Encara tenia la veu majestuosa i les mans i els braços cepats, tot i tenir el cos encongit pel pes de l’edat. Ens fitava com si ens estigués veient i tothora, llavors i després, el vaig veure parlar i bellugar-se com si no hagués perdut el do de la vista. En canvi, pel to de veu hauríeu dit que no li restava sinó el do de la profecia.

—L’home que veieu, venerable d’edat i de saviesa —digué Malaquies a Guillem tot assenyalant-li el nouvingut—, és Jorge de Burgos. És el més vell del monestir, després d’Alinardo de Grottaferrata. És a ell a qui molts dels monjos confien la càrrega de llurs pecats en el secret de la confessió. —Es tombà cap al vell i digué—: Aquell que teniu al davant és fra Guillem de Baskerville, el nostre hoste.

—Espero que no us hàgiu ofès per les meves paraules —digué el vell sobtadament—. He sentit unes persones que reien de coses còmiques i els he recordat un dels principis de la nostra regla. I, com diu el salmista, si el monjo s’ha d’abstenir dels discursos bons en virtut del vot de silenci, amb més raó ha de bandejar els discursos dolents. I, igual com hi ha discursos dolents, hi ha imatges dolentes. Són aquelles que diuen mentida sobre la forma de la creació i mostren el món a l’inrevés del que ha de ser, ha estat sempre i sempre més serà pels segles dels segles fins a la consumació dels temps. Però vós veniu d’un altre orde, on em diuen que es mira indulgentment fins l’esbargiment més inoportú. —Feia al·lusió a la brama que corria sobre les excentricitats de sant Francesc d’Assís o potser també sobre les excentricitats atribuïdes als fraticelli i als espirituals de tota llei, que eren els rebrots més recents i més amoïnosos de l’orde franciscà. Però fra Gruillem va fer veure que no copsava aquell entretoc.

—Les imatges marginals sovint provoquen el somriure, però amb fins edificants —respongué—. Igual com en els sermons, per afuar la imaginació de les multituds pietoses, convé inserir-hi exemples sovint faceciosos, així també el discurs de les imatges ha de consentir aquestes nugae59. Per a cada virtut i per a cada pecat hi ha un exemple tret dels bestiaris, i els animals esdevenen una figura del món humà.

—Oh, sí! —comentà burleta el vell, però sense somriure—. Qualsevol imatge és bona per encoratjar la virtut, per tal que l’obra mestra de la creació, posada de capgirell esdevingui objecte de facècia. I així la paraula de Déu es manifesta a través de l’ase que toca la lira, l’òliba que llaura amb l’escut, els bous que es junyeixen tots sols a l’arada, els rius que remunten el corrent, el mar que crema, el llop que esdevé ermità! Caceu la llebre amb bous, feu ensenyar gramàtica als mussols, que els gossos mosseguin les puces, que els cecs mirin els muts i que els muts demanin pa, que la formiga faci pasturar el vedell, que volin els pollastres rostits, que els pans es facin dalt la teulada, que els papagais donin lliçons de retòrica, que les gallines fecundin els galls, poseu el carro davant dels bous, feu dormir el gos al llit i que tothom camini de cap per avall! Què volen totes aquestes nugae? Un món capgirat i oposat al que Déu ha establert, sota el pretext d’ensenyar els preceptes divins!

—Però l’Areopagita ensenya —digué humilment Guillem— que Déu només pot ser nomenat a través de les coses més deformes. I Hugue de Saint-Victor ens recordava que com més la similitud es fa dissemblant més se’ns revela la veritat sota el vel de figures esgarrifoses i indecents, menys es delecta la imaginació en el plaer carnal i és obligada a copsar els misteris que s’amaguen sota la turpitud de les imatges…

—Conec aquest argument! I reconec avergonyit que ha estat l’argument cabdal del nostre orde, quan els abats cluniacencs s’esbatussaven amb els cistercens. Però sant Bernat tenia raó: de mica en mica l’home que representa monstres i prodigis de la naturalesa per manifestar les coses de Déu per speculum et in aenigmate va tenint una tirada a la naturalesa mateixa de les monstruositats que crea i s’hi delecta, en elles i per elles, i ve que, a l’últim, ja no és capaç de veure-hi sinó a través d’elles. En teniu prou de mirar, vós que encara hi veieu, els capitells del nostre claustre —i assenyalà amb la mà un punt situat finestres enllà, cap a l’església—, davant els ulls dels monjos concentrats en la meditació, ¿qué signifiquen aquelles monstruositats ridícules, aquelles belleses deformes i aquelles belles deformitats? I aquells simis sòrdids? I aquells lleons, aquells centaures, aquells éssers semihumans, amb la boca al ventre, amb un sol peu i les orelles punxegudes? Aquells tigres jaspiats, aquells guerrers en peu de combat, aquells caçadors que toquen el corn, i aquella escampadissa de cossos amb una única testa i de testes amb un sol cos? Quadrúpedes amb cua de serp, i peixos amb cap de quadrúpede, i aquí un animal que, per davant, sembla un cavall i, per darrere, un boc, i allà un cavallí amb banyes, i així, és clar, al monjo li plau més de llegir els marbres que no pas els manuscrits, i admirar les obres de l’home que meditar sobre les lleis de Déu. Vergonya pel desig dels vostres ulls i pels vostres somriures!

El vell s’aturà tot panteixant. I em vaig admirar de la memòria viva amb què, orb de tants anys, recordava encara les imatges aberrants de què ens parlava. Tant és així que vaig sospitar que aquestes l’havien captivat en gran manera quan les havia vistes, ja que les sabia descriure amb aquella passió. Però m’ha escaigut sovint de trobar les representacions més seductores del pecat justament en les pàgines d’aquells homes de virtut incorruptible que en condemnaven l’afalac i els efectes. És un senyal que, aquests homes, els abranda un foc tan intens de testimoniatge de la veritat que no vacil·len, per amor de Déu, a adjudicar al mal totes les seduccions de què es guarneix, per prevenir millor els homes sobre els recursos que fa servir el maligne per encaterinar-los. I tanmateix les paraules de Jorge em van suscitar un gran deler de veure els tigres i els simis del claustre, que encara no m’havia llegut d’admirar. Però Jorge tallà el curs de les meves cabòries i va continuar parlant, menys excitadament:

—Nostre Senyor no ha hagut de menester tantes nicieses per indicar-nos el Camí dreturer. No hi ha res en les seves paràboles que mogui al riure o a la temença. En canvi, Adelmo, de la mort del qual ara us planyeu, es delectava talment en les monstruositats que pintava en miniatures, que havia perdut de vista aquelles coses últimes de què havien de ser figura material. I va recórrer tots, dic tots —la seva veu esdevingué solemne i amenaçadora—, els camins de la monstruositat. Déu, doncs, sap castigar.

Un silenci feixuc davallà sobre els presents. Venanci de Salvemec gosà trencar-lo.

—Venerable Jorge —digué—, la vostra virtut us torna injust. Dos dies abans de la mort d’Adelmo vau presenciar un docte debat que es descabdellà aquí, a l’scriptorium. Adelmo ftisava perquè la seva art, tot i que consentís de fer representacions extravagants i fantàstiques, no deixés de tenir com a punt de referència la glòria de Déu, instrument de coneixença de les coses celestes. Fra Guillem citava suara l’Areopagita, a propòsit de la coneixença per la deformitat. I aquell dia Adelmo va citar una altíssima autoritat, la del doctor d’Aquino, quan va dir que escau que les coses divines siguin exposades més aviat en figures de cossos vils que no pas en figures de cossos nobles. En primer lloc, perquè així l’ànima humana s’allibera de l’error més fàcilment; és evident, en efecte, que, a les coses divines, no els poden ser atribuïdes certes propietats, cosa que seria més dubtosa si aquestes fossin indicades amb figures de nobles coses corpòries. En segon lloc, perquè aquesta forma de representació s’adiu més amb la coneixença que tenim de Déu en aquesta terra; de fet, se’ns manifesta més en allò que no és que no pas en allò que és, i per això les similituds de les coses que s’allunyen més de Déu ens menen a una opinió més exacta d’ell, per tal que sapiguem així que ell està per damunt d’allò que diem i pensem. I, en tercer lloc, perquè així es poden ocultar més bé les coses de Déu a les persones indignes. Fet i fet, aquell dia es tractava d’escatir de quina manera es pot descobrir la veritat a través d’expressions sorprenents, subtils i enigmàtiques. I jo li vaig recordar que en l’obra del gran Aristòtil havia trobat paraules força clares en aquest respecte.

—No me’n recordo pas —tallà secament Jorge—, sóc molt vell. No me’n recordo. Puc haver-me excedit en la meva severitat. Però ja és tard, me n’haig d’anar…

—És estrany que no us en recordeu —insistí Venanci—. Va ser una discussió aciençada i bellíssima, en què prengueren part també Benci i Berengario. Fet i fet, es tractava de saber si les metàfores, els jocs de paraules i els enigmes, que semblen talment fruit de la imaginació dels poetes per a llur pura delectança, no indueixen a especular sobre les coses d’una manera nova i sorprenent, i jo deia que aquesta és també una virtut que hom demana al savi… I també hi havia Malaquies…

—Si el venerable Jorge no se’n recorda, respecta la seva edat i la fatiga de la seva ment… d’altra banda sempre tan viva —comentà un dels monjos que intervenien en la discussió. Aquesta frase, l’havia pronunciada d’una manera tota agitada, almenys al començament, perquè el qui havia parlat, adonant-se que, a fi d’exhortar a respectar l’ancià, en realitat li havia descobert una feblesa, va alentir l’embranzida de les seves paraules per acabar gairebé amb un barboteig de disculpa. El qui havia parlat era Berengario d’Arundel, l’ajudant del bibliotecari. Era un jove de cara esblaimada, i observant-lo vaig recordar la definició que Ubertino havia fet d’Adelmo: els seus ulls semblaven els d’una dona lasciva. Intimidat per les mirades de tot el ròdol, que ara convergien damunt d’ell, estrenyia fort els dits de les mans com si volgués reprimir una tensió interna.

La reacció de Venanci fou singular. Es va mirar Berengario de tal manera que aquest acalà els ulls:

—Molt bé, germà —digué—, si la memòria és un do de Déu, també la capacitat de mentir pot ser una cosa molt digna i respectada Però la respecto en el vell germà amb qui parlava. En canvi, esperava de tu un record més viu del que va passar quan érem aquí amb el teu germà estimadíssim…

No podria pas dir si Venanci va fer dringar la paraula «estimadíssim». El cert és que vaig copsar una atmosfera de malestar entre els presents. Cadascú mirava a un lloc diferent i ningú no girava els ulls cap a Berengario, que es va enrojolar intensament. Intervingué de sobte Malaquies, amb autoritat:

—Veniu, fra Guillem —va dir—, us ensenyaré d’altres llibres força interessants.

La colla es va desfer. Vaig observar que Berengario clavava una mirada tota rancuniosa a Venanci i que aquest la hi tornava, amb desafiament mutu. I jo, en veure que el vell Jorge s’allunyava, empès per un sentit de reverència respectuosa, em vaig acotar i vaig besar-li la mà. L’ancià, en rebre el bes, em va posar la mà damunt el cap i em preguntà qui era. Quan li vaig dir el meu nom, se li va il·luminar la cara.

—Tens un nom gran i bellíssim —digué—. Saps qui va ser Adso de Montier-en-Der? —preguntà. Confesso que no ho sabia. Jorge afegí—: Va ser l’autor d’un llibre gran i terrible, el Libellus de Antichristo,60 en el qual va predir coses que s’esdevindrien, però no va ser prou escoltat.

—El llibre fou escrit abans del mil·lenni —digué Guillem— i aquells fets no es van esdevenir…

—Per a aquell qui no té ulls per veure-hi —digué el cec—. Els camins de l’Anticrist són lents i tortuosos. Arriba quan menys hi comptem, i no pas perquè el càlcul de l’apòstol fos errat, sinó perquè no n’hem après l’art. —Va cridar, amb veu potent, girant els ulls cap a la sala, fent retrunyir les voltes de l’scriptorium—: Està venint! No perdéssiu pas els darrers dies rient de petits monstres de pell jaspiada i cua retorta! No malbarateu els set darrers dies!





Primer dia


VESPRES

En què hom visita la resta de l’abadia. Guillem treu algunes conclusions sobre la mort d’Adelmo, hom parla amb el germà vidrier sobre els vidres per llegir i sobre fantasmes per a aquells qui volen llegir massa

En aquell moment tocaren vespres i els monjos s’aprestaren a deixar les taules. Malaquies ens donà entenent que també nosaltres ens n’havíem d’anar. S’hauria quedat amb el seu ajudant, Berengario, per posar les coses en ordre (així es va expressar) i a agençar la biblioteca per a la nit. Guillem li demanà si després tancaria les portes.

—No hi ha portes que barrin el pas a l’scriptorium per la cuina i el refectori, ni a la biblioteca per l’scriptorium. La prohibició de l’Abat ha de ser més forta que qualsevol porta. I els monjos han de fer servir la cuina i el refectori fins a completes. En aquest punt, per tal d’impedir que puguin entrar a l’Edifici estranys o animals, als quals no afecta la prohibició, jo mateix tanco els portals de baix, que menen a les cuines i el refectori, i des d’aquella hora l’Edifici roman aïllat.

Baixàrem. Mentre els monjos s’aviaven cap al cor, el meu mestre decidí que el Senyor ens perdonaria que no assistíssim a l’ofici diví (el Senyor va tenir moltes coses a perdonar-nos els dies successius!) i em proposà d’acompanyar-lo a fer un tomb per l’altiplà, per tal que ens familiaritzéssim amb l’indret.

Eixírem de les cuines i travessàrem el cementiri; hi havia pedres tombals recents i d’altres que duien el segell del temps fuit que contaven vides de monjos que havien viscut els segles passats. Les tombes no duien noms i eren coronades per creus de pedra.

El carés del temps es feia rúfol. S’havia girat un vent fred i el cel s’emboirava. S’endevinava el declivi del sol a través dels horts i ja s’havia fet fosc a llevant. Vam enfilar en aquesta direcció, vorejant el cor de l’església, i vam sortir a l’altiplà per la banda de darrere. Allà, gairebé redossat a la muralla, on aquesta tocava la torrassa oriental de l’Edifici, hi havia les corts dels porcs i els porquers s’hi afanyaven a tapar el cossi ple de la sang dels marrans. Vam observar que, darrere l’establia, la muralla s’abaixava talment que us podíeu abocar al defora. Enllà de la muralla el terreny feia un pendent abrupte i era cobert d’un terrat que la neu no amagava pas del tot. Vaig deduir que es tractava del femer; abocaven els fems en aquell indret, els quals anaven davallant fins al revolt del camí, d’on naixia el corriol que va enfilar Brunello per fugir. Parlo de fems perquè es tractava d’un gran abocador de matèria pudent, la fetor de la qual arribava fins al parapet on m’havia repenjat; sens dubte els pagesos hi pujaven per aplegar fems amb què adobar els camps. Però, amb les dejeccions dels animals i dels homes, s’hi barrejaven d’altres residus sòlids, tota la correntia de matèries mortes que l’abadia foragitava del seu cos per tal de mantenir-se pura i neta en la seva relació amb el cim de la muntanya i amb el cel.

A les establies contigües els traginers menaven les bèsties a la grípia. Vam recórrer el camí al llarg del qual s’estenien, per la banda de la muralla, les diverses establies, i, a mà dreta, a redós del cor, travessàrem el dormitori dels monjos i les latrines. Allà on el mur de llevant trencava cap a migjorn, a l’angle del clos, hi havia l’edifici de la ferreria. Els últims ferrers estaven plegant les eines i apagant les forges, per fer cap a l’ofici diví. Guillem s’atansà encuriosit a un racó de la ferreria, gairebé separada de la resta de l’obrador, on hi havia un monjo que plegava les seves eines. Damunt la seva taula hi havia una escampadissa bellíssima de vidres multicolors, de dimensions reduïdes, però hi havia fulles més grosses adossades a la paret. Al seu davant hi havia un reliquiari inacabat, del qual només hi havia feta la carcassa d’argent, en la qual estava encastant, a la traça, vidres i altres pedres, que amb les seves eines havia reduït a les dimensions d’una gemma.

Així vam fer la coneixença de Nicola de Morimondo, mestre vidrier de l’abadia. Ens va explicar que, al recambró del darrera de la ferreria, encara es bufava vidre, mentre que, a la part del davant, on hi havia els ferrers, se subjectaven els vidres amb tires de plom per fer-ne vidrieres. Ara bé, segons va precisar, l’obra mestra de vidrieria que engalanava l’església i l’Edifici ja era feta de dos segles enrere o més. A hores d’ara es limitava a fer treballs menors, o a adobar les peces malmeses pel temps.

—I amb prou feines —afegí—, perquè no reeixim a trobar els colors d’abans, especialment el blau, que encara podeu admirar en el cor, d’una qualitat tan diàfana que a ple sol projecta damunt la nau una llum paradisíaca. Els vidres de la part de ponent de la nau, refets de no fa gaire, no tenen la mateixa qualitat, i això es veu els dies d’estiu. Ja no tenim la saviesa dels antics, s’ha acabat el temps dels gegants!

—Som nans —reconegué Guillem—, però nans que van a coll d’aquells gegants, i, en la nostra poquesa, de vegades reeixim a veure-hi més lluny que ells horitzó enllà.

—Digue’m què és el que sabem fer millor que ells! —s’exclamà Nicola—. Si baixes a la cripta, on hi ha custodiat el tresor de l’abadia, hi trobaràs reliquiaris d’una factura tan exquisida que el bunyol que ara estic construint de mala manera —i assenyalà la seva obra damunt la taula— et semblarà un d’aquells simis!

—No és escrit enlloc que els mestres vidriers hagin de continuar fent finestres i els orfebres reliquiaris, si els mestres del passat han sabut fer-ne de tan bells, destinats a sobreviure al pas dels segles. Altrament, la terra s’ompliria de reliquiaris, en una època en què hi ha tan gran fretura de sants per treure’n relíquies —comentà Guillem en to faceciós—. I no caldrà estar-se eternament muntant vidres per a finestres. En canvi, he vist en diversos països obres noves fetes amb vidre que ens fan pensar en un món venidor en què el vidre no estarà només al servei dels oficis divins, sinó també de la feblesa de l’home. Vull ensenyar-te una obra dels nostres dies, de la qual tinc a honra de posseir un exemplar utilíssim. —Es va ficar la mà a l’hàbit i en tragué les seves ulleres, que deixaren bocabadat el nostre interlocutor.

Nicola agafà amb el més gran interès la forqueta que Guillem li oferia.

—Oculi de vitro cum capsula!61 —exclamà—. N’havia sentit a parlar a un tal fra Giordano, que vaig conèixer a Pisa! Deia que no feia pas més de vint anys que els havien inventats. Però ja fa vint anys que vaig parlar amb ell.

—Crec que van ser inventats força temps abans —digué Guillem—, però fan de mal fabricar i cal que el mestre vidrier sigui molt expert. Costen temps i feina. Fa deu anys, a Bolonya, es van vendre per sis sous un parell d’aquests vitrei ab oculis ad legendum.62 A mi me’n va fer present un gran mestre, Salvino degli Armati, ara fa més de deu anys, i els he servats zelosament tot aquest temps, com si fossin part del meu cos, i tanmateix ho són.

—Espero que me’ls deixis examinar un dia d’aquests. No em desplauria pas fabricar-ne de semblants —digué Nicola, tot commogut.

—Evidentment —consentí Guillem—, però fixa’t que el gruix del vidre pot variar segons l’ull a què s’hagi d’adaptar, i cal fer emprovar al pacient moltes d’aquestes lents fins que trobi el gruix que li escau.

—Quina meravella! —continuà Nicola—. És cert que molts parlarien de bruixeria i de manipulació diabòlica…

—Evidentment, en aquest cas es pot parlar d’encanteri —reconegué Guillem—. Però hi ha dues menes de màgia. N’hi ha una que és obra del dimoni i que posa l’ull a la ruïna de l’home a través d’artificis dels quals no és lícit de parlar. Però n’hi ha una altra que és obra divina, allà on la ciència de Déu es manifesta a través de la ciència de l’home, que serveix per transformar la naturalesa, un dels fins de la qual és de prolongar la vida mateixa de l’home. I aquesta és una màgia santa, i els savis s’hi hauran de dedicar sempre més, no solament per descobrir coses noves, sinó per redescobrir tants secrets de la naturalesa que la saviesa divina havia revelat als hebreus, als grecs i a tants de pobles antics i, avui mateix, als infidels (i no vull pas dir-te quantes coses meravelloses en el camp de l’òptica i la ciència de la visió no contenen els llibres dels infidels!). I caldrà que la ciència cristiana recuperi tots aquests coneixements i els arrabassi als pagans i als infidels tamquam ab iniustis possessoribus.63

—Però, ¿per què els qui posseeixen aquesta ciència no la fan avinent a tot el poble de Déu?

—Perquè no tot el poble de Déu està en condicions de rebre tants secrets i sovint s’ha escaigut que els dipositaris d’aquesta ciència van ser presos per mags que tenien pacte amb el dimoni, i han pagat amb llur vida el desig que tenien de fer participar els altres de llur tresor de coneixements. Jo mateix, durant els processos contra persones suspectes de tenir tracte amb el dimoni, em vaig haver de guardar de posar-me aquestes ulleres i vaig haver de recórrer a secretaris de bona voluntat perquè em llegissin els escrits que necessitava conèixer, perquè, si no, en un moment en què la presència del dimoni era tan abassegadora, i tothom se’n maliciava i en respirava, per dir-ho així, l’olor de sofre, a mi mateix m’haurien pres per amic dels processats. I, al capdavall, tal com ho advertia el gran Roger Bacon, no sempre els secrets de la ciència han d’anar a raure a les mans de tothom, car alguns els podrien fer servir amb fins malèvols. Sovint el savi ha de fer aparèixer com a màgics llibres que no en tenen res, de màgics, sinó únicament bona ciència, per protegir-los de les llambregades indiscretes.

—Tems, doncs, que els simples puguin fer mal ús d’aquests secrets? —demanà Nicola.

—Pel que fa als simples, només em temo que puguin tenir-ne basarda i que els confonguin amb les obres del dimoni de les quals els predicadors els fan esment amb tal insistència. A mi mateix m’ha escaigut de fer coneixença amb metges molt destres que havien destil·lat medicaments capaços de guarir una malaltia de manera immediata. Però administraven llur ungüent o llur infusió als simples acompanyant-ho amb paraules sagrades o salmodiant frases que semblessin pregàries. No pas perquè aquestes pregàries tinguessin poder de guarir, sinó perquè, com que creuen que la guarició ve de les pregàries, els simples s’empassessin la infusió o s’untessin amb l’ungüent, i així es guarissin, sense parar gaire esment en la seva força efectiva. També perquè l’ànima, ben escaientment esperonada per la confiança en la fórmula devota, tingué una millor disposició per rebre els efectes de l’acció corporal del medicament. Però sovint els tresors de la ciència cal defensar-los, no pas dels simples, sinó dels altres savis. Avui es fabriquen ginys prodigiosos, dels quals et parlaré un dia, amb els quals es pot dirigir veritablement el curs de la natura. Però Déu nos en guard que caiguessin a les mans d’homes que els fessin servir per estendre llur poder terrenal i apaivagar llur deler de possessió. Em diuen que a Catai un savi va barrejar unes pólvores que poden produir, al contacte amb el foc, un gran brogit i una gran flama i destruir tot allò que trobin a moltes braces al voltant. Artifici prodigiós, si es fes servir per desviar el curs dels rius o per trencar la roca allà on caiguí esbancar noves terres. Però, ¿i si algú les feia servir per fer mal als seus enemics?

—Potser ja aniria bé, si fossin enemics del poble de Déu —digué devotament Nicola.

—Potser —reconegué Guillem—. Pero, ¿qui és avui enemic del poble de Déu? L’emperador Ludovic o el papa Joan?

—Oh, Déu méu! —digué Nicola, tot esparverat—. No voldria pas haver de decidir jo sol una cosa tan punyent!

—Ho veus? —digué Guillem—. De vegades és de bon juí que certs secrets restin coberts per paraules ocultes. Els secrets de la naturalesa no es transporten pas en pells de cabra o d’ovella. Aristòtil, en el llibre dels secrets, diu que si es comuniquen massa arcans de la naturalesa i de l’art es trenca un segell celest i que se’n podrien seguir molts mals. La qual cosa no vol pas dir que els secrets no s’hagin de revelar, sinó que és competència dels savis decidir quan i com.

—Per això està bé que en llocs com aquest —digué Nicola— no tots els llibres siguin a l’abast de tothom.

—Això és una altra història —digué Guillem—. Es pot pecar per excés de loquacitat i per excés de reticència. Jo no volia pas dir que s’hagin d’amagar les fonts de la ciència. Ben al contrari, això em sembla un gran mal. Volia dir que, en tractar d’arcans de la revelació dels quals poden néixer tant béns com mals, el savi té el dret i el deure de fer servir un llenguatge obscur, entenedor només per als seus semblants. El camí de la ciència és difícil i fa de mal destriar-hi el bé del mal. I sovint els savis dels temps nous no són sinó nans que van a coll d’altres nans.

L’amable conversa amb el meu mestre devia haver posat Nicola en vena de confidències. Fent l’ullet a Guillem (com si digués: tu i jo ens entenem perquè parlem de les mateixes coses) li va fer aquest entretoc:

—Però allá —i assenyalà l’Edifici— els secrets de la ciència hi són ben guardats, protegits per obra de la màgia…

—Sí —digué Guillem fent gala d’indiferència—. Portes barrades, prohibicions severes, amenaces, m’imagino.

—Oh, no! Més que això…

—Com ara què?

—És que… no ho sé ben bé, la meva feina són els vidres i no pas els llibres, però per l’abadia circulen històries… estranyes…

—De quina mena?

—Estranyes. Per exemple, la d’un monjo que, a l’empara de la nit, va gosar esquitllar-se dins la biblioteca per tal de cercar-hi alguna cosa que Malaquies no li havia volgut donar, i va veure serps, homes sense cap i homes amb dos caps. Va anar leri-leri que no sortís boig del laberint…

—Per què parles de màgia i no pas d’aparicions diabòliques?

—Perquè, encara que sóc un mestre vidrier, no sóc pas tan babau. El dimoni (Déu nos en guard!) no tempta els monjos amb serps i homes bicèfals, sinó més aviat amb visions lascives, com ho feia amb els pares del desert. I, a més a més, si és dolent tocar certs llibres, per què el dimoni voldria apartar un monjo de fer el mal?

—Em sembla un bon entimema —reconegué el meu mestre.

—I, finalment, quan ajustava les vidrieres de l’hospital, em vaig distreure fullejant alguns llibres de Severino. Hi havia un llibre de secrets escrit, em penso, per Albert Magne; em van atreure algunes miniatures curioses, i vaig llegir algunes pàgines en què explicava la manera d’untar el ble d’una llàntia d’oli i que el fum que treu provoca visions. Deus haver observat, o més ben dit encara no deus haver observat, perquè no has passat cap nit a l’abadia, que durant les hores de fosca el pis de dalt de l’Edifici és il·luminat. Dels vitralls, en certs punts, davalla una claror somorta. Moltes persones s’han demanat què deu ser allò; s’ha parlat de focs follets, o de les ànimes dels monjos bibliotecaris morts que tornen a visitar llur reialme. Aquí molts hi creuen. Jo penso que són llànties agençades per provocar visions. Saps?, si agafes greix de l’orella d’un gos i n’untes el ble, el qui respira el fum d’aquella llàntia creurà que té el cap de gos, i aquells qui hi siguin a prop també ho creuran. I hi ha un altre ungüent que fa que els qui són al volt de la llàntia se sentin grossos com elefants. I amb els ulls d’un ratpenat i de dos peixos el nom dels quals no recordo, i el fel d’un llop es pot fer un ble que, si el cremes, et farà veure els animals dels quals has fet servir el greix. I amb la cua del llangardaix es veu tot de color d’argent, i, amb el greix d’una serp negra i un esquinçall de mortalla, la cambra apareixerà poblada de serps. Jo ho sé. A la biblioteca hi ha algú molt garneu…

—Però, i no podrien ser les ànimes dels bibliotecaris morts les que fan aquests encanteris?

Nicola restà perplex i neguitós.

—No hi havia caigut. Potser sí. Que Déu ens empari. És tard, ja han començat vespres. Adéu.

I va fer cap a l’església.

Vam continuar caminant al llarg del cantó meridional: a mà dreta, el recés dels pelegrins i la sala capitular amb el jardí; a mà esquerra, els trulls, el molí, els graners, els cellers, la casa dels novicis. I tothom feia via cap a l’església a corre-cuita.

—Què en penseu, del que ha dit Nicola? —vaig preguntar.

—No ho sé. A la biblioteca passa alguna cosa, i no crec pas que siguin les ànimes dels bibliotecaris morts…

—Per què?

—Perquè suposo que han estat tan virtuosos que ara s’estan al regne del cel contemplant la faç de la divinitat, si aquesta resposta et satisfà. Pel que fa a les llànties, si hi són, ja les veurem. I, pel que fa als ungüents de què feia esment el nostre vidrier, hi ha maneres més simples de provocar visions, i Severino se les coneix prou bé, ja te n’has adonat avui. És cert que a l’Abadia no volen que ningú entri de nits a la biblioteca i que molts han provat o proven de fer-ho.

—I el nostre crim què té a veure amb aquesta història?

—Crim? Com més hi penso més estic convençut que Adelmo es va suïcidar.

—Per què?

—¿Te’n recordes, aquest matí, quan he donat una llambregada al femer? Mentre pujàvem pel revolt dominat per la torrassa de llevant, he vist senyals d’una esllavissada és a dir, que una porció de terreny, si fa no fa per aquells topants on s’apilen els fems, s’havia ensulsiat i havia rodolat fins al peu de la torrassa. I vet aquí per què aquesta tarda, quan hem mirat de dalt estant, els fems semblaven coberts per una capa de neu molt minsa, que era la neu més recent d’ahir, no pas la dels dies passats. Pel que fa al cadàver d’Adelmo, l’Abat ens ha dit que estava destrossat per les roques, i sota la torrassa de llevant hi ha una pineda just al peu del punt en què s’acaba la construcció, tallada a pic. En canvi, hi ha roques precisament en el punt en què s’acaba la paret de la muralla, formant una mena de graó, des d’on cauen els fems.

—I llavors…?

—Llavors, pensa si no és més… com ho diria?… menys costós per a la nostra ment pensar que Adelmo, per unes raons que encara ens cal escatir, es va llançar sponte sua64 pel parapet de la muralla, va rebotre contra les roques i, mort o ferit, va anar a estavellar-se al femer. A més a més, l’esllavissada, deguda a l’huracà d’aquell vespre, va arrossegar els fems i part del terreny i el cos d’aquell pobret fins al peu de la torrassa de llevant.

—¿Per què dieu que és una solució menys costosa per a la nostra ment?

—Benvolgut Adso, cal no multiplicar les explicacions i les causes llevat que sigui estrictament necessari. Si Adelmo va caure de la torrassa de llevant, cal que vagi entrar a la biblioteca, que algú el vagi escometre abans perquè no pogués resistir-se i que vagi tenir esma d’enfilar-se fins a la finestra duent a coll un cos exànime i vagi llançar timba avall l’infeliç. Seguint la meva hipòtesi, n’hi ha prou amb Adelmo, la seva voluntat i una esllavissada. Tot s’explica fent servir un nombre de causes menor.

—Però per què, es devia haver suïcidat?

—Però per què el devien haver mort? En qualsevol dels casos, cal trobar raons. I em sembla indubtable que n’hi ha. A l’Edifici es respiren aires de reticència, tothom es calla alguna cosa De moment ja hem recollit algunes insinuacions, bastant imprecises, val a dir-ho, sobre alguna estranya relació entre Adelmo i Berengario. Vol dir que no hem de deixar de petja l’ajudant del bibliotecari.

Mentre enraonàvem així, s’havia acabat l’ofici de vespres. Els servents tornaven a llurs tasques abans de retirar per sopar, els monjos feien cap al refectori. El cel era fosc i començava a nevar. Una neu lleugera, de minsos borrallons flonjos, que continuaria caient, crec que durant bona part de la nit, car l’endemà al matí tot l’altiplà va quedar cobert d’un mantell blanc, com diré.

Tenia gana i vaig recollir amb alleujament la idea d’entaular-nos.





Primer dia


COMPLETES

En què Guillem i Adso gaudeixen de l’abellidora hospitalitat de l’Abat i de l’enfurismada conversa de Jorge

El refectori era il·luminat amb grans atxes. Els monjos seien al llarg d’un rengle de taules, dominades per la taula de l’Abat, col·locada perpendicularment a ells al damunt d’una àmplia tarima. Al cantó oposat hi havia una trona, on ja s’havia instal·lat el monjo que faria la lectura durant el sopar. L’Abat ens esperava vora una fonteta amb un drap blanc per eixugar-se les mans després del rentat, seguint els consells antiquíssims de sant Pacomi.

L’Abat convidà Guillem a la seva taula i va dir que, per aquell vespre, com que jo també era un hoste nouvingut, gaudiria del mateix privilegi, encara que fos un novici benedictí. Els dies successius, va dir-me paternalment, podria entaular-me amb els monjos o, si el meu mestre m’encomanava algun encàrrec, fer cap a la cuina abans o després dels àpats, on els cuiners tindrien cura de mi.

Ara els monjos s’estaven drets davant les taules, immòbils, amb les caputxes acalades que els cobrien la cara i les mans sota l’escapulari. L’Abat s’atansà a la seva taula i pronuncià el Benedicite. El cantor entonà l’Edent pauperes,65 des de dalt de la trona. L’Abat donà la seva benedicció i tothom s’assegué.

La regla del nostre fundador preveu uns àpats molt frugals, però deixa a les mans de l’Abat la possibilitat de decidir la quantitat de menjar que els monjos han de menester efectivament. D’altra banda, a hores d’ara, a les nostres abadies hom s’abandona més als plaers de la taula. No parlo pas d’aquelles abadies que, malauradament, s’han transformat en caus de golafres; però també aquelles que s’inspiren en criteris de penitència i virtut forneixen als monjos, consagrats quasi tothora a tasques feixugues de l’intel·lecte, una alimentació no pas primmirada, però sucosa. D’altra banda, la taula de l’Abat sempre té privilegis, en part perquè no és pas insòlit que hi seguin hostes de recapte, i les abadies es gloriegen dels productes de llurs terres i de llurs establies i de la traça de llurs cuiners.

L’àpat dels monjos es descabdellà en silenci, com de costum, i hom es comunicava amb el nostre alfabet habitual dels dits. Els novicis i els monjos més joves eren els primers a ser servits, tantost els plats destinats a tothom havien passat per la taula de l’Abat.

A la taula de l’Abat, ens acompanyaven Malaquies, el cellerer i dos monjos més vells, Jorge de Burgos, l’ancià cec que havia conegut a l’scriptorium, i el vellíssim Alinardo de Grottaferrata: gairebé centenari, coix i d’aspecte frèvol i —em va semblar— amb la ment absent. L’Abat ens va dir d’ell que, entrat de novici en aquella abadia, hi havia viscut sempre i recordava, si més no, vuitanta anys de diferents vicissituds. L’Abat ens va dir aquestes coses de baix en baix en començar l’àpat, perquè tot seguit s’atingué a l’ús del nostre orde i seguí la lectura en silenci. Però, com he dit, a la taula de l’Abat hom es prenia certes llibertats, i ens va vagar de fer elogis dels plats que ens van oferir, mentre l’Abat celebrava la qualitat del seu oli i del seu vi. Fins i tot una vegada, quan ens abocava el beure, ens recordà aquells passatges de la regla en què el sant fundador va observar que el vi, certament, no convé als monjos; però, com que no és possible de persuadir els monjos de la nostra època perquè no beguin, cal fer per manera que, almenys, no beguin fins a la sacietat, perquè el vi mou a l’apostasia fins i tot els savis, com ens ho recorda l’Eclesiàstic. Benet deia «en la nostra època» i es referia a la seva, ara llunyaníssima: imaginem-nos l’època en què preníem aquell sopar a l’abadia, després de tants anys de decadència dels costums (i no parlo pas de la meva època, en què escric això; sinó que aquí, a Melk, hom té més tirada a la cervesa!): ras i curt, hom va beure sense exagerar però assaborint el plaer.

Vam menjar carn a l’ast, porcs acabats d’escorxar, i em vaig adonar que per a les altres menges no gastaven greixos animals ni oli de colza, sinó oli d’oliva del bo, que venia de les terres abadals situades al peu de la muntanya, de cara a mar. L’Abat ens féu tastar el pollastre (reservat per a la seva taula) que havia vist preparar a la cuina. Vaig observar que, cosa bastant rara, disposava, també, d’una forqueta de metall, que per la forma em recordava les ulleres del meu mestre: home de noble extracció, el nostre amfitrió no es volia embrutar les mans amb les menges, i àdhuc ens va oferir el seu estri almenys per prendre la carn de la plata grossa i posar-la a les nostres escudelles. Jo vaig renunciar-hi, però em vaig fixar que Guillem acceptava de grat la invitació i feia servir amb desimboltura aquella eina de senyors, potser per no donar entenent a l’Abat que els franciscans eren persones d’escassa civilitat i d’extracció humil.

Engrescat com estava amb tots aquells plats saborosos (després d’uns quants dies de viatge en què havíem menjat com podíem), em vaig distreure del curs de la lectura que es descabdellava enmig de tanta devoció. Un gruny enèrgic d’assentiment de Jorge recaptà de nou la meva atenció, i em vaig adonar que havien arribat en aquell punt en què tocava llegir un capítol de la Regla. Em vaig explicar la raó de la satisfacció de Jorge després d’haver-lo escoltat aquella tarda. El lector deia, efectivament; «Imitem l’exemple del profeta que diu: ho he decidit, miraré per on camino per tal de no pecar amb la meva llengua, he posat un morrió a la meva boca, m’he tornat mut humiliant-me, m’he abstingut de parlar àdhuc de coses honestes. I, si en aquest passatge el profeta ens ensenya que de vegades, per amor del silenci, ens hauríem d’abstenir fins i tot de les paraules lícites, oimés ens haurem d’abstenir de les paraules il·lícites per evitar el càstig d’aquest pecat». I continuà: «Però les vulgaritats, les nicieses i les bufonades, les condemnem a cadena perpètua, en qualsevol lloc, i no permetem que el deixeble obri la boca per dir paraules d’aquesta mena».

—I que això valgui per als marginalia de què es parlava avui —no es va estar de comentar Jorge de baix en baix—. Joan Crisòstom ha dit que el Crist no va riure mai.

—Res de la seva natura humana no l’en privava —remarcà Guillem—, perquè el riure, com ensenyen els teòlegs, és propi de l’home.

—Forte potuit sed non legitur eo usus fuisse66 —digué resoludament Jorge, citant Pere Cantore.

—Manduca, jam coctum est67 —xiuxiuejà Guillem.

—Què? —preguntà Jorge, pensant-se que feia al·lusió a alguna menja que li servien.

—Són les paraules que, segons Ambròs, pronuncià sant Llorenç a la graella, quan invità els botxins a girar-lo de l’altra banda, com recorda també Prudenci en el Peristephanon —digué Guillem fent cara de sant—. Sant Llorenç, doncs, sabia riure i dir coses risibles, ni que fos per humiliar els seus enemics.

—La qual cosa demostra que el riure és cosa fronterera amb la mort i amb la corrupció del cos —rondinà Jorge, i haig d’admetre que va parlar amb bona lògica.

En aquell moment l’Abat ens convidà al silenci afablement. Altrament, el sopar era a punt d’acabar. L’Abat s’aixecà i presentà Guillem als monjos. Va lloar la seva saviesa, proclamà la seva anomenada i advertí que li havia pregat d’investigar sobre la mort d’Adelmo, i va invitar els monjos a respondre a les seves preguntes i a requerir llurs subordinats d’arreu de l’abadia a fer el mateix. I a facilitar-li les seves recerques, sempre que les seves preguntes, afegí, no contravinguessin les regles del monestir. En aquest cas caldria recórrer a la seva autorització.

Acabat el sopar, els monjos es disposaren a anar al cor per a l’ofici de completes. Es calaren de nou la caputxa i s’arrengleraren davant la porta, immòbils. Tot seguit es posaren en camí i, a través del cementiri, entraren al cor pel portal de tramuntana.

Nosaltres marxàrem en companyia de l’Abat.

—A aquesta hora tanquen les portes de l’Edifici? —preguntà Guillem.

—Tan bon punt els servents hauran endreçat el refectori i les cuines, el bibliotecari mateix tancarà totes les portes i les barrarà per dins.

—Per dins? I ell per on sortirà?

L’Abat fità Guillem un moment, amb un posat seriós.

—Evidentment, no dorm pas a la cuina —va dir bruscament. I afuà el pas.

—Està bé —em va dir Guillem amb un xiuxiueig—. Hi ha, doncs, una altra entrada, però nosaltres no podem saber on és. —Vaig somriure, orgullós de la deducció que havia fet, però ell em renyà—: No riguis. Ja has vist que dins el clos d’aquests murs el riure és de mala anomenada.

Entràrem al cor. Hi cremava una única llàntia, plantada damunt un sòlid trespeus de bronze, de l’alçada de dos homes. Els monjos ocuparen els bancs en silenci, mentre el lector llegia un passatge d’una homilia de sant Gregori.

En acabat, l’Abat féu un senyal i el cantor entonà Tu autem Domine miserere nobis.68 L’Abat respongué Adjutorium nostrum in nomine Domini69 i tots feren cor amb Qui fecit coelum et terram.70 I va començar el cant dels salms: Quan t’invoco, respon-me, oh Déu de la meva justícia; Et donaré gràcies. Senyor, amb tot el meu cor; Beneïu el Senyor, vosaltres tots, servents del Senyor. Nosaltres no ens havíem assegut als bancs, sinó al fons del fons de la nau central. Fou d’aquí estant que veiérem aparèixer sobtadament Malaquies de la foscor d’una capella lateral.

—No perdis de vista aquest lloc —va dir-me Guillem—. Podria haver-hi un passadís que menés a l’Edifici.

—Per sota el cementiri?

—I per què no? Ben mirat, segur que en un lloc o altre ha d’haver-hi una ossera; és impossible que al llarg dels segles hagin enterrat sempre els monjos en aquesta mateixa llenca de terra.

—Però de debò voleu entrar de nit a la biblioteca? —vaig preguntar esparverat.

—Allà on hi ha els monjos traspassats i les serps i les llums misterioses, estimat Adso? No, vailet. Avui m’havia vingut la idea de fer-ho, i no pas per curiositat, sinó per aclarir el problema de la mort d’Adelmo. Ara, com t’he dit, em decanto per una explicació més lògica i, al capdavall, voldria respectar els costums d’aquest indret.

—Llavors, per què voleu saber?

—Perquè la ciència no consisteix únicament a saber allò que s’ha de fer o es pot fer, sinó també a saber allò que es podria fer però que potser cal no fer. Vet aquí per què deia avui al mestre vidrier que el savi ha d’amagar en certa manera els secrets que descobreix perquè d’altres no en facin mal ús, però cal descobrir-los, i aquesta biblioteca em sembla més aviat un lloc en què els secrets resten amagats.

Amb aquestes paraules s’avià cap a fora de l’església, perquè ja havia acabat l’ofici. Tots dos estàvem molt cansats i anàrem a la nostra cel·la. Jo em vaig arrupir en allò que Guillem anomenà faceciosament el meu «loculo»71 i em vaig adormir de seguida.





SEGON DIA





Segon dia


MATINES

En què poques hores de mística benaurança són interrompudes per un esdeveniment força sagnant

Símbol adés del dimoni, adés del Crist ressuscitat, no hi ha cap animal més voluble que el gall. En el nostre orde n’hi va haver de ronsejaires, que no cantaven a sol ixent. I, d’altra banda, especialment els dies d’hivern, l’ofici de matines se celebra quan encara és negra nit i la naturalesa és adormida, perquè el monjo s’ha de llevar enmig de la fosca i enmig de la fosca ha de pregar llargament tot esperant el dia il·luminant les tenebres amb la flama de la devoció. Per això la tradició disposa sàviament que hi hagi certs monjos que facin la vetlla i no es vagin a colgar a la mateixa hora que els seus germans, sinó que passin la nit recitant rítmicament el nombre exacte de salms que els doni la mesura del temps transcorregut, de manera que, un cop passades les hores consagrades al son dels altres, donin als altres el senyal de desvetllar-se.

Aquella nit, doncs, ens van desvetllar els qui recorrien el dormitori i la casa dels pelegrins sonant la campaneta, mentre un altre anava de cel·la en cel·la cridant el Benedicamus Domino72 i cadascú anava responent Deo gratias.73

Guillem i jo ens atinguérem al costum benedictí: en menys de mitja hora ens posàrem a punt de fer cara a la nova jornada i, en acabat, davallàrem al cor, on els monjos s’esperaven agenollats a terra, recitant els quinze primers salms, fins que van entrar els novicis menats per llur mestre. Cadascú es va asseure al seu banc i el cor entonà Domine labia mea aperies et os meum annuntiabit laudem tuam.74 El crit s’alçà cap a les voltes de l’església com la súplica d’un infant. Dos monjos pujaren dalt de la trona i cantaren a plena veu el salm noranta-quatre, Venite exultemus,75 seguit pels altres que hi ha prescrits. I jo vaig sentir l’abrandament d’una fe renovellada.

Els monjos seien als bancs, seixanta figures igualades per l’hàbit i la caputxa, seixanta ombres a penes il·luminades pel foc del magne trespeus, seixanta veus esmerçades a lloar l’Altíssim. I, sentint aquell concert commovedor, vestíbul de les delícies del paradís, em vaig preguntar si tanmateix l’abadia era un indret de misteris gelosament amagats, de temptatives il·lícites de revelar-los i d’obscures amenaces. Perquè ara, en canvi, em semblava refugi de sants, cenacle de virtut, reliquiari de saviesa, arca de prudència, torre de saviesa, clos de mansuetud, reducte de coratge, encenser de santedat.

Al cap de sis salms començà la lectura de la sagrada escriptura. Alguns monjos capcinejaven de son, i un dels vetlladors nocturns passava entre els bancs amb un llantiol per tal de deixondir els endormiscats. Si algú era descobert en estat d’abaltiment, havia d’agafar el llantiol com a penitència i reprendre la ronda de vigilància. En aquest punt començaren a cantar els sis salms següents. En acabat, l’Abat donà la seva benedicció, el setmaner recità les pregàries, tots s’acotaren devers l’altar en un minut de recolliment la dolçor del qual no pot capir ningú que no hagi viscut aquestes hores d’abrandament místic i de pau interior intensíssima. A l’últim, havent-se acalat de nou les caputxes fins a cobrir-se la cara, tots s’assegueren i entonaren solemnement el tedèum. També jo vaig lloar el Senyor perquè m’havia alliberat dels meus dubtes i del sentiment de frisança a què m’havia abocat el primer dia de ser a l’abadia Som éssers frèvols, em vaig dir, i fins i tot entre aquests monjos aciençats i devots el dimoni fa circular petites enveges, enemistats subtils, però no és sinó fum que s’esvaeix amb el vent impetuós de la fe tan bon punt s’apleguen tots en el nom del Pare, i el Crist torna a ser entre ells.

Entre matines i laudes el monjo no torna a la cel·la encara que sigui negra nit. Els novicis van seguir llur mestre fins a la sala capitular per estudiar els salms, alguns del monjos van romandre a la capella per plegar els objectes del culte, la majoria van anar a voltar pel claustre i a meditar en silenci, i talment ho vam fer Guillem i jo. Els servents dormien i continuaven dormint quan, amb el cel encara fosc, vam tornar al cor per a l’ofici de laudes.

Començà de bell nou el cant dels salms, i un especialment, dels que hi havia previstos per a dilluns, renovellà les meves temences d’abans: «La culpa s’ha emparat de l’impiu, de l’íntim del seu cor, no hi ha temor de Déu en els seus ulls, actua enganyosament envers ell, talment que la seva llengua esdevé odiosa». Em va semblar de mal averany que la regla hagués prescrit per a aquell dia precisament una admonició tan escruixidora. I no va apaivagar els meus batecs de frisança, després dels salms de lloança, la tradicional lectura de l’Apocalipsi, i em van tornar a la ment les figures del portal que tant m’havien subjugat el cor i els ulls el dia abans. Però després del responsori, l’himne i el verset, quan començava el cant de l’evangeli, vaig destriar, darrere les finestres del cor, just damunt l’altar, una claror esblaimada que donava lluïssor als colors virolats dels vitralls, fins llavors mortificats per les tenebres. Encara no era l’aurora, que triomfaria durant l’hora prima, en el moment que cantaríem Deus qui est sanctorum splendor mirabilis76 i Iam lucis orto sidere77. Era tot just el primer anunci vacil·lant de l’alba hivernal, però va ser suficient per eixorivir-me el cor la lleu penombra que a la nau substituïa ara la foscor de la nit.

Cantàvem les paraules del llibre diví i, mentre donàvem testimoniança de la Paraula que havia vingut a il·luminar les gents, em va semblar que l’astre diürn envaïa el temple amb tot el seu esclat. Em va semblar que la llum, encara absent, fulgurava en les paraules del càntic, lliri místic que es badava flairós entre els encreuaments de les voltes. «Gràcies, Senyor, per aquest moment de goig inenarrable», vaig resar silenciosament, i vaig dir al meu cor. «I tu, neci, de què tens por?».

De cop i volta s’alçaren uns clams de la banda del portal de tramuntana. Em vaig preguntar què ho feia que els servents, que enllestien per començar llur feina, pertorbessin d’aquella manera els oficis sagrats. En aquell moment entraren tres porquers, els ulls esglaiats, s’acostaren a l’Abat i li xiuxiuejaren alguna cosa. L’Abat, de primer, els va calmar amb un gest, com si no calgués interrompre l’ofici, però llavors entraren d’altres servents, la cridòria es féu més estrident: «És un home, un home mort!», deia algú, i d’altres: «Un monjo, no has vist les sabates?».

Els qui pregaven van callar, l’Abat sortí d’una embranzida, fent senyal al cellerer que el seguís. Guillem es va aviar el seu darrera, però ara ja els altres monjos havien deixat els bancs i s’afuaven, a llur volt, cap a la sortida.

El cel era clar i la neu que cobria el terra feia encara més lluminós l’altiplà. Darrere el cor, davant les porcelleres on, des del dia abans, havien posat el recipient que contenia la sang dels porcs, un estrany objecte d’aspecte gairebé cruciforme sobresortia del caire del cossi, com si fossin dos pals clavats a terra que calgués cobrir amb un drap per fer-ne un espantaocells.

Eren, però, dues cames humanes, les cames d’un home enfonsat de cap per avall dins el buc ple de sang.

L’Abat ordenà d’extreure el cadàver del líquid infame (perquè, malauradament, cap persona viva no hauria pogut romandre en aquella posició obscena). Els porquers s’hi atansaren, vacil·lant, i, embrutant-se de sang, van extreure la pobra cosa sangonosa. Com m’havien dit que passava si es remenava com cal tot just després d’abocar-la, i es deixava en fred, la sang no s’havia coagulat, però la capa que cobria el cadàver començava a endurir-se i impregnava la roba, de manera que la fesomia feia de mal reconèixer. Un servent s’acostà i abocà una galledada d’aigua sobre aquella pobra despulla. Un altre s’ajupí i amb un drap li netejà la cara. I ens aparegué davant els ulls la blanca faç de Venanci de Salvemec, aquell home docte en estudis grecs, amb el qual havíem enraonat a la tarda davant els manuscrits d’Adelmo.

—Potser Adelmo es va suïcidar —va dir Guillem mirant-se aquell rostre fit a fit—, però no pas aquest, com hi ha món!, i no es pot pensar que s’hagi enfilat casualment fins al caire del cossi i hi hagi caigut dins per equivocació.

L’Abat s’hi atansà:

—Fra Guillem, com veieu, a l’Abadia passa alguna cosa, alguna cosa que requereix tota la vostra saviesa. Us hi conjuro, actueu de pressa!

—Era present al cor durant l’ofici? —preguntà Guillem senyalant el cadàver.

—No —va dir l’Abat—. Havia observat que el seu banc era buit.

—No hi havia cap més absència?

—Em sembla que no. No vaig trobar a faltar ningú més.

Guillem vacil·là abans de formular una altra pregunta, i ho féu en un murmuri, talment que els altres no el sentissin:

—Berengario era al seu lloc?

L’Abat li clavà un llambregada d’admiració inquieta, com si volgués donar entenent l’astorament que li provocava el fet que el meu mestre ensumés el mateix que ell havia ensumat per uns moments, però per raons més comprensibles. Digué a corre-cuita:

—Sí que hi era. El seu lloc és a la primera fila, gairebé a la meva dreta.

—Naturalment —digué Guillem—, tot això no vol dir res. No crec que ningú hagi passat per darrere l’absis per entrar al cor, i, per tant, el cadàver ja devia ser allà feia unes quantes hores, almenys des que tothom se’n va anar al llit.

—És cert, els primers servents es lleven a trenc d’alba i per això no l’han descobert fins ara.

Guillem es va inclinar damunt el cadàver, com si estigués avesat a tractar amb cossos morts. Va sucar el drap que hi havia tirat vora la galleda i eixugà més acuradament el rostre de Venanci. Mentrestant els altres monjos s’agombolaven esparverats, formant un ròdol baladrer, mentre l’Abat maldava per imposar-los el silenci. Entre ells s’obrí camí Severino, que tenia cura dels cossos de l’abadia, i s’ajupí vora el meu mestre. Vencent el meu fàstic i la meva por, em vaig acostar a ells, per tal de sentir llur conversa i per ajudar Guillem, que necessitava un altre drap net sucat amb aigua.

—Has vist mai un negat? —preguntà Guillem.

—Manta vegada —digué Severino—. I, si no interpreto malament el que vols dir, no fan aquest posat, sinó que tenen la cara inflada.

—Llavors l’home ja era mort quan algú l’ha llençat dins el cossi.

—Per què ho devia fer?

—Per què el devia matar? Ens trobem davant l’obra d’una ment trastornada. Però, ara com ara, cal que esbrinem si presenta ferides o contusions en el seu cos. Suggereixo de portar-lo als banys, despullar-lo, rentar-lo i escorcollar-lo. Tornaré a ser amb tu de seguida.

I mentre Severino, amb el permís de l’Abat, feia transportar el cos pels porquers, el meu mestre demanà que fessin tornar els monjos al cor pel camí per on havien vingut i que els servents es retiressin per la mateixa ruta, de manera que quedés l’espai buit. L’Abat no li va demanar el perquè d’aquest desig seu i s’hi va avenir. Vam quedar sols vora el cossi, del qual havien sobreeixit regalims de sang durant aquella macabra operació, amb la neu tacada de vermell tot al voltant, desfeta en alguns punts per l’aigua abocada, i una gran clapa sangonosa allà on havien ajaçat el cadàver.

—Un embolic ben galdós —digué Guillem, senyalant la complexa escampadissa de petjades que havien deixat tot el voltant els monjos i els servents—. La neu, benvolgut Adso, és un pergamí admirable damunt el qual els cossos dels homes deixen una escriptura ben llegidora. Però això és un palimpsest mal gratat i potser no ens vagarà de llegir-hi res d’interessant. Hi ha hagut massa tràfec de monjos de l’església fins aquí i massa bellugadissa de servents de les porcelleres i les quadres fins aquí. L’únic espai que ha quedat intacte és el que va de les porcelleres a l’Edifici. Vejam si hi trobem res que ens sigui d’interès.

—Però què hi voleu trobar? —vaig preguntar.

—Vull esbrinar si s’ha llençat sol dins el cossi o algú l’hi ha portat, suposo que mort. I el qui arrossega el cos d’un altre deixa senyals profunds en la neu. Mira per aquí a la vora, vejam si trobes petjades diferents de les que han deixat aquests monjos baladrers que han malmès el nostre pergamí.

Vam posar fil a l’agulla. I diré de seguida que vaig ser jo, que Déu em perdoni la vanitat, que vaig descobrir alguna cosa entre el cossi i l’Edifici. Eren petjades humanes, bastant fondes, en una zona per on no havia passat ningú encara i, com va assenyalar de seguida el meu mestre, més lleus que les deixades pels monjos i pels servents, la qual cosa volia dir que després hi havia caigut més neu i que, per tant, eren més antigues. Però el que em va semblar més digne d’interès és que entre totes aquelles petjades, s’hi barrejava un rastre de traç més continu, com d’alguna cosa que hagués estat traginant l’autor de les petjades. Ras i curt un rierol que conduïa del cossi fins a la porta del refectori, a la façana de l’Edifici situada entre la torre de migjorn i la de llevant.

—Refectori, scriptorium, biblioteca —va dir Guillem—. Altre cop la biblioteca. Venanci ha mort a l’Edifici i, més probablement, a la biblioteca.

—I per què precisament a la biblioteca?

—Tracto de posar-me en la pell de l’assassí. Si Venanci hagués mort assassinat al refectori, a la cuina o a l’scriptorium, per què no l’han deixat allà? Però si ha mort a la biblioteca calia traslladar-lo a un altre lloc, sia perquè a la biblioteca no l’haurien descobert mai (i potser a l’assassí li interessava justament que trobessin el cadàver), sia perquè l’assassí probablement no vol que l’atenció se centri en la biblioteca.

—I per què a l’assassí l’interessava que trobessin el cadàver?

—No ho sé pas, només faig hipòtesis. Qui et diu que l’assassí hagi mort Venanci perquè odiava Venanci? L’hauria pogut matar en lloc d’un altre qualsevol, per deixar un signe, per significar alguna altra cosa.

—Omnis mundi creatura, quasi liber et scriptura…78 —vaig mormolar—. Però, de quin signe es pot tractar?

—Això és el que no sé. Però no oblidéssim que també hi ha signes que semblen tals i, en canvi, estan mancats de sentit, com ara blitiri o bu-ba-baff…

—Fóra atroç —vaig dir— matar un home per dir bu-ba-baff!

—Fóra atroç —comentà Guillem— matar un home per dir Credo in unum Deum…79

En aquell moment se’ns va ajuntar Severino. Havien rentat i escorcollat el cadàver amb tot esment. No hi havia cap senyal de ferida ni de contusió al cap. Havia mort com per encanteri.

—Com per càstig diví? —preguntà Guillem.

—O emmetzinat?

Severino vacil·là.

—També pot ser.

—Tens metzines al laboratori? —preguntà Guillem, mentre fèiem cap a l’hospital.

—Sí, també. Però depèn del que entenguis per metzina. Hi ha substàncies que en dosis petites són saludables i en dosis excessives provoquen la mort. Com tots els bons herboristes, jo també en tinc, i en faig ús amb discreció. Al meu hort cultivo, per exemple, valeriana. Unes quantes gotes dins una infusió d’altres herbes calmen el cor que batega desordenadament. Una dosi exagerada provoca botiment i pot provocar la mort.

—I no has observat en el cadàver indicis d’algun verí en especial?

—No cap. Però molts verins no deixen senyals.

Havíem arribat a l’hospital. El cos de Venanci, rentat als banys, havia estat transportat fins allà i jeia damunt la taula grossa del laboratori de Severino; alambins i d’altres atuells de vidre i pisa em feren pensar en l’obrador d’un alquimista (encara que només en tenia referències indirectes). Sobre una llarga prestatgeria que s’estenia al llarg de la paret exterior, hi havia un escampall de flascons, gerros, vasos, plens de substàncies de colors diversos.

—Una bonica col·lecció de simples —va dir Guillem—. Tots són productes del vostre jardí?

—No —va dir Severino—. Hi ha moltes substàncies rares que no creixen per aquest rodal, que m’han portat al llarg dels anys monjos procedents d’arreu del món. També tinc coses precioses i introbables, juntament amb d’altres substàncies que es poden obtenir fàcilment de la vegetació d’aquests indrets. Veus… aghalingo picat, ve del Catai; me’l va facilitar un savi àrab. Àloe socotrí, ve de les índies, un cicatritzant de primera. Ariento viu, ressuscita els morts o, més ben dit, eixoriveix els esmorteïts. Arsènic: perillosíssim, verí mortal per a qui en pren. Borratja, planta bona per als pulmons malalts. Betònica, recomanable per a les fractures cranials. Màstic: estronca els fluixos pulmonars i els refredats molestosos. Mirra…

—La dels mags? —vaig preguntar.

—La dels mags, però aquí serveix per prevenir els avortaments: es cull d’un arbre anomenat Balsamodendron myrra. Això altre és mumia, d’una gran raresa, producte de la descomposició dels cadàvers momificats; serveix per preparar moltes medecines gairebé miraculoses. Mandràgora officinalis, bona per al son…

—I per desvetllar el desig carnal —comentà el meu mestre.

—Això diuen, però aquí no es fa servir amb aquest fi, com ho podeu suposar —somrigué Severino—. I mireu aquesta —va dir, agafant un flascó—; túcia, miraculosa per als ulls.

—I aquesta, què es? —preguntà tot encuriosit Guillem tocant una pedra d’una prestatgeria.

—Aquesta pedra? Me’n van fer regal temps ha. Em penso que és lopris amatiti o lapis ematitis. Sembla que té diverses virtuts terapèutiques, però encara no he esbrinat quines són. La coneixes?

—Sí —va dir Guillem—, però no pas com a medecina.

Es tragué de l’hàbit un coltellet i l’atansà a poc a poc a la pedra. Quan el coltellet, mogut per la seva mà amb una gran delicadesa, va ser a poca distància de la pedra, vaig observar que la fulla feia un moviment sobtat, com si Guillem hagués bellugat el canell, però el tenia ben quiet. I la fulla es va arrapar a la pedra amb un lleu esclafit metàl·lic.

—Ho veus? —va dir Guillem—. És un imant.

—I per a què serveix? —vaig preguntar.

—Per a diverses coses, de les quals ja et faré esment. Però ara voldria saber, Severino, si no hi ha res aquí que pugui matar un home.

Severino barrinà un instant, massa i tot, atesa la claredat de la seva resposta:

—Moltes coses. Ja t’ho he dit, el límit entre la metzina i la medecina és bastant vaporós, i els grecs de totes dues coses en deien pharmacon.80

—I no hi ha res que us hagin pres darrerament?

Severino reflexionà de nou i, en acabat, sospesant bé les paraules, digué:

—No, darrerament no.

—I en el passat?

—Vés a saber. No me’n recordo. Fa trenta anys que estic en aquesta abadia, i vint-i-cinc a l’hospital.

—És excessiu per a una memòria humana —reconegué Guillem. I, de cop i volta, féu—: Ahir parlàvem de plantes que poden desvetllar visions. Quines són?

Severino féu un gest i prengué un caient que palesava el seu viu desig de defugir aquella qüestió:

—M’ho hauria de pensar, saps? Aquí tinc tantes substàncies miraculoses… Però, per què no parlem de Venanci? Què te’n sembla?

—M’ho hauria de pensar —replicà Guillem.





Segon dia


PRIMA

En què Benci d’Uppsala fa avinents algunes coses, Berengario d’Arundel en fa avinents d’altres i Adso aprèn el que és la penitència veritable

Aquell incident dissortat havia trasbalsat la vida de l’abadia. L’enrenou provocat per la troballa del cadàver havia interromput l’ofici sagrat. L’Abat va fer tornar els monjos precipitadament al cor, a pregar per l’ànima de llur germà.

Als monjos, se’ls trencava la veu. Ens vam situar de tal manera que poguéssim estudiar llurs fesomies quan, d’acord amb la litúrgia, haguessin d’aixecar-se les caputxes. Vam albirar de seguida el rostre de Berengario. Pàl·lid, encongit, lluent de suor. El dia abans, en dues ocasions, havíem sentit murmurar d’ell, a propòsit d’alguna cosa que guardava relació particular amb Adelmo, no pas sobre el fet que tots dos, essent com eren de la mateixa edat, fossin amics, però era curiós el to elusiu amb què feien esment d’aquella amistat.

Vam veure Malaquies al seu costat. Ombrívol, sorrut, impenetrable. Vora Malaquies, igualment impenetrable, la fesomia de Jorge, el cec. Vam remarcar, en canvi, els gestos nerviosos de Benci d’Uppsala, l’estudiós de retòrica que havíem conegut el dia abans a l’scriptorium i el sorprenguérem clavant llambregada en direcció a Malaquies.

—Benci està nerviós, Berengario està espantat —observà Guillem—. Caldrà interrogar-los de seguida.

—Per què? —vaig preguntar ingènuament.

—El nostre ofici és dur —va dir Guillem—. Un ofici dur el de l’inquisidor, cal envestir els més febles i en el moment de més feblesa d’aquests.

Efectivament, tan bon punt acabat l’ofici, vam sortir al pas de Benci, que feia cap a la biblioteca. El jove semblà contrariat pel fet que el cridés Guillem i al·legà de manera inconsistent que tenia feina. Semblava que tenia pressa d’anar a l’scriptorium. Però el meu mestre li recordà que estava portant a terme una investigació per encàrrec de l’Abat i el menà fins al claustre. Ens asseguérem al parapet interior, entre dues columnes. Benci esperava que Guillem parlés, mirant adesiara l’Edifici.

—Aleshores —preguntà Guillem—, què es va dir aquell dia que vau estar discutint dels marginalia d’Adelmo entre tu, Berengario, Venanci, Malaquies i Jorge?

—Ja ho vau sentir ahir. Jorge va fer veure que no és lícit ornar amb imatges ridícules els llibres que contenen la veritat. I Venanci observà que Aristòtil mateix havia parlat dels acudits i els jocs de mots com a instruments per descobrir millor la veritat i va dir que el riure no podia ser una cosa tan dolenta si podia esdevenir vehicle de veritat. Jorge observà que, que ell recordés, Aristòtil havia parlat d’aquestes coses en el llibre de Poètica a propòsit de les metàfores. Que ja eren dues circumstàncies inquietants, primer perquè el llibre de Poètica, que romangué ignorat tant de temps pel món cristià, potser per decret diví, ens ha pervingut a través dels moros infidels…

—Però fou traduït al llatí per un amic de l’angèlic doctor d’Aquino observà Guillem.

—És el que jo li vaig dir —féu Benci, reviscolant de cop—. Jo no llegeixo gaire el grec i vaig tenir accés a aquella gran obra a través de la traducció de Guillem de Moerbeke. Es el que li vaig dir. Però Jorge afegí que el segon motiu d’inquietud és que l’estagirita hi parlava de la poesia, que és ínfima doctrina i viu de figmenta.81 Venanci precisà que també els salms són obra de poesia i fan servir metàfores i Jorge es va enfurismar i va replicar que els salms són obra d’inspiració divina i fan servir metàfores per transmetre la veritat, mentre que les obres dels poetes pagans fan servir metàfores per transmetre la mentida i amb fins de simple delit, la qual cosa em va ofendre molt…

—Per què?

—Perquè jo m’ocupo de retòrica, i llegeixo molts autors pagans, i sé… o, més ben dit, crec que a través de llur paraula també es comuniquen veritats naturaliter82 cristianes… Ras i curt, arribats en aquell punt, si no ho recordo malament, Venanci parlà d’altres llibres i Jorge es va enrabiar molt.

—De quins llibres?

Benci vacil·là:

—No me’n recordo. Què importa de quins llibres vagin parlar?

—Importa molt perquè aquí estem mirant d’escatir el que ha passat entre homes que viuen enmig de llibres, amb els llibres i dels llibres i, per tant, és també important el que diuen sobre els llibres.

—És cert —va dir Benci, somrient per primera vegada, amb el rostre gairebé il·luminat—. Nosaltres vivim per als llibres. Dolça missió en aquest món senyorejat pel desordre i la decadència. Potser llavors capireu el que va passar aquell dia. Venanci, que sap… que sabia molt bé el grec, va dir que Aristòtil havia dedicat especialment al riure el segon llibre de la Poètica i que, si un filòsof d’aquella grandesa havia consagrat al riure un llibre sencer, el riure devia ser una cosa important. Jorge va dir que molts pares havien dedicat llibres sencers al pecat, que és una cosa important però dolenta, i Venanci va replicar que, pel que ell sabia, Aristòtil havia parlat del riure com a cosa bona i instrument de veritat, i llavors Jorge li preguntà sorneguerament si per ventura s’havia llegit aquell llibre d’Aristòtil, i Venanci digué que ningú no el podia haver llegit encara, perquè no s’havia retrobat més i potser s’havia perdut. I, efectivament, mai ningú no ha pogut llegir el segon llibre de la Poètica i Guillem de Moerbeke no el va arribar a tenir als dits. Llavors Jorge va dir que si no l’havia trobat era perquè no havia estat escrit mai, perquè la providència no volia que fossin glorificades les coses fútils. Jo volia apaivagar els ànims, perquè Jorge té una tirada a la còlera i Venanci parlava per provocar-lo, i vaig dir que, en la part que coneixem de la Poètica, i en la Retòrica, es troben observacions sàvies sobre els enigmes subtils, i Venanci em va donar la raó. Ara se’ns havia ajuntat Pacifico de Tívoli, que coneix prou bé els poetes pagans, i va dir que, en el ram dels enigmes subtils, ningú no supera els poetes africans. Va citar fins i tot l’enigma del peix, el de Simfosi:


Est domus in terris, clara quae voce resultat.

Ipsa domus resonat, tacitus sed non sonat hospes.

Ambo tamen currunt, hospes simul et domus una.83



Llavors Jorge va dir que Jesús havia recomanat que les nostres paraules fossin sí o no i que la resta venia del maligne; i que n’hi havia prou de dir peix per anomenar el peix, sense amagar-ne l’objecte amb sons fal·laços. I afegí que no trobava assenyat prendre com a model els africans… I llavors…

—Llavors?

—Llavors va passar una cosa que no vaig capir. Berengario esclafí el riure, Jorge el va blasmar i ell va dir que reia perquè se li havia acudit que, remenant bé entre els africans, hom trobaria enigmes de ben diversa mena, no pas tan fàcils com el del peix. Malaquies, que hi era present, es va enfellonir, engrapà gairebé Berengario per la caputxa i li va dir que donés recapte a casa seva… Berengario, com ja ho sabeu, és el seu ajudant…

—I en acabat?

—En acabat Jorge va tallar la discussió i se’n va anar. Tots ens en vam anar a les nostres tasques, però mentre treballava vaig veure que primer Venanci i després Adelmo s’atansaren a Berengario a demanar-li no sé què. De lluny em vaig adonar que aquest es volia desempallegar d’ells, però al llarg del dia tots dos hi tornaren. I, després, aquella tarda vaig sorprendre Berengario i Adelmo al claustre tot fent conxorxa, abans d’entrar al refectori. Ve-t’ho aquí, és tot el que jo sé.

—Saps, doncs, que les dues persones que han mort recentment en circumstàncies misterioses havien demanat quelcom a Berengario —va dir Guillem.

Benci va respondre, molestat:

—No he pas dit això! He explicat el que va passar aquell dia, tal com vós m’ho heu demanat… —Reflexionà una mica i afegí a corre-cuita—: Però, si voleu saber la meva opinió, Berengario els va parlar d’alguna cosa que hi ha a la biblioteca; és allá on us caldria cercar.

—¿Què et fa pensar en la biblioteca? Què volia dir Berengario amb allò de remenar entre els africans? ¿No volia pas dir, potser, que cal llegir millor els poetes africans?

—Potser sí, així semblava, però llavors, ¿per què es devia enfurismar tant Malaquies? Fet i fet, és a ell a qui pertoca decidir si pot donar a llegir o no un llibre de poetes africans. Però jo sé una cosa; qui fullegi el catàleg del llibre, entre les indicacions que només coneix el bibliotecari, en trobarà una de molt repetida que diu «Àfrica», i n’he trobada fins i tot una altra que diu «finis Africae»84. Una vegada vaig demanar un llibre que duia aquest signe, no recordo pas quin, el títol m’havia intrigat, i Malaquies em va dir que els llibres que duien aquell signe s’havien perdut. És tot el que sé. Per això us dic que convé que vigileu Berengario, sobretot quan puja a la biblioteca No se sap mai.

—No se sap mai —rematà Guillem acomiadant-lo.

I es posà a passejar pel claustre amb mi i observà que: en primer lloc, Berengario tornava a ser el centre de les murmuracions dels seus germans; en segon lloc, Benci semblava frisós per empènyer-nos a la biblioteca. Vaig observar que potser volia que nosaltres descobríssim allà coses que ell també volia saber, i Guillem va dir que probablement era així, però que també podia molt ben ser que, tot empenyent-nos cap a la biblioteca, ens volgués apartar d’un altre lloc. Quin?, vaig preguntar. I Guillem va dir que no ho sabia, potser l’scriptorium, potser la cuina, el cor, el dormitori o l’hospital. Vaig observar que el dia abans va ser ell, Guillem, que es va fascinar amb la biblioteca, i em va respondre que es volia embadalir amb les coses que a ell li agradaven i no pas amb les que els altres li aconsellaven. Que calia, però, posar un ull a la biblioteca, i que en aquell moment no hauria estat forassenyat provar d’entrar-hi d’una manera o altra. A hores d’ara les circumstàncies l’autoritzaven a tafanejar fins als límits de la civilitat i del respecte envers els costums i les lleis de l’abadia.

Ens estàvem allunyant del claustre. Servents i novicis sortien de l’església després d’oir missa. I mentre tombàvem pel flanc occidental del temple vam reparar Berengario, que eixia del portal del transsepte i travessava el cementiri cap a l’Edifici. Guillem el cridà, i ell s’aturà. Encara estava més trasbalsat que quan el vam veure al cor, i Guillem va decidir d’aprofitar-se del seu estat d’esperit, tal com ho havia fet amb Benci.

—Així que sembla que tu vas ser l’últim que vas veure Adelmo viu, oi? —preguntà.

Berengario vacil·là com si anés a caure en basca.

—Jo? —preguntà amb la veu prima. Guillem havia engegat la seva pregunta gairebé a l’atzar, probablement perquè Benci li havia dit que els havia vistos tots dos fent conxorxa al claustre després de vespres. Però es veu que havia fet diana, i Berengario estava pensant en un altre encontre, ben bé l’últim, perquè va començar a parlar amb la veu trencada.

—Com podeu dir això? Jo el vaig veure abans d’anar-me a colgar, com tots els altres!

Llavors Guillem va decidir que valia la pena de no donar-li treva:

—No, tu el vas veure després i saps més coses que no ens vols fer creure. Però ara hi ha en joc dues morts i no pots callar més. Saps prou bé que hi ha moltes maneres de fer parlar una persona!

Guillem m’havia dit manta vegada que, fins i tot quan feia d’inquisidor, havia refusat tothora de practicar la tortura, però Berengario ho va entendre com un entretoc (o potser Guillem volia que ho interpretés així). Fos com fos, el seu joc es va revelar eficaç.

—Sí, sí —va dir Berengario, arrencant a plorar en una mar de llàgrimes—, jo vaig veure Adelmo aquell vespre, però el vaig veure que ja era mort!

—Com? —demanà Guillem—. Al peu del talús?

—No, no, el vaig veure aquí, al cementiri, caminava entre les tombes, ombra entre les ombres. El vaig trobar i de sobte em vaig adonar que no tenia al davant un home viu, la seva cara era la d’un cadàver, els seus ulls fitaven ja les penes eternes. Naturalment, no va ser sinó l’endemà al matí, quan vaig saber que era mort, que vaig comprendre que m’havia topat amb un fantasma, però ja en aquell moment em vaig adonar que tenia una visió i que davant meu hi havia una ànima damnada, un lèmur… Oh, Senyor, amb quina veu sepulcral no em va parlar!

—I què va dir?

—«Estic damnat! —em va dir—. Tal com em veus, tens al davant un retornat de l’infern i cal que torni a l’infern». Així em va parlar. I jo li vaig cridar. «Adelmo, véns de l’infern, tanmateix? Com són les penes de l’infern?». I jo tremolava, perquè feia poc que havia sortit de l’ofici de completes i allà havia escoltat la lectura d’unes pàgines esfereïdores sobre la ira del Senyor. I ell em va dir: «Les penes de l’infern són infinitament més grans que no ho pot dir la nostra llengua. Veus —va dir— aquesta capa de sofismes de què he anat vestit fins avui? M’afeixuga i m’esclafa com si portés a coll la torre més alta de París o la muntanya més gran del món, i mai no me’n podré desempallegar. I aquest càstig me l’ha enviat la divina providència per la meva vanaglòria, perquè vaig creure que el meu cos era un lloc de delícies, i vaig suposar que sabia més que els altres, i perquè em vaig delectar amb coses monstruoses que, cobejades per la meva imaginació, han produït coses molt més monstruoses dintre la meva ànima, i ara hauré de viure amb elles eternament. Ho veus? El folro d’aquesta capa és com si fos tot braços i foc ardent, i és que em crema el cos, i aquest càstig m’ha estat imposat pel pecat deshonest de la carn, en el qual em vaig repapar, i aquest foc ara m’abranda i m’abrusa sense repòs! Para la mà, bell mestre!». I es va espolsar un dit de la seva mà que es consumia, i em va caure a la mà una goteta de la seva suor, i em va fer l’efecte que me la foradaven, i me’n va quedar el senyal molts dies més, sinó que me l’amagava dels ulls de tothom. En acabat, va desaparèixer entre les tombes, i l’endemà al matí vaig saber que aquell cos, que m’havia esglaiat en tanta de manera, ja era mort al peu de la torrassa.

Berengario esbufegava i plorava. Guillem li preguntà:

—I per què et deia el seu bell mestre? Teníeu els mateixos anys. Que potser li havies ensenyat res?

Berengario amagà el cap tirant-se la caputxa damunt la cara i caigué de genolls abraçat a les cames de Guillem.

—No ho sé pas, no sé per què m’anomenava així, jo no li he ensenyat res —i va esclatar en sanglots—. Tinc por, pare, em vull confessar amb vós, misericòrdia, un dimoni em menja les entranyes!

Guillem el féu enllà i li donà una mà per fer-lo aixecar.

—No, Berengario —li va dir—. No em demanis que et confessi. No tanquis els meus llavis obrint els teus. El que vull saber de tu, m’ho diràs d’una altra manera. Demana’m misericòrdia, si vols, no em demanis silenci. Hi ha massa persones que callen en aquesta abadia. Digue’m més aviat com és que li vas veure la cara esblaimada si era negra nit, com et vas poder cremar la mà si feia una nit de pluja, calamarsa i neu, què feies al cementiri. Au! —i li va sacsar brutalment les espatlles—, digue’m això, si res més no.

Berengario tremolava per tot el cos.

—No sé pas què feia al cementiri, no me’n recordo. No sé per què li vaig veure la cara així; potser jo duia un llum, no… ell duia un llum, una espelma, potser li vaig veure la cara a la claror del foc…

—Com podia dur un llum si plovia i nevava?

—Era passades completes, just després, encara no nevava; va començar després… Recordo que van començar a caure les primeres ratxes mentre fugia cap al dormitori. Fugia cap al dormitori en direcció contrària a la del fantasma… I després ja no sé res més, us ho prego, no m’interrogueu més, si no em voleu confessar.

—Està bé —va dir Guillem—, ara vés-te’n, vés cap al cor, a parlar amb el Senyor, atès que no vols parlar amb els homes, o vés a buscar-te un monjo que vulgui escoltar la teva confessió, perquè si des de llavors no has confessat els teus pecats has rebut els sagraments en estat de sacrilegi. Vés-te’n. Ja ens tornarem a veure.

Berengario se n’anà rabent. I Guillem es va fregar les mans com li havia vist fer manta vegada quan se sentia satisfet per alguna cosa.

—Bé —va dir—, ara moltes coses queden clares.

—Clares, mestre? —li vaig preguntar—. Clares ara que tenim, a més a més, el fantasma d’Adelmo?

—Benvolgut Adso —va dir Guillem—, aquest fantasma no em sembla gens que sigui tal fantasma i, en qualsevol cas, recità una pàgina que ja he llegit en algun llibre per a ús dels predicadors. Aquests monjos potser llegeixen massa, i, quan s’exciten, reviuen les visions que van tenir llegint. No sé si Berengario va dir de debò aquelles coses o si Berengario les va sentir perquè necessitava sentir-les. El cas és que aquesta història confirma un seguit de suposicions meves. Per exemple: Adelmo es va suïcidar, i la versió de Berengario ens diu que, abans de morir, va voltar posseït d’una gran excitació i remordiment per alguna cosa que havia fet. Estava excitat i esparverat pel seu pecat perquè algú l’havia esparverat, i potser li havia explicat justament l’episodi de l’aparició infernal que ell va reportar a Berengario amb aquella mestria al·lucinada. I passava pel cementiri perquè venia del cor, on s’havia confiat (o confessat) amb algú que li va inspirar terror i remordiment. I del cementiri se’n va anar, com ens ho ha donat entenent Berengario, en direcció contrària al dormitori. És a dir, cap a l’Edifici, però també (és possible) cap a la muralla, darrere les porcelleres, des d’on suposo que es devia estimbar. I es va estimbar abans que comencés la gropada, va morir als peus de la muralla i no va ser fins després que l’esllavissada va arrossegar el seu cadàver fins a un punt entre la torre de ponent i la de llevant.

—Però, i la gota de suor que cremava?

—Ja era inclosa dins la història que va sentir i va repetir, o que Berengario es va imaginar en la seva excitació i el seu remordiment. Perquè hi ha, com a antístrofa del remordiment d’Adelmo, un remordiment de Berengario, ja ho has sentit. I si Adelmo venia del cor és possible que portés un ciri, i la gota que hi havia sobre la mà del seu amic no era sinó una gota de cera Però Berengario es va sentir una cremada molt més dolorosa perquè Adelmo l’havia anomenat el seu mestre. Senyal, doncs, que Adelmo li retreia que li hagués ensenyat alguna cosa que ara el portava a una desesperació mortal. I Berengario ho sap, i pateix perquè sap que va empènyer Adelmo a la mort fent-li fer una cosa que no havia de fer. I no fa de mal imaginar de què es tractava, pobre Adso meu, després del que hem sentit sobre el nostre ajudant de bibliotecari.

—Em penso que ja he comprès el que va passar entre ells dos —vaig dir avergonyint-me de la meva sagacitat—. Però, ¿no creiem tots nosaltres en un Déu de misericòrdia? Adelmo, dieu vós, probablement s’havia confessat; per què va voler castigar el seu pecat primer amb un pecat encara més gros o, almenys, igualment greu?

—Perquè algú li va infondre paraules de desesperació. Ja t’he dit que, les paraules que van espaventar Adelmo, les hi podia haver suggerit alguna pàgina dels llibres de predicadors dels nostres dies, i amb aquelles paraules Adelmo va espaventar Berengario. Mai com aquests darrers anys els predicadors no han ofert al poble, per tal d’esperonar-li la pietat i la temença (i el fervor, i el respecte de la llei humana i divina), paraules truculentes, trasbalsadores i macabres. Mai com en els nostres dies, enmig de processons de flagel·lants, no s’han sentit lloances sagrades inspirades en els dolors del Crist i de la Mare de Déu com les que se senten avui dia insistentment per estimular la fe de la gent senzilla mitjançant l’evocació dels turments infernals.

—Potser és per necessitat de penitència —vaig dir.

—Adso, no he sentit mai tantes crides a la penitència com avui, en un temps en què ni els predicadors ni els bisbes, i ni tan sols els meus germans, els espirituals, no estan en condicions de promoure una veritable penitència…

—Però la tercera edat, el papa angèlic, el capítol de Perusa… —vaig dir esmaperdut.

—Enyorances. La gran època de la penitència ja ha passat, i per això pot parlar de penitència fins i tot el capítol general de l’orde. Fa cent o dos-cents anys va haver-hi una gran onada de renovació. Era quan el qui fes esment de la penitència era condemnat a les flames, ja fos sant o heretge. Ara tothom en parla. En un cert sentit, en discuteix fins i tot el papa. Malfieu-vos de les renovacions del gènere humà quan en parlen les cúries i les corts.

—Però fra Dolcino —vaig gosar dir, encuriosit com estava per saber més coses d’aquell nom que havia sentit retreure diverses vegades el dia abans.

—Va morir, i de mala manera, tal com va viure, perquè ell també va fer massa tard. I, a més a més, què en saps, tu?

—No res, per això ho pregunto…

—M’estimaria més no parlar-ne mai. Vaig tenir feina amb alguns dels anomenats apòstols, i els vaig observar de prop. Una història dolorosa. Et trasbalsaria. En qualsevol cas, em va trasbalsar a mi, i encara et trasbalsaria més la meva incapacitat de judicar. És la història d’un home que va fer coses forassenyades perquè posà en pràctica les prèdiques de molts sants. En un moment donat ja no vaig entendre de qui va ser la culpa, vaig quedar com… com obnubilat per aquell aire familiar que es respirava en els dos camps oposats, el dels sants que predicaven la penitència i el dels pecadors que la posaven en pràctica, sovint a les costelles dels altres… Però estava parlant d’una altra cosa. O potser no, parlava ben bé d’això: acabada l’època de la penitència, per als penitents la necessitat de penitència va esdevenir necessitat de mort. I els qui van matar els penitents enfollits, retornant la mort a la mort, per tal d’esvair la vera penitència van substituir la penitència de l’ànima per una penitència de la imaginació, una invocació de visions sobrenaturals de sofrença i de sang, i van dir-ne, d’aquestes, «mirall» de la vera penitència. Un mirall que fa viure en vida seva i ofereix a la imaginació dels simples, i potser també dels aciençats, els turments de l’infern. A fi que —segons diuen— ningú no pequi. Tot confiant de mantenir les ànimes lluny del pecat mitjançant la por i de poder substituir la rebel·lió per la por.

—Però, és cert que així, en acabat, no pecaran? —vaig preguntar ansiosament.

—Depèn del que entenguis pel mot pecar, Adso —em va dir el mestre—. No voldria pas ser injust amb la gent d’aquest país on visc d’uns quants anys ençà, però em fa l’efecte que és un tret característic de la manca de virtut dels italians abstenir-se de pecar per por d’algun ídol, encara que li atribueixin un nom de sant. Els fa més por sant Sebastià o sant Antoni que no pas el Crist. Si un hom vol servar un lloc endreçat, aquí, per tal que la gent no s’hi pixi, com fan els italians a la manera dels gossos, caldrà posar-hi a sobre una imatge de sant Antoni pintada amb un burí, i amb això fareu fora els pixaners. Així els italians, per obra de llurs predicadors, perillen de tornar a les supersticions antigues i ja no creuen en la resurrecció de la carn, sinó que només els fan por les ferides corporals i les dissorts; per això els fa més basarda sant Antoni que el Crist.

—Però Berengario no és pas italià —vaig remarcar.

—Tant se val. Parlo del clima que l’església i els ordes predicadors han difós en aquesta península, que d’aquí es difon arreu arreu. I afecta fins i tot una venerable abadia de monjos aciençats, com ara aquesta.

—Però, si almenys no pequessin… —vaig insistir, perquè estava disposat a acontentar-me només amb això.

—Si aquesta abadia fos un speculum mundi, ja tindries la resposta.

—Però, ho és, tanmateix? —vaig preguntar.

—Perquè hi hagi un mirall del món cal que el món tingui una forma —conclogué Guillem, que era massa filosòfic per a la meva ment adolescent.





Segon dia


TERÇA

En què hom assisteix a una brega entre persones vulgars, Aymaro d’Alessandria fa algunes al·lusions i Adso medita sobre la santedat i sobre la femta del dimoni. En acabat, Guillem i Adso tomen a l’scriptorium, Guillem veu quelcom d’interessant, té una tercera conversa sobre la licitud del riure; però, fet i fet, no pot pas mirar allà on voldria

Abans de pujar a l’scriptorium vam entrar a la cuina per prendre aliment, perquè no havíem menjat res des que ens havíem llevat. Em vaig revifar de seguida prenent una escudella de llet calenta. La gran llar de foc de migjorn cremava ja com una forja, mentre al forn preparaven el pa del dia. Dos cabrers descarregaven les despulles d’una ovella acabada d’escorxar. Entre els cuiners vaig destriar Salvatore, que em somrigué amb la seva boca de llop. I vaig veure que agafava de la taula deixalles del pollastre del dia abans i les passava d’amagat als cabrers, que se les van amagar dins llurs gecs, amb una rialla de satisfacció. Però el cap de cuina els va observar i va renyar Salvatore: «Cellerer, cellerer», va dir, «et cal administrar els béns de l’abadia, no pas malbaratar-los!».

—Filii Dei són —va dir Salvatore—. Jesús va dir que facite per ell el que facite a un d’aquests pueri!

—Fraticello de les meves calces, framenor petaner! —li cridà llavors el cuiner—. Ja no estàs entre els teus frares captaires! De donar recapte als fills de Déu, ja en tindrà cura la misericòrdia de l’Abat!

Salvatore s’entenebrà i s’hi tomà enfurismat:

—No sóc un fraticello framenor! Sóc un monjo Sancti Benedicti! Merdre à toy, bogomil de merda!

—Bogomila la barjaula que et fots a la nit, amb la teva verga herètica, porc! —cridà el cuiner.

Salvatore féu sortir a corre-cuita els cabrers i, en passar a la vora nostra, ens mirà preocupat:

—Frare —va dir a Guillem—, defensa el teu orde, que no és pas el meu, digue-li que els filios Francisci non ereticos esse! —I em va dir a cau d’orella—: Ille menteur, ecs! —i va escopir a terra.

El cuiner es va acostar, el féu fora a empentes i li tancà la porta a les espatlles.

—Frare —digué a Guillem amb respecte—, no bescantava el vostre orde ni els homes santíssims que hi pertanyen. Parlava amb aquest fals framenor i fals benedictí que no és ni carn ni peix.

—Sé d’on ve —va dir Guillem, conciliador—. Però ara és monjo com tu i li deus respecte fratern.

—Però ell fica el nas allà on no el demanen i es pensa que el cellerer és ell. Fa ús de l’abadia com si fos seva, nit i dia!

—Per què de nit? —preguntà Guillem. El cuiner féu un gest per donar a entendre que no volia parlar de coses poc virtuoses. Guillem no hi insistí i es va acabar l’escudella.

La meva curiositat anava creixent. L’encontre amb Ubertino, les murmuracions sobre el passat de Salvatore i del cellerer, les al·lusions cada vegada més freqüents als frares i als framenors herètics que sentia per aquells dies, la reticència del mestre a parlar-me de fra Dolcino… Un seguit d’imatges començaven a afaiçonar-se dins la meva ment. Per exemple, durant el viatge ens havíem trobat ben bé dues vegades una processó de framenors. Tant aviat s’esqueia que la població del rodal se’ls mirés com a sants, com que comencés a murmurar que eren heretges. I es tractava de la mateixa gent. Anaven en processó de dos en dos, pels carrers de la vila, només es cobrien les pudenda, havien superat qualsevol sentit de la vergonya. Cadascú portava un flagell de cuir i s’hi fuetejava les espatlles fins a treure sang, i es desfeien en llàgrimes com si veiessin amb els seus ulls la passió del Salvador, tot implorant amb un cant planyívol la misericòrdia del Senyor i l’ajut de la Mare de Déu. No solament de dies, sinó fins i tot de nits, amb els ciris encesos, al pic de l’hivern, entraven en corrua a les esglésies, s’agenollaven davant els altars, precedits per sacerdots amb ciris i estendards, i no solament homes i dones del poble, sinó també nobles matrones i mercaders… I llavors es descabdellaven grans actes de penitència; els qui havien robat tornaven el que havien pres, d’altres confessaven llurs crims…

Però Guillem se’ls havia mirats amb fredor i m’havia dit que allò no era vera penitència. Va dir el mateix que em va repetir aquell mateix matí; l’època de la gran purificació penitencial era acabada, i allò no era sinó una manera que tenien els predicadors d’organitzar la devoció de les multituds, potser per tal d’evitar que caiguessin víctimes d’un altre desig de penitència que sí que era herètic i feia por a tothom. Però no vaig reeixir a escatir la diferència, tot i que hi era. Em feia l’efecte que aquesta no es basava en els gestos de l’un o l’altre, sinó en la mirada amb què l’església judicava l’un gest i l’altre.

Vaig recordar la discussió amb Ubertino. Sens dubte Guillem havia estat insinuant, havia mirat de dir-li que no hi havia gaire diferència entre la seva fe mística (i ortodoxa) i la fe alterada dels heretges. Ubertino s’havia ofès, com si veiés molt clarament la diferència. En vaig treure la impressió que Ubertino potser era diferent perquè era ell que sabia escatir la diferència. Guillem s’havia sostret als deures de la inquisició perquè ja era incapaç d’albirar-la. Per això no reeixia a parlar-me d’aquell misteriós fra Dolcino. Però aleshores (em deia) evidentment Guillem ha perdut l’assistència del Senyor, que no solament ensenya a veure la diferència, sinó que, per dir-ho així, confereix als seus elegits aquesta capacitat de discerniment. Ubertino i Chiara de Montefalco (tot i que era voltada de pecadors) havien romàs sants perquè sabien discernir. La santedat és això i no res més.

Però per què Guillem no sabia discernir? Era, tanmateix, un home prou agut i, pel que feia als fets de natura, sabia destriar la més petita desigualtat i el més mínim parentiu entre les coses…

Em trobava immergit en aquestes cabòries, i Guillem s’acabava l’escudella de llet, quan vam sentir que ens saludaven. Era Aymaro d’Alessadria, el qual havíem conegut a l’scriptorium, del qual m’havia impressionat l’expressió del rostre, amb una rialleta permanent, com si no se sabés avenir de la fatuïtat de tots els éssers humans, i tanmateix no donés gaire importància a aquesta tragèdia còsmica.

—Així, doncs, fra Guillem, ja us heu avesat a aquesta olla de bojos?

—Em sembla l’estatge d’homes admirables per llur santedat i llur doctrina —va dir Guillem, amb cautela.

—Ho era. Quan els abats feien d’abat i els bibliotecaris de bibliotecari. Ara, ja ho heu vist allà dalt —i senyalà el pis de dalt—: aquell alemany mig mort amb ulls de cec s’escolta embadalit els desvaris d’aquell espanyol cec, amb ulls de mort. Sembla que l’Anticrist hagi d’arribar cada matí, hom grata els pergamins, però de llibres nous n’entren ben pocs… Nosaltres ens estem aquí i allà, a les ciutats, hom actua… Temps era temps, des de les nostres abadies hom governava el món. Avui, ja ho veieu, l’emperador ens fa servir per enviar-nos els seus amics perquè es trobin aquí amb els seus enemics (tinc algun esment de la vostra missió, els monjos enraonen i enraonen i no tenen res més a fer), però quan vol controlar els afers d’aquest país fa cap a les ciutats. Nosaltres som aquí per collir el gra i per criar aviram, i allà baix bescanvien vares de seda per peces de lli, i peces de lli per sacs d’espècies, tot plegat amb diners comptants. Nosaltres custodiem el nostre tresor, però allà baix s’acumulen tresors. I també llibres. I més bells que els nostres.

—És cert que en el món s’esdevenen moltes coses noves. Però, ¿per què penseu que és culpa de l’Abat?

—Perquè ha deixat la biblioteca a les mans dels estrangers i mena l’abadia com una ciutadella dreçada en defensa de la biblioteca. Una abadia benedictina en aquesta contrada d’Itàlia hauria de ser un indret en què els italians decidissin sobre afers italians. Què fan els italians, avui que ja no tenen ni papa? Comerciegen, i fabriquen, i són més rics que el rei de França. Fem, doncs, nosaltres el mateix: si sabem fer llibres bonics, fabriquem-ne per a les universitats i ocupem-nos del que s’esdevé a la vall, no dic pas de l’emperador, amb tot el respecte per la vostra missió, fra Guillem, sinó del que fan els bolonyesos i els florentins. D’aquí estant podríem controlar el pas dels pelegrins i els mercaders que van d’Itàlia a Provença i viceversa. Obrim la biblioteca als textos en llengua vulgar, i pujaran fins aquí dalt àdhuc els qui ja no escriuen en llatí. En canvi, som dominats per una colla d’estrangers que continuen menant la biblioteca com si a Cluny encara hi hagués d’abat el bonifaci d’Odil·ló…

—Però l’Abat és italià —va dir Guillem.

—L’Abat aquí no compta per res —va dir Aymaro, sempre amb aquell toc burleta—. En lloc de cap, el que té és un armari de biblioteca, que està corcat. Per tal de molestar el papa deixa que els fraticelli envaeixin l’abadia… vull dir aquells heretges, frare, els trànsfugues del vostre orde santíssim… i per complaure l’emperador crida aquí monjos de tots els monestirs del nord, com si nosaltres no tinguéssim bons copistes i homes que saben grec i àrab, com si a Florència o a Pisa no hi hagués fills de mercaders, rics i generosos, que entrarien a l’orde a mans besades si l’orde oferís la possibilitat d’acréixer el poder i el prestigi de llurs pares. Però aquí la tolerància envers les coses del segle només es manifesta quan es tracta de permetre als alemanys de… oh. Senyor Déu meu, fulmineu la meva llengua, que estic per dir coses poc escaients!

—A l’abadia passen coses poc escaients? —deixà caure distretament Guillem, abocant-se una mica més de llet.

—També el monjo és un home —sentencià Aymaro. I va afegir—: Però aquí hi ha menys homes que en d’altres llocs. I, si he dit res, que quedi clar que no ho he dit jo.

—Molt interessant —va dir Guillem—. I aquestes són opinions vostres o de molts que pensen com vós?

—De molts, de molts. De molts que, ara mateix, es planyen de la dissort del pobre Adelmo, però que si s’hagués estimbat un altre, que ronda per la biblioteca més del que li caldria, no n’estarien descontents.

—Què voleu dir?

—He parlat massa. Aquí parlem massa, ja hi deveu haver caigut. Aquí ja no hi ha ningú que respecti el silenci. D’altra banda, se’l respecta massa. Aquí, en comptes de parlar o callar, caldria actuar. En el temps d’or del nostre orde, quan un abat no tenia tremp d’abat, una bona copa de vi emmetzinat i apa!: restava oberta la successió. És clar que aquestes coses, fra Guillem, us les he dites no pas per dir mal de l’Abat o d’altres germans. Déu me’n guard, per sort no tinc aquest vici tan lleig de la murmuració! Però no m’agradaria que l’Abat us hagués demanat d’investigar sobre mi o sobre algun altre monjo, com Pacifico de Tívoli o Pietro de Sant Albano. Nosaltres no hi entrem, en les històries de la biblioteca. Però voldríem entrar-hi un xic més. Destapeu, doncs, aquell niu de serps, vós que heu cremat tants d’heretges!

—No n’he cremat mai cap —respongué secament Guillem.

—Ho deia per dir —reconegué Aymaro amb un somriure ample—. Bona caça, fra Guillem, però aneu amb compte de nit!

—Per què no de dia?

—Perquè de dia aquí es pren cura del cos amb bones herbes i de nit s’emmalalteix la ment amb males herbes. No creguéssiu pas que Adelmo es va llançar a la timba empès per algú o que les mans d’algú van banyar en sang Venanci. Aquí hi ha algú que no vol que els monjos decideixin ells sols on volen anar, què volen fer i què volen llegir. I es fan servir les forces de l’infern, o dels nigromants amics de l’infern, per trasbalsar les ments dels badocs…

—Parleu del pare herborista?

—Severino de Sant Emmerano és una bona persona. Ara que, és clar, alemany ell, alemany Malaquies…

I, després d’haver demostrat un cop més que no estava disposat a caure en la murmuració, Aymaro va pujar cap a la feina.

—Què ens deu haver volgut dir? —vaig preguntar.

—Tot i no res. Una abadia sempre és un indret en què els monjos lluiten entre ells per tal d’assegurar-se el govern de la comunitat. També passa a Melk, encara que potser, novici com ets, no te’n deus haver adonat. Però al teu país, conquerir el govern d’una abadia vol dir conquerir un lloc des del qual es tracta directament amb l’emperador. En canvi, en aquest país, la situació és diferent, l’emperador és lluny, fins i tot quan baixa a Roma. No hi ha cort, i ara ja no hi ha ni la del papa. Hi ha les ciutats, ja ho deus haver vist.

—Sí, i m’ha xocat molt. A Itàlia la ciutat és una cosa altra que al meu rodal… No és sols un lloc per viure-hi: és un lloc per decidir, tothom és sempre a la plaça, compten més els magistrats urbans que l’emperador o el papa. Són… com tants regnes…

—I els reis són els comerciants. I llur arma són els diners. Els diners a Itàlia tenen una funció altra que al teu país o al meu. Pertot arreu circulen diners, però gran part de la vida encara és dominada i regulada pel bescanvi de béns, pollastres i garbes de blat, o una falç o un carro, i els diners serveixen per haver aquests béns. Deus haver observat que a les ciutats italianes, en canvi, els béns serveixen per haver diners. I fins i tot els capellans, i els bisbes, i els mateixos ordes religiosos han de fer els comptes amb diners. És per aquesta raó, naturalment, que la revolta contra el poder es manifesta a tall de crida a la pobresa, i es rebel·len contra el poder els qui es veuen exclosos de la relació amb els diners, i qualsevol crida a la pobresa desferma tantes tensions i tantes disputes, i la ciutat sencera, des del bisbe fins al magistrat, sent com un enemic propi el qui predica la pobresa amb massa insistència. Els inquisidors flairen la fetor del dimoni allà on algú ha reaccionat contra la fetor de la femta del dimoni. Llavors comprendràs també el que pensa Aymaro. En l’època d’or de l’orde, una abadia benedictina era el lloc des del qual els pastors controlaven el ramat dels fidels. Aymaro vol tornar a la tradició. Sinó que la vida del ramat ha canviat i l’abadia només pot tornar a la tradició (a la seva glòria, al seu poder d’antany) si accepta els nous costums del ramat, si canvia ella mateixa. I com que aquí, avui, es domina el ramat no pas amb la fastuositat dels ritus o amb les armes, sinó mitjançant control dels diners, Aymaro vol que l’abadia sencera, i la biblioteca mateixa, esdevinguin taller i fàbrica de diners.

—I això què té a veure amb els crims, o amb el crim?

—Encara no ho sé. Però ara voldria pujar. Vine.

Els monjos ja eren a la feina. A l’scriptorium regnava el silenci, però no era pas aquell silenci que prové de la pau laboriosa dels cors. Berengario, que ens havia precedit de poc, ens va rebre amb enuig. Els altres monjos aixecaren el cap de llurs taules de treball. Sabíem que érem allà per descobrir alguna cosa sobre Venanci, i la mateixa direcció de llurs mirades va fixar la nostra atenció en un lloc buit, sota una de les finestres que donaven a l’octàgon central.

Encara que el dia era molt fred, a l’scriptorium feia una temperatura bastant suau. No era pas casual que l’haguessin agençat damunt de les cuines, que transmetien prou escalfor, en part perquè les canonades dels dos forns de sota passaven per dins de les pilastres que sostenien les dues escales de cargol situades a les torrasses de ponent i de migjorn. Pel que fa a la torrassa de tramuntana, pel cantó oposat de la gran sala, no tenia escala, però sí una gran xemeneia que cremava escampant una tebior abellidora. A més a més, el terra era recobert de palla, que esmorteïa les nostres passes. Finalment, l’angle menys escalfat era el de la torrassa de llevant, i vaig observar que, com que quedaven places lliures respecte al nombre de monjos presents, tots tenien tendència a fugir de les taules col·locades en aquella direcció. Quan, més endavant, em vaig assabentar que l’escala de cargol de la torrassa de llevant era l’única que menava no solament a baix, al refectori, sinó també a dalt, a la biblioteca, vaig presumir que l’agençament de la calefacció de la sala es basava en un càlcul acurat, de tal manera que els monjos no tinguessin esma d’anar a tafanejar per aquella banda i fos més fàcil al bibliotecari de controlar l’accés a la biblioteca. Però potser exagerava en les meves sospites, imitant barroerament el meu mestre, perquè de seguida vaig pensar que aquest càlcul no hauria reeixit gaire a l’estiu, llevat que a l’estiu (em vaig dir) aquesta fos la banda més assolellada i, per tant, també la més evitada.

La taula del dissortat Venanci era d’esquena a la xemeneia grossa, i era probablement una de les més buscades. En aquell temps encara no havia passat sinó una part molt petita de la meva vida en un scriptorium, però després hi vaig passar molt de temps, i sé els treballs i sofriments que costa a l’escrivent, al rubricant i a l’estudiós estar clavats a llurs taules durant les llargues hores de la hivernada, agafant la ploma amb els dits embotornats (perquè ja amb una temperatura normal, al cap de sis hores d’escriure, els dits pateixen la terrible rampa del monjo i el polze us fa mal com si us l’haguessin trepitjat). I això explica per què trobem sovint en els marges dels manuscrits frases deixades per l’escrivent com a testimoniança del seu sofriment (o de la seva impaciència), com «Gràcies a Déu, aviat es farà fosc», o «Ah, si tingués un bon got de vi», o encara «Avui fa fred, no hi ha gaire claror, aquest pergamí és ple de pèls, hi ha alguna cosa que no rutlla». Com diu un proverbi antic, tres dits aguanten la ploma, però el cos sencer treballa. I sofreix.

Però parlava de la taula de Venanci. Com les situades al voltant del pati octagonal, destinades als estudiosos, era més petita que les altres, les que s’esqueien a sota les finestres de les parets foranes, destinades als miniaturistes i als copistes. D’altra banda, també Venanci treballava amb un faristol, perquè consultava llibres que l’abadia havia manllevat per fer-ne còpies. Sota la taula hi havia una prestatgeria baixa en què s’apilaven fulls sense relligar, i del fet que tots fossin escrits en llatí vaig deduir que eren les seves traduccions més recents. Eren escrits a corre-cuita, no estaven paginats i després haurien hagut de passar pel copista i el miniaturista. Per això mateix feien de mal llegir. Entre els fulls hi havia algun llibre en grec. Damunt el faristol hi havia obert un altre llibre grec, l’obra que Venanci traduïa els dies anteriors. Aleshores jo encara no coneixia el grec, però el meu mestre va dir que era d’un tal Llucià i narrava la història d’un home transformat en ase. Aleshores vaig recordar una faula anàloga d’Apuleu, la lectura de la qual hom solia desaconsellar severament als novicis.

—Què ho fa que Venanci estigués fent aquesta traducció? —preguntà Guillem a Berengario, que teníem al costat.

—Va fer-ne comanda a l’abadia un senyor de Milà, i l’abadia en traurà un dret de prelació sobre la producció de vi d’uns predis que hi ha cap a la banda de llevant. —I Berengario senyalà un punt llunyà amb la mà. Però afegí tot d’una—: No vol pas dir que l’abadia s’avingui a fer feines venals per als laics. Però el qui la va comanar s’ho va manegar perquè el dux de Venècia ens deixés aquest preciós manuscrit grec, el qual, al seu tom, l’havia rebut de l’emperador de Bizanci, i, tan bon punt Venanci hagués enllestit la seva tasca n’haurien fet dues còpies, una per al qui va fer l’encàrrec i una altra per a la nostra biblioteca.

—La qual no s’amaga, doncs, d’acollir faules paganes —va dir Guillem.

—La biblioteca és testimoniança de la veritat i de l’error —va fer llavors una veu a la nostra esquena. Era Jorge. Un cop més em vaig astorar (i encara em vagaria d’esbalair-me’n molt més els dies successius) de la manera inesperada que tenia d’aparèixer aquell ancià, com si nosaltres no el veiéssim a ell i ell no ens veiés a nosaltres. També em vaig preguntar què hi devia fer, un cec, a l’scriptorium, però després em vaig adonar que Jorge era omnipresent a l’abadia. Així que sovint el trobaves a l’scriptorium, assegut en una butaca vora la llar, i semblava seguir fil per randa tot el que passés a la sala. Una vegada el vaig sentir que preguntava en veu alta des del seu lloc: «Qui puja?», i es tombava cap a Malaquies, el qual, amb les passes esmorteïdes per la palla, s’encaminava cap a la biblioteca Tots els monjos li tenien una gran estimació i li consultaven sovint passatges poc entenedors, o li demanaven consell per confegir un escoli o li demanaven que els donés clarícia sobre la manera de representar un animal o un sant. I ell mirava el buit amb els seus ulls apagats, com si fixés unes pàgines encara vives en la seva memòria i responia que els falsos profetes van abillats de bisbes i que els surten granotes de la boca, o quines eren les pedres que devien ornar la Jerusalem celeste o que els arimaspos s’han de representar en els mapes prop de la terra del Preste Joan, mirant, però, de no excedir-se a fer-los seductors en llur monstruositat, car n’hi havia prou de representar-los a manera d’emblema, destriables però no pas desitjables, ni repel·lents fins a la riota.

Una vegada el vaig sentir aconsellar un escoliasta sobre la manera d’interpretar la recapitulatio85 en els textos de Ticoni d’acord amb el pensament de sant Agustí, per tal d’evitar l’heretgia donatista. Una altra vegada el vaig sentir donar consells sobre la manera de destriar, dins un comentari, els heretges dels cismàtics. I encara, un altre cop, respondre a un estudiós perplex quin llibre li calia cercar en el catàleg de la biblioteca, i ben bé en quin full trobaria la citació, tot assegurant-li que el bibliotecari l’hi faria a mans sense problemes, perquè es tractava d’una obra inspirada en Déu. Finalment, en una altra escaiença, li vaig sentir dir que no calia que busqués un llibre determinat perquè, tot i que era al catàleg, les rates l’havien arruïnat feia cinquanta anys i s’engrunava en els dits de qui el toqués. Ras i curt: era la memòria mateixa de la biblioteca i l’ànima de l’scriptorium. De vegades amonestava els monjos quan els sentia garlar entre ells: «Cuiteu a deixar testimoniatge de la veritat, que els temps s’acosten!», i feia al·lusió a la vinguda de l’Anticrist.

—La biblioteca és testimoniança de la veritat i de l’error —va dir, doncs, Jorge.

—Certament, Apuleu i Llucià eren culpables de molts errors —va dir Guillem—. Però aquesta faula, sota el vel de les seves ficcions, conté també una bona moralitat, perquè ensenya com es paguen de cars els propis errors i, a més a més, crec que la història de l’home transformat en ase fa al·lusió a la metamorfosi de l’ànima que cau en el pecat.

—Podria ser —va dir Jorge.

—I ara comprenc per què Venanci, durant aquella conversa de què ahir em va parlar, s’interessava tant pels problemes de la comèdia; efectivament, també les faules d’aquesta mena es poden assimilar a les comèdies dels antics. Ni aquelles ni aquestes no parlen d’homes que hagin existit de debò, a diferència de les tragèdies, però Isidor diu que són ficcions: «fabulae poetae a fando nominaverunt quia non sunt res factae sed tantum loquendo fictae…»86.

D’antuvi no vaig entendre per què Guillem havia engegat aquella docta discussió i justament amb un home que no semblava tenir tirada a semblants arguments, però la resposta de Jorge em va fer veure fins a quin punt el meu mestre havia estat subtil.

—Aquell dia no es discutia pas de comèdies, sinó únicament sobre la licitud del riure —va dir Jorge arrufant el nas. I jo em recordava ben bé que quan Venanci havia fet esment d’aquella discussió, el dia abans mateix, Jorge havia assegurat que no se’n recordava.

—Ah! —va dir Guillem displicentment—. Em pensava que vau parlar de les mentides dels poetes i dels enigmes subtils…

—Hom va parlar del riure —va dir secament Jorge—. Les comèdies, els pagans les escrivien per fer riure els espectadors, mal fet que feien. Jesús Nostre Senyor no va contar mai comèdies ni faules, sinó únicament paràboles diàfanes que al·legòricament ens instrueixen sobre la manera de guanyar el paradís.

—Em pregunto —va dir Guillem— per què sou tan contrari a la idea que Jesús vagi riure mai. Jo crec que el riure és bona medecina, com ho són els banys, per guarir els humors i les altres xacres del cos, particularment la melangia.

—Els banys són cosa bona —va dir Jorge—, i el mateix mestre d’Aquino aconsella de prendre’n per tal d’esvair la tristor, que pot esdevenir una passió dolenta quan no respon a un mal que es pugui foragitar mitjançant l’audàcia. Els banys refan l’equilibri dels humors. El riure sacseja el cos, desfigura la fesomia, acosta l’home al simi.

—Els simis no riuen pas; el riure és propi de l’home, és signe de la seva racionalitat —va dir Guillem.

—També la paraula és signe de la racionalitat humana, i amb la paraula es pot renegar de Déu. No tot allò que és propi de l’home és necessàriament bo. El riure és signe d’estultícia. Aquell qui riu no creu pas en allò de què riu, però tampoc no ho avorreix. Per tant, riure del mal significa no estar disposat a combatre’l i riure del bé significa desconèixer la força mitjançant la qual el bé es difon per ell mateix. Per això diu la Regla; «decimus humilitatis gradus est si non sit facilis ac promptus in risu, quia scriptum est: stultus in risu exaltat vocem suam»87.

—Quintilià —tallà el meu mestre— diu que el riure s’ha de reprimir en el panegíric, per dignitat, però que cal encoratjar-lo en molts altres casos. Tàcit fa lloança de la ironia de Calpumi Pisó, Plini el jove va escriure: «aliquando praeterea rideo, jocor, ludo, homo sum»88.

—Eren pagans —retorquí Jorge—. La Regla diu: «scurrilitates vero vel verba otiosa et risum moventia aeterna clausura in omnibus locis damnamus, et ad talia eloquia discipulum aperire os nos permittimus»89.

—Però, quan la Paraula del Crist ja havia triomfat a la terra, Sinesi de Cirene diu que la divinitat ha sabut conjuminar harmoniosament el còmic i el tràgic, i Elio Sparziano diu de l’emperador Adrià, home de costums enlairats i d’ànim naturaliter cristià, que va saber barrejar els moments de joia amb els moments de gravetat. I, a l’últim, Ausoni recomana de dosificar moderadament la serietat i la plasenteria.

—Però PauIino de Nola i Clemente d’Alessandria ens van prevenir contra aquestes nicieses i Sulpici Sever diu que ningú no va veure mai sant Martí ni pres d’enfelloniment ni arrossegat per la hilaritat.

—Però recorda del sant algunes respostes spiritualiter salsa90 —va dir Guillem.

—Eren expedites i aciençades, no pas per riure. Sant Efraïm va escriure una parènesi contra el riure dels monjos, i el De habitu et conversatione monachorum91 recomana de defugir les obscenitats i les plagasitats com si fossin verí d’àspids!

—Però Ildebert va dir: «admittenda tibi joca sunt post seria quaedam, sed tamen et dignis ipsa gerenda modis»92. I Joan de Salisbury va autoritzar una hilaritat moderada. Fet i fet, l’Eclesiàstic, del qual heu citat el passatge de què fa esment la vostra Regla, que diu que el riure escau al neci, admet, si més no, un riure silenciós, propi de l’ànim serè.

—L’ànim només és serè quan contempla la veritat i es delecta en el bé acomplert, i la veritat i el bé no fan riure. Per això el Crist no reia. El riure és l’esca del dubte.

—Però de vegades és just de dubtar.

—No en veig pas la raó. Quan hom dubta, li cal recórrer a una autoritat, a les paraules d’un pare o d’un doctor, i s’estronquen les raons del dubtar. Em sembla que esteu impregnat de doctrines discutibles, com les dels lògics de París. Però sant Bernat va saber contradir Abelard, el castrat, que volia sotmetre tots els problemes a l’examen fred i sense vida d’una raó no il·luminada per les escriptures, pronunciant el seu «És així i no és així». Certament, aquell qui acceptarà aquestes idees perillosíssimes també pot copsar el joc del neci que es riu d’allò de què només cal saber la mera veritat, que ja ha estat dita d’una vegada per sempre més. Així, quan riu, el neci diu implícitament: «Deus non est»93.

—Venerable Jorge, em sembla que sou injust quan parleu d’Abelard, el castrat, perquè sabeu que va caure en aquella dissortada condició per culpa de les malvestats d’altri…

—Per culpa dels seus pecats. Per l’urc en què basava la seva confiança en la raó de l’home. Així la fe dels simples fou bescantada i hom va esbrinar els misteris de Déu (o hom va provar de fer-ho, prou ximples que van ser els qui ho van provar), hom va tractar temeràriament qüestions referents a les coses més elevades, hom va fer befa dels pares perquè havien considerat que, aquestes qüestions, valia més esmorteir-les que no pas resoldre-les.

—No us faig pas companyia, venerable Jorge. Déu vol que nosaltres exercitem la nostra raó sobre moltes coses obscures sobre les quals ens ha deixat llibertat de decisió. I quan algú us burxa perquè cregueu en una proposició, primer que res heu d’examinar si aquesta és acceptable, perquè la nostra raó, Déu l’ha creada, i allò que plau a la nostra raó pot desplaure a la raó divina, sobre la qual, d’altra banda, no sabem sinó allò que, per analogia i sovint per negació, inferim dels procediments de la nostra raó. I aleshores vegeu que de vegades, per soscavar la falsa autoritat d’una proposició absurda que repugna a la raó, també el riure pot ser un instrument escaient. Sovint el riure serveix també per confondre els malvats i per palesar llur niciesa. Diuen de sant Maur que el van llançar a l’aigua bullent i es va queixar que era massa freda; el governador pagà va ficar nèciament la mà a l’aigua per comprovar-ho i es va escaldar. Bella acció d’aquell sant màrtir, que va posar en ridícul els enemics de la fe.

Jorge va fer un somriure sorneguer i va dir:

—També en els episodis que expliquen els predicadors es troben moltes falòrnies. Un sant submergit en aigua bullent sofreix pel Crist i s’aguanta el xiscle, però no es posa pas a fer jugades de criatura als pagans!

—Ho veieu? —va dir Guillem—. Us sembla que aquesta història repugna a la raó i l’acuseu de ridícula! Però, sense dir-ho i dominant els vostres llavis, us rieu d’alguna cosa i voleu que jo tampoc no m’ho prengui seriosament. Us rieu del riure, però rieu.

Jorge va fer escarafalls d’enuig:

—Tot jugant amb el riure, em feu dir paraules vanes. Però vós sabeu que el Crist no reia.

—No n’estic pas segur. Quan invita els fariseus a llançar la primera pedra, quan pregunta de qui és l’efígie que hi ha gravada a la moneda que s’ha de pagar com a tribut, quan juga amb les paraules i diu «Tu es petrus»94, jo crec que deia coses enginyoses, per confondre els pecadors, per sostenir l’ànim dels seus. També parla enginyosament quan diu a Caifàs; «Tu ho has dit»95. I Jeroni, quan comenta aquell passatge de Jeremies en què Déu diu a Jerusalem «nudavi femora contra faciem tuam»96, explica «sive nudabo et relevabo femora et posteriora tua»97. També Déu, doncs, s’expressa amb dites enginyoses per tal de confondre aquells que vol castigar. I, com ja ho sabeu prou bé, en el fort de la lluita entre els cluniacencs i els cistercencs, aquells van acusar aquests, per ridiculitzar-los, de no portar calces. I a l’Speculum Stultorum98 l’ase Brunello es pregunta què passaria si durant la nit el vent aixequés les mantes i el monjo es veiés les pudenda99…

Els monjos arrencaren a riure i Jorge s’enfurismà:

—Esteu arrossegant aquests germans a una festa de folls. Sé que és habitual entre els franciscans conciliar-se les simpaties del poble amb nicieses d’aquesta corda, però sobre aquests ludi100 us reportaré el que diu un vers que vaig sentir a un dels vostres predicadors: tum podex carmen extulit horridulum.101

La reprimenda era un xic massa forta. Guillem havia estat impertinent, però ara Jorge l’acusava de tirar-se pets per la boca. Em vaig preguntar si aquesta resposta severa no era pas un entretoc que ens feia aquell monjo ancià perquè sortíssim de l’scriptorium. Però Guillem, tan combatiu suara, s’havia tornat tot mansoi.

—Us demano perdó, venerable Jorge —va dir—. La meva boca ha traït els meus pensaments, no us volia pas faltar al respecte. Potser el que dieu és just, i jo anava errat.

Jorge, davant aquest acte d’exquisida humilitat, va fer un gruny que tant podia expressar satisfacció com perdó, i no va poder fer sinó tornar al seu lloc, mentre els monjos, que durant la discussió s’havien anat aplegant tot al voltant, refluïen a llurs taules de treball. Guillem s’agenollà de nou davant la taula de Venanci i continuà remenant papers. Amb la seva resposta tota humil Guillem s’havia guanyat uns segons de quietud. I allò que va veure en aquells pocs segons havia d’inspirar les recerques d’aquella mateixa nit.

Van ser, però, pocs segons. Benci es va acostar tot d’una fent veure que s’havia descuidat l’estilet damunt la taula i va dir a Guillem a cau d’orella que tenia necessitat urgent de parlar amb ell; el va citar per trobar-se darrere els banys. Li va dir que marxés primer i que ell es faria trobadís al cap de poc.

Guillem va vacil·lar uns moments; després va cridar Malaquies, que ho havia seguit tot des de la seva taula de bibliotecari, al costat del catàleg, i li va pregar, en virtut del mandat rebut de l’Abat (i va posar un gran èmfasi en aquest privilegi), que deixés algú de guàrdia a la taula de Venanci, perquè considerava que era útil per a les seves recerques que ningú no s’hi atansés durant tot el dia, abans ell no pogués tornar. Ho va dir en veu alta, perquè d’aquesta manera no comprometia únicament Malaquies a vigilar els monjos, sinó també els monjos a vigilar Malaquies. El bibliotecari no va poder menys de dir que sí, i Guillem i jo ens vam allunyar.

Mentre travessàvem l’hort i fèiem cap als banys, que eren a redós de l’edifici de l’hospital. Guillem va observar:

—Sembla que a molts no els agrada que toqui alguna cosa que hi ha sobre la taula de Venanci, o a sota.

—Què deu ser?

—Em fa l’efecte que no ho saben ni ells mateixos.

—O sigui que Benci no té res a dir-nos i l’únic que vol és allunyar-nos de l’scriptorium?

—Això, ho sabrem ben aviat —va dir Guillem. Efectivament, al cap de poc, Benci va ser amb nosaltres.





Segon dia


SEXTA

En què Benci explica una història tota estrafolària arran de la qual hom s’assabenta de coses no gaire edificants sobre la vida de l’abadia

EI que Benci ens va dir va ser un xic envitricollat. Semblava talment que ens hagués atret fins allà amb la sola idea d’allunyar-nos de l’scriptorium, però també feia l’efecte que, incapaç d’empescar-se un pretext versemblant, ens estigués explicant fragments d’una veritat més àmplia que ell coneixia.

Ens va dir que, aquell matí, havia estat reticent, però que, a hores d’ara, després de madurar reflexions, creia que Guillem havia de saber tota la veritat. Durant aquella famosa conversa sobre el riure, Berengario havia fet esment del «finis Africae». Què era? La biblioteca era plena de secrets i, sobretot, de llibres que no havien posat mai a l’abast dels monjos. Benci fou colpit per aquelles paraules de Guillem sobre l’examen racional de les proporcions. Considerava que un monjo estudiós tenia dret a conèixer tot allò que guardava la biblioteca, va dir paraules abrandades contra el concili de Soissons, que havia condemnat Abelard, i, mentre parlava, ens vam adonar que aquell monjo encara jovençà, que es delectava amb la retòrica, el punyien rampells d’independència i acceptava amb prou feines els vincles que la disciplina de l’abadia imposava a la curiositat del seu intel·lecte. Jo sempre m’he malfiat d’aquesta mena de curiositat, però sé prou bé que aquest tarannà no desplaia al meu mestre, i em vaig adonar que simpatitzava amb Benci i se’l creia. Al cap de poc, Benci ens va dir que no sabia de quins secrets havien fet esment Adelmo, Venanci i Berengario, però que no li hauria desplagut que aquella història malanada ajudés a donar alguna clarícia sobre la manera d’administrar la biblioteca, i no havia perdut l’esperança que el meu mestre, fos com fos que tragués l’entrellat de la seva recerca, n’obtingués elements capaços d’incitar l’Abat a amorosir la disciplina intel·lectual que afeixugava els monjos, vinguts de tan lluny, com ara ell —va afegir— precisament per nodrir llur esperit amb les meravelles amagades dins el gros ventrell de la biblioteca.

Crec que Benci parlava sincerament i que, fet i fet, esperava de les recerques els resultats que deia. Però, alhora, probablement volia, tal com Guillem ho havia previst, reservar-se la possibilitat de ser el primer a remenar la taula de Venanci, rosegat com estava per la curiositat, i, per tal d’allunyar-nos-en, estava amatent a donar-nos altres clarícies a canvi. Heus-les aquí.

Berengario es corsecava, com a hores d’ara ja n’eren coneixedors molts monjos, per una passió forassenyada per Adelmo, la mateixa passió malanada que la còlera divina havia fulminat a Sodoma i Gomorra. Benci es va expressar així, potser per delicadesa envers la meva edat jovençana. Però aquell qui ha viscut la seva adolescència en un monestir sap que, encara que hagi servat la castedat, ha tingut esment de tals passions, i que potser li ha calgut guardar-se de les insídies de qui n’era esclau. Novici jovençà com era jo mateix, bé havia rebut, a Melk, missatges d’un monjo ancià amb aquella mena de versos que un laic acostuma a enviar a una dona. Els vots monacals ens tenen a recer d’aquell femer de vicis que és el cos de la dona, però sovint ens menen de dret a d’altres errors. Fet i fet, ¿puc amagar, potser, que el dimoni meridià trasbalsa encara avui la meva vellesa quan, en ser al cor, se m’entrebanca la mirada en la fesomia imberbe d’un novici, pur i fresc com una noia?

Dic això no pas per posar en dubte la tria que he fet de dedicar-me a la vida monàstica, sinó per justificar l’error de molts als quals aquest sant farcell resulta feixuc. Potser per justificar la malvestat espaventosa de Berengario. Però sembla, segons Benci, que aquest monjo cultivava el seu vici d’una manera encara més innoble, ço és, fent ús de l’arma del xantatge per haver dels altres allò que la virtut i el decòrum els haurien dissuadits d’atorgar.

Feia temps, doncs, que els monjos ironitzaven sobre les mirades tendres que Berengario dedicava a Adelmo, que, a la traça, devia ser prou enciser. Mentrestant, Adelmo, totalment encaterinat amb la seva feina, que no li oferia sinó delectança, no s’encaparrava gaire amb la passió de Berengario. Però potser, qui ho sap?, el fons del seu ànim el decantava a la mateixa ignomínia. El cas és que Benci va dir que havia sobtat una conversa entre Adelmo i Berengario i que aquest, al·ludint a un secret que Adelmo li demanava de revelar-li, li va proposar l’abjecta transacció que el lector més innocent es pot imaginar. I sembla que Berengario va sentir de llavis d’Adelmo paraules consentidores, dites gairebé amb alleujament. Com si Adelmo, conjecturava Benci, en el fons no desitgés altra cosa i li hagués bastat una raó altra que el desig carnal per accedir-hi. Això és senyal, argüia Benci, que el secret de Berengario devia tenir lligam amb algun arcà de la saviesa, de manera que Adelmo pogués alimentar la il·lusió de cedir a un pecat de la carn per tal d’acontentar un desig de l’intel·lecte. I quantes vegades, afegí Benci amb un somriure, no el van somoure a ell mateix tals desigs de l’intel·lecte que, per tal d’apaivagar-los, hauria consentit a secundar desigs carnals d’altri, àdhuc contrariant el seu propi desig carnal.

—¿Per ventura no hi ha moments —va preguntar a Guillem— que faríeu fins i tot coses blasmables per tal de tenir a les vostres mans un llibre que cercàveu d’anys enrere?

—L’aciençat i virtuosíssim Silvestre II, segles ha, va fer donació d’una esfera armil·lar de gran vàlua a canvi d’un gran manuscrit, em penso que d’Estaci o de Lucà —va dir Guillem. I va afegir, prudentment—: Però es tractava d’una esfera armil·lar, no pas de la pròpia virtut.

Benci va reconèixer que el seu entusiasme li havia fet vessar la mesura, i reprengué la narració. La nit abans de morir Adelmo, picat per la curiositat, els havia seguits tots dos. I els havia vistos, passades completes, que s’aviaven junts cap al dormitori. S’havia esperat bella estona tenint entreoberta la porta de la seva cel·la, no gaire llunyana de la d’ells, i havia destriat clarament Adelmo, que s’esquitllava, enmig del silenci que embolcallava el son dels monjos, dins la cel·la de Berengario. Havia vetllat una estona encara, incapaç com era d’agafar el son, fins que va sentir la porta de Berengario que s’obria, i va veure Adelmo que sortia quasi corrents, mentre l’amic assajava de retenir-lo. Berengario l’havia seguit fins al pis de sota. Benci els havia seguits tot cautelós i, en enfilar el passadís de sota, havia vist Berengario, gairebé tremolós, que, encastat en un racó, fitava la porta de la cel·la de Jorge. Benci havia intuït que Adelmo s’havia llançat als peus de l’ancià per confessar-li el seu pecat. I Berengario tremolava del fet de saber que li havien descobert el secret, ni que fos sota el segell del sagrament.

Després Adelmo havia sortit, amb la cara tota esblaimada, havia fet enllà Berengario, que el volia emprendre, i s’havia afuat cap a fora del dormitori. Va fer el tomb de l’absis de l’església i va entrar al cor pel portal de tramuntana (que de nits sempre queda obert). Probablement volia resar. Berengario l’havia seguit, però sense entrar a l’església, i rondava entre les tombes del cementiri recargolant-se les mans.

Benci no sabia què fer, però de cop i volta es va adonar que hi havia una quarta persona que voltava per allà, que també els havia seguits tots dos i, a la traça, no havia parat esment de Benci, que s’havia arrambat al tronc d’un roure plantat al límit del cementiri. Era Venanci. En veure’l, Berengario s’havia ajupit rere les tombes i Venanci va entrar, al seu tom, al cor. En aquest moment Benci, temorós que no el descobrissin, se n’havia tornat al dormitori. L’endemà al matí, havien trobat el cadàver d’Adelmo al peu de l’espadat. Benci no en sabia res més.

S’acostava l’hora de l’àpat. Benci ens va deixar, i el meu mestre no li preguntà res més. Nosaltres ens vam quedar uns moments darrere els banys i després ens vam passejar una estona per l’hort, tot meditant sobre aquestes singulars revelacions.

—Frangula —va dir Guillem sobtadament, tot acotant-se per observar una planta, que, aquell dia d’hivern, va reconèixer per l’arbust—. La infusió d’aquesta escorça és bona per a les hemorroides. I allò és arctium lappa; un bon cataplasma d’arrels fresques cicatritza els èczemes de la pell.

—Sou millor que Severino —li vaig dir—, però ara digueu-me què penseu del que acabem de sentir.

—Benvolgut Adso, hauries d’aprendre a raonar amb el teu cap. Benci ens ha dit la veritat, segurament. El seu relat coincideix amb el que ens ha fet Berengario, tan barrejat d’al·lucinacions, aquest matí a primera hora. Prova de reconstruir. Berengario i Adelmo fan junts una cosa molt lletja, ja ho havíem intuït. I Berengario deu haver revelat a Adelmo aquell secret que, malauradament, continua essent un secret. Adelmo, després d’haver comès el seu delicte contra la castedat i les regles de la natura, no es deleix sinó per buidar el pap davant d’algú que el pugui absoldre, i va a la percaça de Jorge. El qual és d’un tarannà molt auster, com ja n’hem tingut prova, i aclapara Adelmo amb reprimendes angoixants. Potser no li dóna l’absolució, potser li imposa una penitència impossible, no ho sabem, ni Jorge no ens ho dirà mai. El cas és que Adelmo se’n va corrents a l’església a agenollar-se davant l’altar, però el rau-rau no el deixa En aquest moment, Venanci l’emprèn. No sabem pas el que es van dir. Potser Adelmo revela a Venanci el secret que ha rebut com a do (o com a paga) de Berengario, el qual ara no li importa gens ni mica, perquè a hores d’ara ell en té un altre de molt més paorós i punyent. ¿Què li passa, a Venanci? Potser, empès per la mateixa curiositat abrandada que fiblava avui el nostre Benci, donant-se per ben pagat pel que ha sabut, deixa Adelmo abandonat al seu remordiment. Adelmo es veu desemparat, fa pensament de suïcidar-se, surt desesperat cap al cementiri i hi ensopega Berengario. Li diu paraules esgarrifoses, li retreu la seva responsabilitat, l’anomena el seu mestre en turpitud. Fins i tot em penso que el relat de Berengario, desproveït de qualsevol al·lucinació, era exacte. Adelmo li repeteix les mateixes paraules de desesperació que deu haver sentit de Jorge. I vet aquí que Berengario se’n va, tot trasbalsat, pel seu cantó, i Adelmo, per la seva banda, se’n va cap al suïcidi. Després ve la resta, de la qual hem estat gairebé testimonis. Tothom es pensa que, Adelmo, el van matar, Venanci en treu la impressió que el secret de la biblioteca encara és més important que no es pensava, i continua les recerques pel seu compte. Fins que algú l’atura, abans o després que hagués descobert el que cercava.

—Qui el va matar? Berengario?

—Potser sí. O Malaquies, que té la guarda de l’Edifici. O un altre. Berengario és sospitós justament perquè està espantat, i sabia que a hores d’ara Venanci posseïa el seu secret. Malaquies també és sospitós; guardià de la integritat de la biblioteca, descobreix que algú l’ha violada, i mata. Jorge ho sap tot de tothom, té el secret d’Adelmo, no vol pas que jo esbrini què és el que Venanci hauria pogut trobar… Hi ha molts fets que decanten a sospitar-ne. Però ja em diràs com pot ser que un home cec en mati un altre de vigorós i que un vell, ni que sigui revingut, hagi pogut traslladar el cadàver fins al cossi. Però, fet i fet, ¿oi que l’assassí podria ser el mateix Benci? Podria molt ben ser que ens hagués ensarronat, que el moguessin uns fins inconfessables. ¿I per què limitar les sospites a aquelles persones que van participar en la conversa sobre el riure? Potser el crim ha tingut d’altres mòbils que no tenen res a veure amb la biblioteca. Sigui com sigui, ens calen dues coses: saber com s’entra a la biblioteca de nit i aconseguir un llum. Del llum, encarrega-te’n tu. Fes un volt per la cuina a l’hora del sopar i agafa’n un…

—Un furt?

—Un manlleu, a la major glòria del Senyor.

—Si és així, compteu amb mi.

—Molt bé. Pel que fa a entrar a l’Edifici, ja hem vist per on va aparèixer Malaquies ahir a la nit. Avui faré una visita a l’església i, especialment, a aquella capella. D’aquí a una hora anirem a sopar. En acabat, tenim una reunió amb l’Abat. Hi seràs admès, perquè he demanat que hi hagi un secretari que prengui notes de les nostres paraules.





Segon dia


NONA

En què l’Abat es mostra orgullós de les riqueses de la seva abadia i temorós dels heretges, i a l’últim Adso es demana si no ha fet mal fet d’anar a córrer món

Vam trobar l’Abat a l’església, davant de l’altar major. Estava seguint el treball d’uns novicis que havien tret d’algun amagatall una sèrie de vasos sagrats, calzes, patenes, custòdies i un crucifix que no havia pas vist durant l’ofici del matí. No vaig poder ofegar una exclamació d’embadaliment davant la bellesa esclatant d’aquells estris sagrats. Érem al pic de migdia i entrava la claror a dolls per les finestres del cor, i més encara per les de les façanes, que, com místiques torrentades de substància divina, s’encreuaven en diferents punts de l’església, inundant el mateix altar.

Els vasos, els calzes, tot revelava la seva matèria preciosa; entre el groc de l’or, la blancor immaculada dels voris i la transparència del cristall, vaig veure lluir gemmes de tots colors i mides i vaig reconèixer-hi el jacint, el topazi, el robí, el safir, la maragda, el crisòlit, l’ònix, el carboncle, el jaspi i l’àgata. I, al mateix temps, em vaig adonar d’allò que al matí, immergit en la pregària, i després trasbalsat pel terror, no havia vist: el pal·li de l’altar i tres plafons més que el coronaven eren tots d’or i, finalment, l’altar sencer semblava d’or des d’allà on el miréssiu.

L’Abat va somriure en veure’m esbalaït:

—Aquestes riqueses que veieu —va dir, girant-se cap al meu mestre i cap a mi— i d’altres que veureu encara, són l’heretatge de segles de pietat i de devoció, i el testimoniatge del poder i la santedat d’aquesta abadia. Prínceps i poderosos de la terra, arquebisbes i bisbes, han sacrificat a aquest altar i als objectes que hi estan destinats els anells de llurs investidures, els ors i les pedres que eren signe de llur grandesa, i els han volguts fosos aquí per a la major glòria del Senyor i d’aquest seu estatge. Encara que avui l’abadia hagi estat sollada per un altre esdeveniment luctuós, no podem pas oblidar, davant la nostra frevolesa, la força i el poder de l’Altíssim. S’acosten les festes del Sant Nadal, i comencem a polir els estris del culte, de manera que el naixement del Salvador pugui ser celebrat amb tot el fast i la magnificència que mereix i demana. Tot s’haurà de mostrar en el pic del seu esclat… —va afegir mirant Guillem fit a fit, i després vaig entendre per què insistia amb tant d’urc a justificar el seu comport—, perquè pensem que és útil i escaient no amagar, ans al contrari, proclamar els dons divins.

—Certament —va dir Guillem complimentosament—, si vostra sublimitat considera que cal glorificar així el Senyor, la vostra abadia ha atès el cim de l’excel·lència en el cant de les seves lloances.

—I així ha de ser —va dir l’Abat—. Si per voluntat de Déu o per mandat dels profetes era costum que les àmfores i les gerres d’or i els petits morters auris servissin per recollir-hi la sang de cabres o de vedells o de la vedella al temple de Salomó, amb molta més raó caldrà fer servir vasos d’or i gemmes, i els objectes més valuosos entre les coses creades, amb contínua reverència i plena devoció, per acollir la sang del Crist! Si, en virtut d’una segona creació, la nostra substància esdevingués la mateixa dels querubins i dels serafins, encara fóra indigne el servei que pogués fer a una víctima tan inefable…

—Així sia —vaig dir.

—Molts objecten que n’hi hauria d’haver prou amb una ment amb inspiració santa, un cor pur, una intenció plena de fe, per a aquesta sagrada funció. Nosaltres som els primers a afirmar explícitament i resoludament que això és l’essencial; però estem convençuts que també cal retre homenatge mitjançant l’ornament exterior dels estris sagrats, perquè és extremament just i escaient que nosaltres servim el nostre Salvador en totes les coses, integralment, a Ell, que no s’ha negat a donar-nos recapte en totes les coses integralment i sense excepcions.

—Aquest ha estat sempre el parer dels grans del vostre orde —reconegué Guillem—, i recordo haver llegit coses bellíssimes sobre els ornaments de les esglésies del grandíssim i venerable abat Suger.

—Tanmateix —va dir l’Abat—, vegeu aquest crucifix. Encara no és sencer… —El va prendre a les mans amb un amor infinit i el va contemplar amb el rostre il·luminat de beatitud—. Encara hi manquen algunes perles, no n’he trobades amb les mides adients. Temps ha, sant Andreu va adreçar la paraula a la creu del Gòlgota dient que era ornada amb els membres del Crist a la manera de perles. I de perles ha de ser ornat aquest humil simulacre d’aquell gran prodigi. Encara que m’ha semblat escaient d’encastar, just en aquest punt, damunt el cap mateix del Salvador, el diamant més bell que mai hàgiu vist. —Va acariciar amb mans devotes, amb els seus dits llargs i blancs, les parts més precioses del lleny sant o, més ben dit, del vori sant, car d’aquesta esplèndida matèria eren fets els braços de la creu.

—Quan, mentre em delecto amb totes les belleses d’aquesta casa de Déu, l’encant d’aquestes pedres multicolors em sostreu als tràfecs externs, i una digna meditació m’indueix a reflexionar, transferint allò que és material a allò que és immaterial, sobre la diversitat de les virtuts sagrades, aleshores em sembla que em trobo, per dir-ho així, en una estranya contrada de l’univers no del tot colgada pel fang de la terra ni totalment lliure dins la puresa del cel. I em sembla com si, per una gràcia de Déu, pogués ser transportat d’aquest món inferior a aquell superior per via anagògica…

Mentre parlava, va girar els ulls cap a la nau. Per una especial benvolença de l’astre diürn, un devessall de claror que penetrava des de dalt li il·luminava la cara i les mans, que tenia obertes en forma de creu, abrandat de fervor com estava.

—Cada criatura —va dir—, sigui visible o invisible, és una llum, creada pel pare de les llums. Aquest vori, aquest ònix, però també la pedra que ens volta, són una llum, perquè jo percebo que són bons i bells, que existeixen segons les pròpies regles de proporció, que difereixen per gènere i per espècie de tots els altres gèneres i espècies, que els defineix llur nombre mateix, que no se sostreuen a llur ordre, que cerquen llur lloc específic d’acord amb llur gravetat. I més se’m revelen aquestes coses com més preciosa és per naturalesa la matèria que contemplo, i tant millor esdevé llum del poder creador de Déu en la mesura que és a partir de la sublimitat de l’efecte que m’haig de remuntar a la sublimitat de la causa, inaccessible en la seva plenitud; quant millor no em parla, doncs, de la causalitat divina un efecte admirable com l’or o el diamant si fins i tot la femta i l’insecte reïxen a parlar-me’n! I aleshores, quan percebo en aquestes pedres aquelles coses superiors, l’ànima plora, fremint de joia, i no pas per vanitat terrenal o per amor de les riqueses, sinó per un amor puríssim de la causa primera no causada.

—Verament, aquesta és la més dolça de les teologies —va dir Guillem amb una humilitat perfecta, i em va semblar que feia servir aquella insidiosa figura de pensament que els retòrics anomenen ironia; la qual sempre cal fer servir precedida per la pronunciatio, que en constitueix el senyal i la justificació; cosa que Guillem no feia mai. Raó per la qual l’Abat, més inclinat a fer ús de les figures del discurs, va prendre’s Guillem al peu de la lletra i va afegir, posseït encara de la rauxa mística—. És la via més immediata per entrar en contacte amb l’Altíssim, teofania material.

Guillem estossegà polidament:

—Eh… oh… —va dir. Feia així quan volia canviar de tema. Se’n va sortir amb tota elegància perquè tenia per costum —costum distintiu dels homes de la seva terra— de començar les seves intervencions amb un seguit de gemecs preliminars com si encetar l’exposició d’un pensament perfet li costés un gran treball mental. També m’havia adonat que, com més gemecs engegava abans d’enfilar les seves assercions, més segur estava de la bondat de la proposició que expressava.

—Eh… oh… —va dir Guillem, doncs—. Hauríem de parlar de l’encontre i del debat sobre la pobresa…

—La pobresa —va dir l’Abat, encara capficat, com si tingués treballs a baixar d’aquella regió de l’univers cap on l’havien arrabassat les seves gemmes—. És veritat, l’encontre…

I van començar a discutir fil per randa coses que en part ja sabia i que, en part, vaig reeixir a entendre escoltant llur conversa. Es tractava, com ja ho he dit des del començament d’aquesta meva crònica fidel, de la doble querella que oposava d’una banda l’emperador al papa i, de l’altra, el papa als franciscans, que, en el capítol de Perusa, ni que fos amb força anys de retard, s’havien fet seves les tesis dels espirituals sobre la pobresa del Crist; i del batibull provocat arran de la unió dels franciscans amb l’imperi, batibull que s’havia transformat d’un primer triangle d’aliances i oposicions en un quadrat, mercès a la intervenció, per mi embolcallada encara de misteris, dels abats de l’orde de sant Benet.

No vaig escatir mai del cert per quina raó els abats benedictins havien donat protecció i asil als franciscans espirituals, fins i tot abans que llur orde mateix compartís en certa mesura llurs punts de vista. Perquè, si els espirituals predicaven la renúncia a qualsevol bé terrenal, els abats del meu orde —aquell mateix dia n’havia tingut la confirmació esclatant— seguien un viarany no pas menys virtuós però radicalment oposat. Però crec que els abats consideraven que un poder excessiu del papa equivalia a un poder excessiu dels bisbes i les ciutats, mentre el meu orde havia servat intacte el seu poder al llarg dels segles, fins i tot en contra del clergat secular i dels mercaders urbans, dreçant-se com a mitjancer directe entre el cel i la terra i com a conseller dels sobirans.

Jo havia sentit molt reiteradament la frase segons la qual el poble de Déu es dividia en pastors (ço és, els clergues), gossos (és a dir, els guerrers) i ovelles, que és tant com dir el poble. Però després he pogut entendre que aquesta frase es pot redir de diverses maneres. Els benedictins havien parlat sovint no pas de tres ordres, sinó de tres grans divisions, una que concernia l’administració de les coses celestials. Pel que feia a les coses terrenals, era vàlida la divisió entre clergat, senyors laics i poble, però per damunt d’aquesta tripartició dominava la presència de l’orde monachorum, lligam directe entre el poble de Déu i el cel, i els monjos no tenien res a veure amb aquells pastors seculars que eren els capellans i els bisbes, ignorants i corruptes, sotmesos a hores d’ara als interessos de les ciutats, on les ovelles ja no eren tant els camperols bons i fidels, sinó els mercaders i els menestrals. A l’orde benedictí, no li desplaïa que el govern dels simples fos confiat als clergues seculars, sempre que la fixació definitiva d’aquesta relació fos competència dels monjos, que estaven en contacte directe amb la font de tot poder terrenal, l’imperi, així com també hi estaven amb la font de tot poder celestial. Vet aquí per què, crec, molts abats benedictins, per restituir a l’imperi la seva dignitat contra el govern de les ciutats (bisbes i mercaders units), van accedir fins i tot a protegir els franciscans espirituals, les idees dels quals no compartien, però la presència dels quals ja els feia prou servei, per tal com brindava a l’imperi bons sil·logismes contra l’excés de poder del papa.

Aquestes eren les raons, vaig argüir, per les quals ara Abbone es disposava a col·laborar amb Guillem, enviat per l’emperador per fer de mitjancer entre l’orde franciscà i la seu pontifícia. Efectivament, en el punt més fort de la disputa que feia perillar la unitat de l’església, Michele de Cesena, cridat diverses vegades a Avinyó pel papa Joan, a l’últim va accedir a acceptar la invitació, perquè no volia que el seu orde trenqués definitivament amb el pontífex. Com a general dels franciscans volia fer triomfar les posicions de l’orde i alhora obtenir l’aprovació del papa, baldament fos perquè intuïa que, sense aquesta, no hauria pogut romandre gaire al capdavant de l’orde.

Però molts li havien fet veure que el papa l’esperaria a França per parar-li una emboscada, acusar-lo d’heretgia i processar-lo. I per això aconsellaven que, prèviament al viatge a Avinyó de Michele de Cesena, s’engeguessin negociacions. Marsilio havia tingut una pensada millor: enviar Michele acompanyat d’un legat imperial que presentés al papa el punt de vista de l’emperador. No tant per convèncer el vell Cahors com per enfortir la posició de Michele, que, si hi anava formant part d’una legació imperial, no podria ser tan fàcilment víctima de la venjança pontifícia.

Aquesta idea també presentava, però, molts inconvenients i no era factible d’una manera immediata. D’aquí havia vingut la proposta de tenir una reunió prèvia entre els membres de la legació imperial i alguns convidats del papa, per tal d’establir les posicions respectives i redactar els acords per a un encontre en què fos garantida la seguretat dels visitants italians. L’organització d’aquesta primera reunió havia estat encomanada, precisament, a Guillem de Baskerville, el qual hauria d’exposar després el punt de vista dels teòlegs imperials a Avinyó, si hagués judicat que el viatge era possible sense perills. Una comesa bastant àrdua perquè se suposava que el papa, que volia Michele en privat per tal de poder-lo reduir més fàcilment a l’obediència, enviaria a Itàlia una legació amb instruccions de fer anar en orris, si era possible, el viatge dels legats imperials a la seva cort. Fins aleshores Guillem s’havia captingut amb molta traça. Després de llargues consultes amb diversos abats benedictins (per això el nostre viatge es descabdellava en tantes etapes) havia triat justament l’abadia on ara ens trobàvem perquè se sabia que l’Abat era molt devot de l’imperi i, no obstant això, atesa la seva traça diplomàtica, no el veien de mal ull a la cort pontifícia L’abadia era, doncs, un territori neutral en què els dos grups podrien trobar-se.

Però les resistències del pontífex no s’havien acabat. Sabia prou bé que, tantost arribat al clos de l’abadia, la seva legació restaria sotmesa a la jurisdicció de l’Abat; i, com que en la seva legació també hi hauria membres del clergat secular, no acceptava aquesta clàusula, perquè s’ensumava una emboscada imperial. Havia posat, doncs, la condició que la indemnitat dels seus legats fos encomanada a una companyia d’arquers del rei de França a les ordres d’una persona de confiança seva. Jo n’havia sentit a parlar vagament Guillem, a Bobbio, amb un ambaixador del papa; es tractava de definir una fórmula per designar la missió d’aquella companyia, ço és, de saber què s’entenia per protecció de la indemnitat dels legats pontificis. A l’últim, hom va acceptar una fórmula proposada pels avinyonesos que havia semblat raonable; els homes armats i qui els comandava tindrien jurisdicció «sobre tots aquells qui d’alguna manera tractaven d’atemptar contra la vida dels membres de la legació pontifícia i d’influir el seu capteniment i el seu juí amb actes violents». En aquell moment el pacte semblava inspirat per pures preocupacions formals. Ara, després dels darrers esdeveniments de l’abadia, l’Abat estava frisós i va exposar els seus dubtes a Guillem. Si la legació arribava a l’abadia i encara no havien descobert l’autor dels dos crims (l’endemà les preocupacions de l’Abat s’acreixerien, perquè el nombre de delictes pujaria a tres), caldria reconèixer que dins el clos d’aquelles muralles corria algú capaç d’influir amb actes violents el capteniment i el juí dels legats pontificis.

No servia de res tractar d’amagar els crims comesos, perquè, si hagués arribat a passar alguna cosa més, els legats pontificis s’haurien pensat que es covava una conxorxa contra ells. Per tant, no hi havia sinó dues solucions. O Guillem descobria l’assassí abans no arribés la legació (i en aquest punt l’Abat se’l va mirar fit a fit com si li retragués tàcitament que no hagués reeixit encara a concloure la seva missió), o bé calia advertir lleialment el representant del papa de tot el que passava i demanar-li la seva col·laboració perquè posessin l’abadia sota una vigilància estricta mentre duressin les negociacions. Però això desplaïa a l’Abat, perquè volia dir renunciar a una part de la seva sobirania i posar els seus monjos sota el control dels francesos. I no es podia exposar a aquell risc. Tant Guillem com l’Abat s’amoïnaven pel caire que prenien els afers, però no els quedaven gaires alternatives. Es van prometre, doncs, que prendrien una decisió definitiva l’endemà. En l’endemig, no calia sinó lliurar-se a la misericòrdia divina i a la sagacitat de Guillem.

—Faré els possibles, vostra sublimitat —va dir Guillem—. Però d’altra banda no veig gaire clar que això hagi de comprometre l’encontre. Fins i tot el representant pontifici voldrà comprendre que hi ha una diferència entre l’obra d’un foll, o d’un sanguinari, o potser només d’una ànima esgarriada, i els greus problemes que vindran a discutir uns homes dreturers.

—Voleu dir? —preguntà l’Abat, fitant Guillem—. No oblidéssiu pas que els avinyonesos estan avesats a trobar-se amb framenors i, per tant, amb persones perillosament acostades als fraticelli i a d’altres d’encara més forassenyats que els fraticelli, a heretges perillosos que s’han embrutat amb crims —i aquí l’Abat abaixà la veu—, respecte als quals els fets, altrament paorosos, que s’han esdevingut aquí, s’empal·lideixen com la boira al baterell del sol.

—No es tracta del mateix! —exclamà Guillem amb vivacitat—. No podeu ficar al mateix sac els framenors del capítol de Perusa i les bandes d’heretges que han malinterpretat el missatge de l’evangeli transformant la lluita contra les riqueses en una sèrie de venjances privades o de follies sanguinàries…

—No han passat gaires anys d’ençà que, a poques milles d’aquí, una d’aquestes bandes, com vós les anomeneu, va devastar a sang i fetge les terres del bisbe de Vercelli i les muntanyes de Novara —va dir eixutament l’Abat.

—Parleu de fra Dolcino i dels apostòlics…

—Dels pseudo-apòstols —va corregir l’Abat. Tornava a sentir citar fra Dolcino i els pseudo-apòstols, i també aquesta vegada el to era circumspecte i d’una lleugera esgarrifança.

—Dels pseudo-apòstols —reconegué de grat Guillem—. Però no tenien res a veure amb els framenors…

—Amb els quals compartien la veneració que professaven a Joaquim de Calàbria —l’estalonà l’abat—, i ho podeu preguntar al vostre germà Ubertino.

—Faig observar a vostra sublimitat que a hores d’ara és germà vostre —va dir Guillem, tot somrient i fent una inclinació, com per felicitar-se, juntament amb l’Abat, de l’adquisició que havia fet el seu orde acollint un home de tanta anomenada.

—Ja ho sé, ja ho sé —somrigué l’Abat—. I vós sabeu amb quina fraternal sol·licitud no ha acollit el nostre orde els espirituals quan han estat el punt de mira de la còlera del papa. No parlo únicament d’Ubertino, sinó també de molts altres germans, més humils, dels quals poca cosa se sap, i dels quals potser caldria saber més. Perquè ens ha escaigut d’acollir trànsfugues que s’han presentat amb l’hàbit dels framenors, i després he tingut esment que les diverses vicissituds de llurs vides els havien menats un quant temps bastant a prop dels dolcinians…

—També aquí?

—També aquí. Us estic revelant una cosa de la qual, fet i fet, no tinc gaires clarícies, o, en tot cas, no en tinc pas prou per formular una acusació. Però, atès que esteu fent esbrinaments sobre la vida d’aquesta abadia, escau que vós també conegueu aquestes coses. Us diré, aleshores, que sospito (alerta!, ho sospito basant-me en coses que he sentit o he endevinat) que hi ha hagut un moment molt fosc en la vida del nostre cellerer, que precisament ha arribat aquí fa uns quants anys seguint l’èxode dels framenors.

—El cellerer? Remigio de Varagine, un dolcinià? Em sembla la persona més dolça i, en qualsevol cas, la menys preocupada per nostra senyora la pobresa que hagi vist mai… —va dir Guillem.

—Al capdavall, no puc dir res d’ell, i em beneficio dels seus bons serveis, pels quals tota la comunitat li serva reconeixença. Però dic això per fer-vos comprendre com és de fàcil de trobar connexions entre un frare i un fraticello.

—Una vegada més vostra grandesa és injusta, si ho puc dir així —apuntà Guillem—. Estàvem enraonant dels dolcinians, no pas dels fraticelli. Dels quals es podran dir moltes coses, sense saber ni de qui es parla, perquè n’hi ha de moltes menes, però no n’hi ha de sanguinaris. A tot estirar, hom els podrà retreure que posin en pràctica d’una manera no gaire entenimentada coses que els espirituals han predicat en un to més mesurat i animats d’un veritable amor de Déu, i aquí sí que estic d’acord que entre els uns i els altres hi ha uns límits bastant esborradissos…

—Però els fraticelli són heretges! —tallà secament l’Abat—. No es limiten pas a sostenir la pobresa del Crist i dels apòstols, doctrina que, per bé que no la comparteixo gaire, es pot oposar profitosament a l’urc avinyonès. Els fraticelli treuen d’aquesta doctrina un sil·logisme pràctic, en conclouen que tenen dret a la revolta, al saqueig, a la perversió dels costums…

—Però quins fraticelli?

—Tots en general. Ja sabeu que s’han sollat amb crims abominables, que no reconeixen el matrimoni, que neguen l’infern, que cometen sodomia, que abracen l’heretgia bogomila de l’hòrrid Bulgarie i de l’hòrrid Drygonthie…

—Us ho prego! —va dir Guillem—. No confongueu coses diferents! Parleu com si els fraticelli, els patarins, els valdesos, els càtars, i entre aquests els bogomils de Bulgària i els heretges de Dragovitsa fossin tots iguals!

—Ho són —va dir secament l’Abat—. Ho són perquè són heretges i ho són perquè posen en perill l’ordre mateix del món civil, fins i tot l’ordre de l’imperi que sembla que vós auspicieu. Fa cent anys i més els sequaços d’Arnau de Brescia incendiaren les cases dels nobles i dels cardenals, i aquests foren els fruits de l’heretgia llombarda dels patarins. Sé històries esgarrifoses d’aquests heretges, les vaig llegir en Cèsar d’Eisterbach. A Verona, el canonge de Sant Gedeó, Everard, va observar que la persona que l’hostatjava a casa seva sortia cada nit amb la muller i la filla. Va interpel·lar no sé qui dels tres per saber on anaven i què feien. Vine i veuràs, va ser la resposta, i ell els seguí fins en una casa subterrània, molt gran, on hi havia aplegades persones d’ambdós sexes. Enmig del silenci de tothom, un heresiarca va pronunciar un discurs ple de flastomies, amb la intenció de corrompre llur vida i llurs costums. En acabat, apagada l’espelma, cadascú es va llançar sobre la seva veïna, sense fer diferència entre l’esposa legítima i la fadrina, entre la vídua i la verge, entre la mestressa i la serva (cosa que és pitjor, el Senyor em perdoni mentre reporto aquestes coses horribles!), entre la filla i la germana. Everard, veient tot això, lleuger i luxuriós com era de jove, fent com si fos un deixeble més, es va acostar no sé pas si a la filla del seu amfitrió o a una altra noia i, un cop apagada la candela, va pecar amb ella. Va tornar-hi, malauradament, durant més d’un any, i a l’últim el mestre va dir que aquell jove treia tant de profit de les seves sessions que aviat estaria en condicions d’instruir els neòfits. En aquell punt Everard va comprendre en quin avenc havia caigut i va reeixir a fugir de llurs seduccions dient que havia freqüentat aquella casa no pas perquè tingués tirada a l’heretgia, sinó perquè tenia tirada a les noies. El van expulsar. Però aquesta és, com ja ho veieu, la llei i la vida dels heretges, dels patarins, dels càtars, dels joaquimites i dels espirituals de qualsevol gènere. No hi ha cap raó per fer-se’n creus: com que no creuen en la resurrecció de la carn ni en l’infern com a càstig dels malvats, consideren que poden fer el que sigui impunement. Fet i fet, s’anomenen catharoi, ço és, purs.

—Abbone —va dir Guillem—, vós viviu aïllat en aquesta esplèndida i santa abadia, llunyana de les iniquitats del món. La vida a les ciutats és molt més complexa que no us penseu i, com ja ho sabeu, hi ha gradacions fins i tot en l’error i en el mal. Lot va ser molt menys pecador que els seus conciutadans, que van concebre pensaments immunds fins i tot envers els àngels enviats per Déu, i la traïció de Pere va ser no-res davant la traïció de Judes, talment que l’un va ser perdonat i l’altre no. No podeu considerar que siguin el mateix els patarins i els càtars. Els patarins són un moviment de reforma dels costums dintre les lleis de la santa mare església. Sempre han tingut el propòsit de millorar la forma de vida dels eclesiàstics.

—Sostenint que no s’havien de prendre els sagraments de les mans dels sacerdots impurs…

—I es van equivocar, però va ser l’únic error de doctrina. No es van proposar mai d’alterar la llei de Déu…

—Però les predicacions patarines d’Arnau de Brescia, fa dos-cents anys, van moure les multituds camperoles a incendiar les cases dels nobles i dels cardenals.

—Arnau va mirar d’atreure al seu moviment de reforma els magistrats de la ciutat Aquests no el van seguir, i va trobar ressò en les turbes dels pobres i els desheretats. No va ser responsable de l’energia i la ràbia amb què aquests van respondre al seu clam contra la corrupció de la ciutat.

—La ciutat sempre és corrupta.

—La ciutat és l’indret on viu avui el poble de Déu, del qual vós, nosaltres, som pastors. És l’indret de l’escàndol en què el prelat ric predica la virtut al poble freturós i afamat. Els aldarulls dels patarins neixen d’aquesta situació. Són punyents, però no són incomprensibles. Els càtars són una altra cosa. És una heretgia oriental, fora de la doctrina de l’església. Jo no sé del cert si cometen o han comès els crims que els pengen. Sé que rebutgen el matrimoni, que neguen l’infern. Em pregunto si molts dels actes que no han comès no els han estat atribuïts només en virtut de les idees (certament nefandes) que han sostingut.

—¿I vós em dieu que els càtars no s’han barrejat amb els patarins, i que els uns i els altres no són sinó dues de les cares innombrables de la mateixa manifestació demoníaca?

—Dic que moltes d’aquestes heretgies, independentment de les doctrines que sostenen, troben ressò entre els simples perquè els suggereixen la possibilitat d’una vida diferent. Dic que tot sovint els simples no entenen gaire de doctrina. Dic que sovint s’ha escaigut que les multituds de simples hagin confós la predicació càtara amb la dels patarins, i aquesta en general amb la dels espirituals. La vida dels simples, Abbone, no la il·lumina la saviesa ni el sentit desvetllat de les distincions que ens fa savis. I els obsedeixen la malaltia, la pobresa, la ignorància que els fa parlar empatolladament. Sovint, per a molts d’ells, l’adhesió a un grup herètic no és sinó una manera com una altra de proclamar llur desesperació. Un pot incendiar la casa d’un cardenal, ja sigui perquè vol perfeccionar la vida del clergat o perquè creu que l’infern, que ell predica, no existeix. Sempre es fa perquè existeix l’infern terrenal, en el qual viu el ramat del qual nosaltres som pastors. Però vós sabeu prou bé que, igual com ells no fan distinció entre l’església búlgara i els sequaços de mossèn Liprando, sovint ni les mateixes autoritats imperials ni llurs addictes no han fet distinció entre els espirituals i els heretges. Manta vegada hi ha hagut grups de gibel·lins que, per tal d’esvair llur adversari, han sostingut entre el poble tendències càtares. Al meu entendre, van fer mal fet. Però el que ara sé és que sovint els mateixos grups, per desempallegar-se d’aquests adversaris inquiets i perillosos, massa «simples», van penjar als uns les heretgies dels altres i els van empènyer tots plegats cap a la foguera. He vist —us ho juro, Abbone—, he vist amb els meus ulls homes de vida virtuosa, partidaris sincers de la pobresa i la castedat, però enemics dels bisbes, lliurats pels bisbes al braç secular, ja fos al servei de l’imperi o de les ciutats lliures, acusats de promiscuïtat sexual, sodomia, pràctiques infames, fets dels quals potser d’altres eren culpables, però no pas ells. Els simples són carn d’escorxador, els fan servir per posar en crisi el poder de l’adversari i, quan ja no serveixen, els sacrifiquen.

—Per tant —va dir l’Abat amb una malícia evident—, fra Dolcino i els seus orats, i Gherardo Segalelli i aquells assassins abjectes, ¿foren càtars malvats o fraticelli virtuosos, bogomils sodomites o patarins reformadors? ¿Em voleu dir, llavors. Guillem vós que ho sabeu tot dels heretges, fins al punt que sembla que vós també ho sigueu, on és la veritat?

—Potser enlloc —va dir Guillem amb un ram de tristor.

—Ho veieu com ni vós mateix no sabeu destriar un heretge d’un altre heretge? Jo, almenys, tinc una regla. Sé que són heretges els qui posen en perill l’ordre pel qual es regeix el poble de Déu. I defenso l’imperi perquè em garanteix aquest ordre. Combato el papa perquè està lliurant el poder espiritual als bisbes de les ciutats, que es col·liguen amb els mercaders i amb les corporacions, i no sabran mantenir aquest ordre. Nosaltres l’hem mantingut durant segles. I, pel que fa als heretges, també tinc una regla, que es resumeix en la resposta que féu Arnau Amalric, abat de Citeaux, a un que li demanava què calia fer dels ciutadans de Besiers, ciutat sospitosa d’heretgia; mateu-los tots. Déu reconeixerà els seus.

Guillem va acalar els ulls i callà uns moments. Després va dir:

—La ciutat de Besiers fou presa i els nostres no van respectar ni la dignitat ni el sexe ni l’edat i van passar a mata-degolla gairebé vint mil homes. Enllestit el carnatge, la ciutat fou saquejada i cremada.

—Una guerra santa també és una guerra.

—Una guerra santa també és una guerra. Potser per això no hi hauria d’haver guerres santes. Però, què dic!, sóc aquí per defensar els drets de Ludovic, tot i que està passant Itàlia a sang i fetge. Jo mateix em trobo atrapat en un joc d’estranyes aliances. Estranya és l’aliança dels espirituals amb l’imperi, estranya és la de l’imperi amb Marsilio, que demana la sobirania per al poble. I és, així mateix, estranya l’aliança entre nosaltres dos, tan diferents pel que fa als nostres objectius i a les nostres tradicions. Però tenim dues tasques en comú. L’èxit de l’encontre i el descobriment de l’assassí. Mirem d’actuar en pau.

L’Abat obrí els braços.

—Doneu-me el bes de la pau, fra Guillem. Amb un home del vostre saber podrem discutir llargament de qüestions subtils de teologia i de moral. Però cal que no cedim al plaer de la disputa, com ho fan els mestres de París. És veritat, tenim al davant una tasca important que ens espera, i hem de captenir-nos de comú acord. Però si he parlat d’aquestes coses és perquè crec que hi ha una relació, m’enteneu?, una relació possible, o que d’altres poden establir una relació entre els crims que s’han esdevingut i les tesis dels vostres germans. Per això us he advertit, per això hem de prevenir qualsevol sospita o insinuació per part dels avinyonesos.

—¿No haig de suposar que vostra sublimitat m’ha insinuat, a més a més, una pista per als meus esbrinaments? ¿Penseu que en l’origen dels esdeveniments recents hi pot haver alguna obscura història lligada amb el passat herètic d’algun monjo?

L’Abat va callar uns moments i es va mirar Guillem sense que cap expressió li alterés la fesomia. Després va dir:

—En aquest afer malastruc, l’inquisidor sou vós. A vós us pertoca de ser suspicaç i fins i tot d’arriscar-vos a sospitar injustament. Jo aquí només sóc el pare comú. I afegeixo que, si hagués sabut que el passat d’un dels meus monjos es presta a sospites certes, ja hauria procedit a arrencar la mala herba. El que jo sé, ho sabeu vós. El que no sé és just que surti a llum mercès a la vostra sagacitat. Però, sigui com sigui, doneu-ne clarícia, i, en primer lloc, a mi. —Féu una salutació i sortí de l’església.

—La història es torna més envitricollada, benvolgut Adso —va dir Guillem, amb un caient ombrívol—. Nosaltres correm a la percaça d’un manuscrit, en interessem per les diatribes d’alguns monjos massa curiosos i per les peripècies d’altres monjos massa luxuriosos, i vet aquí que es dibuixa una altra pista, cada cop més porfidiosament, de mena ben diversa. El cellerer… I amb el cellerer ha vingut aquí aquesta estranya bèstia de Salvatore… Però ara caldrà que anem a descansar, perquè hem decidit que farem vetlla tota la nit.

—Així, encara penseu entrar a la biblioteca aquesta nit? ¿No deixeu córrer aquesta primera pista?

—De cap manera I, a més a més, qui ha dit que es tracti de dues pistes diferents? I, al capdavall, aquesta història del cellerer podria no ser sinó una simple sospita de l’Abat.

Es va encaminar cap al recer dels pelegrins. Arribat al llindar, s’aturà i reprengué la conversa.

—En el fons, l’Abat em va demanar d’investigar la mort d’Adelmo quan es pensava que passava alguna cosa tèrbola entre els seus monjos joves. Però ara la mort de Venanci fa néixer d’altres sospites. Potser l’Abat ha intuït que la clau del misteri es troba a la biblioteca i no vol pas que jo investigui sobre això. I vet aquí que, llavors, m’ofereix la pista del cellerer per desviar la meva atenció de l’Edifici…

—Però, per què no devia voler que…?

—No facis massa preguntes. L’Abat em va dir de bell antuvi que la biblioteca no es toca. Bé deu tenir les seves raons. Podria molt ben ser que ell mateix estigués embolicat en algun afer que no es pensava que pogués tenir relació amb la mort d’Adelmo, i ara s’adona que l’escàndol pren volada i el pot implicar també a ell. I no vol que es descobreixi la veritat o, almenys, no vol pas que la descobreixi jo…

—Però llavors vivim en un lloc deixat de la mà de Déu —vaig dir, descoratjat.

—N’has trobats gaires en què Déu se senti de gust? —em preguntà Guillem, mirant-me de dalt a baix de la seva alçada.

Em va dir que anés a descansar. Mentre em ficava al llit, vaig treure la conclusió que el meu pare no m’hauria pas hagut d’enviar a córrer món, que era un afer més embolicat que no em pensava Estava aprenent massa coses.

—Salva me ab ore leonis102 —vaig resar, tot adormint-me.





Segon dia


DESPRÉS DE VESPRES

En què, encara que el capítol sigui breu, el venerable Alinardo revela coses prou interessants sobre el laberint i sobre la manera d’entrar-hi

Em vaig despertar poc abans de tocar l’hora del sopar. Em trobava estabornit de son, perquè el son diürn és com el pecat de la carn: com més ha dormit un hom, més voldria dormir, tot i que se sent infeliç, assaciat i insaciable alhora. Guillem no era a la seva cel·la, perquè, evidentment, s’havia llevat molt més d’hora. Després de tombar una mica, me’l vaig trobar que sortia de l’Edifici. Em va dir que havia estat a l’scriptorium, fullejant el catàleg i observant la feina dels monjos, fent per manera d’acostar-se a la taula de Venanci per continuar la inspecció. Però, per la raó que fos, tothom semblava decidit a no deixar-li tafanejar aquells papers. Primer se li va atansar Malaquies per ensenyar-li algunes miniatures valuoses. Després Benci l’havia tingut ocupat amb pretextos banals. Després, encara, quan a l’últim ja s’havia acotat per continuar la seva recerca, Berengario se li havia enganxat oferint-li la seva col·laboració.

Finalment Malaquies, veient que el meu mestre semblava ben decidit a ocupar-se de les coses de Venanci, li havia dit clar i català que potser, abans de remenar els papers del mort, convindria que obtingués l’autorització de l’Abat; que ell mateix, tot i ser el bibliotecari, se n’havia estat, per respecte i per disciplina; i que, fos com fos, ningú no s’havia acostat en aquella taula, tal com Guillem li ho havia demanat, i ningú no hi faria cap abans no hi intervingués l’Abat. Guillem li havia fet veure que l’Abat li havia donat llicència per investigar arreu de l’abadia, i Malaquies li havia preguntat amb un punt de malícia si també l’Abat li havia donat llicència per moure’s lliurement per l’scriptorium o, Déu no ho fes!, per la biblioteca. Guillem havia entès que no pagava la pena d’engegar una prova de força amb Malaquies, encara que tots aquells moviments i aquelles pors entom dels papers de Venanci li havien reforçat el desig de conèixer-los. Però era tan ferm el seu determini de tornar-hi de nit, bé que encara no sabia com, que va optar per evitar incidents. Covava, però, pensaments clars de venjança, que, si no haguessin estat inspirats per la set de veritat, semblarien molt obstinats i potser reprovables.

Abans d’entrar al refectori, vam fer una passejadeta pel claustre, per tal d’esvair els vapors del son a l’aire fred del vespre. Encara hi havia alguns monjos que caminaven tot meditant. En el jardí que donava al claustre vam albirar el venerable Alinardo de Grottaferrata, que, físicament esguerrat, esmerçava gran part del dia entre les plantes, o resant a l’església. Semblava com si no se sentís del fred i seia a la part externa de la porxada.

Guillem li va adreçar algunes paraules de salutació i el vell semblà content que algú s’ocupés d’ell.

—Un dia serè —va dir Guillem.

—Per la gràcia de Déu —va respondre el vell.

—Serè dalt del cel, però fosc a la terra Coneixíeu bé Venanci?

—Quin Venanci? —va dir el vell. Tot seguit, una llum li abrandà els ulls—. Ah, el noi que va morir. La bèstia ronda per l’abadia…

—Quina bèstia?

—La gran bèstia que ve del mar… Set caps i deu banyes i damunt les banyes deu diademes i sobre el cap tres noms de blasfèmia. La bèstia que sembla un lleopard, amb els peus semblants als de l’ós i la boca com la del lleó… L’he vista.

—On l’heu vista? A la biblioteca?

—A la biblioteca? Per què? Fa anys que no vaig més a l’scriptorium i no he vist mai la biblioteca. Ningú no puja a la biblioteca. Vaig conèixer els qui pujaven a la biblioteca…

—Qui? Malaquies, Berengario?

—Oh, no… —el vell va viure amb veu de rogall—. Abans. El bibliotecari que va venir abans de Malaquies, fa qui sap els anys…

—Qui era?

—No me’n recordo, va morir quan Malaquies encara era jove. I el que va venir abans del mestre de Malaquies i era un jove ajudant de bibliotecari quan jo era jove… Però, a la biblioteca, no hi he posat mai el peu. Laberint…

—La biblioteca és un laberint?

—Hunc mundum tipice laberinthus denotat ille103 —va recitar, absort, l’ancià—. Intranti largus, redeunti sed nimis artus.104 La biblioteca és un gran laberint, signe del laberint del món. Hi entres i no saps si en sortiràs. No cal violar les columnes d’Hèrcules…

—És a dir que no sabeu com s’entra a la biblioteca quan són closes les portes de l’Edifici?

—Oh, sí! —va riure el vell—. Molts ho saben. Passa per l’ossera. Pots passar per l’ossera, però no hi vols passar. Els monjos morts vetllen.

—¿Aquests són els monjos morts que vetllen i no els que ronden de nit per la biblioteca amb un llum?

—Amb un llum? —El vell semblava esbalaït—. No he sentit mai aquesta història. Els monjos morts són a l’ossera, els ossos baixen de mica en mica del cementiri i es reuneixen allà per vigilar el passadís. No has vist mai l’altar de la capella que mena a l’ossera?

—És la tercera a mà esquerra des del transsepte, oi?

—La tercera? Potser. És aquella que té la pedra de l’altar esculpida amb mil esquelets. La quarta calavera a mà dreta, enfonsa-li els ulls… i ja ets a l’ossera. Però no hi vagis, jo no hi he anat mai. L’Abat no ho vol.

—I la bèstia, on l’heu vista, la bèstia?

—La bèstia? Ah, l’Anticrist… Està per venir, ha passat el mil·lenni, l’esperem…

—Però el mil·lenni fa tres-cents anys que ha passat, i llavors no va pas venir…

—L’Anticrist no ve pas quan s’escauen els mil anys. Passats els mil anys comença el regne dels justos, en acabat ve l’Anticrist per confondre els justos, i després hi haurà la batalla final…

—Però els justos regnaran durant mil anys —va dir Guillem—. O han regnat des de la mort del Crist fins al primer mil·lenni. Era llavors, doncs, que havia de venir l’Anticrist, o, si no, encara no han regnat, i l’Anticrist és lluny.

—El mil·lenni no es compta pas des de la mort del Crist, sinó des de la donació de Constantí. Ara en fa mil anys…

—Llavors, és ara que s’acaba el regne dels justos?

—No ho sé pas, ja no ho sé… Estic cansat. El càlcul és difícil. El Beat de Liébana ho va fer; pregunta-ho a Jorge, ell és jove, té bona memòria… Però els temps són madurs. ¿No has pas sentit les set trompetes?

—Per què les set trompetes?

—No has vist com va morir l’altre noi, el miniaturista? El primer àngel ha bufat la primera trompeta i ha caigut una pedregada barrejada amb foc i sang. I el segon àngel ha bufat la segona trompeta i la tercera part del mar es torna sang… No ha mort en un mar de sang el segon noi? Atenció a la tercera trompeta! Morirà la tercera part de les criatures que viuen a la mar. Déu ens castiga. Al voltant de l’abadia tot el món està infestat per l’heretgia, m’han dit que al tron de Roma hi ha assegut un papa pervers que fa servir les hòsties per a pràctiques de nigromància, i que en nodreix les seves morenes… I algú de nosaltres ha violat l’interdicte i ha trencat els segells del laberint…

—Qui us ho ha dit?

—Ho he sentit, tothom murmura i diu que el pecat ha entrat a l’abadia. Tens cigrons?

La requesta, adreçada a mi, em va sobtar.

—No, no tinc cigrons —vaig dir, confús.

—La pròxima vegada, porta’m cigrons. Els tinc a la boca, mira la meva pobra boca esdentegada, fins que s’estoven. Estimulen la saliva, aqua fons vitae.105 Demà em duràs cigrons?

—Demà us duré cigrons —vaig dir-li. Però s’havia abaltit. El vam deixar i vam fer cap al refectori.

—Què penseu del que ens ha dit? —vaig preguntar al meu mestre.

—Gaudeix de la divina follia dels centenaris. En les seves paraules fa de mal destriar el ver del fals. Però em penso que ens ha donat alguna clarícia sobre la manera d’entrar a l’Edifici. He vist la capella d’on va sortir Malaquies ahir a la nit. És veritat que hi ha un altar de pedra, i a la base hi ha esculpides unes calaveres; aquesta nit ho provarem.





Segon dia


COMPLETES

En què hom entra a l’Edifici, hom descobreix un visitant misteriós, hom troba un missatge secret amb signes de nigromant, i desapareix, tot just trobat, un llibre que després serà cercat al llarg de molts més capítols, i, finalment, ço que no serà pas la darrera maltempsada, hom perpetra el furt de les precioses lents de Guillem

El sopar va ser trist i silenciós. Havien passat poc més de dotze hores des del descobriment del cadàver de Venanci. Tothom mirava d’esquitllentes el seu lloc buit a la taula. Quan va ser l’hora de completes la comitiva que s’avià cap al cor semblava un seguici fúnebre. Vam participar en l’ofici drets a la nau, amb un ull posat a la tercera capella. Hi havia poca llum, i quan vam veure Malaquies que sorgia de la fosca per anar a ocupar el seu banc no vam saber esbrinar d’on havia sortit. Per si de cas, vam romandre a l’ombra de la nau lateral, a fi que ningú no s’adonés que ens quedàvem allà acabat l’ofici. Al meu escapulari duia el llum que havia sostret de la cuina durant el sopar. L’encendríem després amb la flama del gran trespeus de bronze que cremava tota la nit. Tenia un ble nou i força oli. Tindríem llum per a molta estona.

Em trobava massa esverat pel que anàvem a fer i no podia seguir atentament el ritu, que es va acabar sense jo quasi adonar-me’n. Els monjos s’acalaren les caputxes sobre la cara i sortiren a pleret en rengle per anar a les cel·les. L’església va quedar deserta, il·luminada per les lluors del trespeus.

—Som-hi! —va dir Guillem—. Posem fil a l’agulla.

Ens acostàrem a la tercera capella. La base de l’altar semblava talment una ossera, un seguit de calaveres amb les conques buides i profundes intimidaven qualsevol persona que les veiés, admirablement esculpides, apilades sobre un munt de tíbies. Guillem va repetir en veu baixa les paraules que havia sentit a dir a Alinardo (la quarta calavera a l’esquerra, enfonsa-li els ulls). Va introduir els dits dins les òrbites d’aquell rostre descarnat i tot d’una vam sentir un grinyol rogallós. L’altar es va moure, girant sobre una frontissa amagada, i deixà entrellucar un esvoranc fosc. Vam fer-hi llum aixecant la llàntia i vam veure uns esglaons humits. Vam decidir de baixar, després de discutir breument si deixaríem tancat o no el passadís. Val més que no, va dir Guillem, perquè no sabíem si en acabat podríem tornar a obrir l’entrada. I, pel que fa al perill de ser descoberts, si arribava algú en aquella hora per manipular el mateix mecanisme, volia dir que ja sabia com fer-s’ho per entrar, i no l’hauria pas deturat el fet de trobar-lo tancat.

Vam baixar cosa de deu esglaons i vam penetrar en un corredor a banda i banda del qual s’obrien uns nínxols horitzontals, com els que, temps a venir, em vagaria de veure en moltes catacumbes. Però era la primera vegada que entrava en una ossera i vaig passar molta esgarrifança. Els ossos dels monjos, els havien anat apilant allà al llarg dels segles, desenterrats, i els havien amuntegats dins els nínxols sense tractar de recompondre la figura dels cossos. Però alguns nínxols no contenien sinó ossets, d’altres només calaveres, agençades acuradament ben bé fent piràmide, de manera que no s’esllavissés la pila, i era un espectacle veritablement espaordidor, especialment pel joc de llums i ombres que feia la llàntia al nostre pas. Vaig veure un nínxol on només hi havia mans, un gavadal de mans, ara irremeiablement entrellaçades, en un embull de dits morts. Vaig esclafir un crit, en aquell indret de mort, i vaig tenir per uns moments la impressió que allà hi havia alguna cosa viva, un xisclet i un moviment ràpid dins l’ombra.

—Rates —va dir Guillem, per apaivagar-me.

—Què hi fan, aquí?

—Són aquí de passada, com nosaltres, perquè l’ossera mena a l’Edifici i, per tant, a la cuina. I als llibres de la biblioteca, tan abellidors. ¿Veus ara per què Malaquies fa un posat tan bròfec? El seu ofici l’obliga a passar per aquí dues vegades el dia, al vespre i al matí. Ell sí que no té de què riure.

—Però per què l’evangeli no diu mai que el Crist rigués? —vaig preguntar, no gaire convençut—. ¿Es cert el que diu Jorge?

—Molts s’han demanat si el Crist va riure. Aquesta qüestió no m’interessa gaire. Crec que no va riure mai, perquè, omniscient com havia de ser el fill de Déu, sabia el que faríem nosaltres, els cristians. Però ja hem arribat!

Efectivament, gràcies a Déu, el corredor s’havia acabat, i començava un altre tram d’escala, travessat el qual no ens va caldre sinó pitjar una porta de fusta dura reforçada amb ferro, i ens vam trobar darrere la llar de foc de la cuina, just sota l’escala de cargol que pujava a l’scriptorium. Tot pujant, ens va semblar sentir una remor a dalt.

Vam romandre un moment en silenci i després vaig dir:

—No pot ser. No ha entrat ningú abans que nosaltres…

—Sempre que aquesta sigui l’única via d’accés a l’Edifici. Segles enrere, això era una roca, i deu haver-hi més entrades secretes que no ens pensem. Pugem a poc a poc. Però no tenim gaire opció. Si apaguem el llum, no sabrem per on anem; si el tenim encès, donarem l’alarma a qui sigui que hi hagi a dalt. L’única esperança és que, si hi ha algú, tingui més por que nosaltres.

Vam arribar a l’scriptorium, on vam entrar per la torrassa de migjorn. La taula de Venanci es trobava just al cantó oposat. Tot caminant, no il·luminàvem gaire més que un pany de paret, perquè la sala era massa gran. Vam confiar que no hi hagués ningú al celobert que veiés la lluor que es filtrava de les finestres. La taula semblava ordenada, però Guillem s’acotà de sobte, començà a escorcollar els fulls de la prestatgeria i va fer una exclamació d’enuig.

—Que hi falta res? —vaig preguntar.

—Avui he vist aquí dos llibres; un era en grec. És aquest el que falta, precisament. Algú l’ha agafat a corre-cuita, perquè li ha caigut un pergamí a terra.

—Però la taula era vigilada…

—Certament. Potser algú l’ha rampinyat ara mateix. Potser encara és aquí. —Es va girar cap a les ombres i la seva veu va retrunyir entre les columnes—: Si ets aquí, vés amb compte! —Em va semblar una bona idea, com ja ho havia dit Guillem, val més que aquell qui ens fa por tingui més por que nosaltres.

Guillem va plantar damunt la taula el full que havia trobat a terra i va acotar-hi el cap. Em va demanar que li fes llum. Vaig atansar-li la llàntia i vaig veure una pàgina que era mig en blanc i mig coberta d’uns caràcters minúsculs que amb prou feines vaig reconèixer.

—És grec? —vaig preguntar.

—Sí, però no ho entenc gaire. —Es va treure les lents de l’hàbit i se les va calar al nas i es va acotar encara més.

—És grec, escrit en lletra molt menuda i desordenada. Fa de mal llegir, amb ulleres i tot; necessito més llum. Acosta’t…

Havia pres el full i el tenia al davant. Jo, nèciament, en comptes de plantar-me-li al darrere aixecant el llum per damunt del seu cap, me li vaig posar al davant. Em va demanar que li fes costat i, al moment de desplaçar-me, vaig tocar amb la flama el dors del full. Guillem em rebutjà d’una empenta i em va dir si li volia cremar el manuscrit. Tot seguit, es va exclamar. Vaig veure clarament que a la part superior de la plana apareixien uns signes imprecisos d’un color groc fosc. Guillem em va dir que li passés el llum i el va brandar per darrera el full, amb la flama quasi a frec de la superfície del pergamí, fent per manera d’escalfar-lo sense tocar-lo. De mica en mica, com si una mà invisible estigués escrivint «Mane, Tekel, Fares»106, vaig veure aparèixer sobre el dors blanc, un a un, a mesura que Guillem brandava el llum, mentre els torterols de fum que brollaven del vèrtex de la flama ennegrien el manuscrit, uns traços que no s’assemblaven als de cap alfabet altre que el dels nigromants.

—Fantàstic! —va dir Guillem—. Cada cop més interessant! —Va donar una llambregada tot al voltant—: Però valdrà més que no deixem aquest descobriment a mercè de les insídies del nostre hoste misteriós, si encara és aquí…

Es va llevar les ulleres i les deixà damunt la taula. Després va enrotllar amb cura el pergamí i el va encabir dins l’hàbit. Atuït encara per aquell seguit d’esdeveniments si més no miraculosos, estava per demanar-li més clarícies, quan un soroll sobtat i sec ens va eixorivir. Venia del peu de l’escala de llevant, que menava a la biblioteca.

—EI nostre home és allà, agafa’l! —cridà Guillem, i vam arrencar en aquella direcció, ell més cuitós, jo més lent, perquè portava el llum. Vaig sentir un patac com el d’un que s’entrebanca i cau, m’hi vaig afuar, i vaig trobar Guillem al peu de l’escala que observava un volum feixuc de cobertes reforçades amb xinxes metàl·liques. En aquell mateix moment vam sentir un altre soroll procedent del punt d’on havíem vingut.

—Beneit que sóc! —va cridar Guillem—. De pressa, cap a la taula de Venanci!

Vaig comprendre que algú, amagat a l’ombra rere nostre, havia llançat el volum per tal d’allunyar-nos.

Un cop més Guillem em va avançar i va arribar fins a la taula. Tot seguint-lo, vaig destriar entre les columnes una ombra que fugia enfilant l’escala de la torrassa de ponent.

Arborat de foc guerrer, vaig deixar el llum a les mans de Guillem i em vaig aviar a ulls clucs cap a l’escala per on havia baixat el fugitiu. En aquell moment em sentia com un soldat del Crist en lluita contra totes les legions infernals i m’abrandava el desig d’engrapar el desconegut per fer-lo a mans del meu mestre. Em vaig esmunyir gairebé a rodolons escala de cargol avall tot entrebancant-me amb els plecs del meu hàbit (juro que aquell va ser l’únic moment de la meva vida en què m’ha recat d’haver entrat en un orde monàstic!), però tot d’una, en un pensament, em va venir la idea reconfortant que el meu adversari es devia trobar tan engavanyat com jo. I, a més a més, si havia furtat el llibre, devia anar amb les mans carregades. Vaig entrar a la cuina gairebé d’una embranzida, per darrere el forn de pa i, a la claror somorta de la nit estrellada que il·luminava l’atri esbarjós, vaig albirar l’ombra que encalçava, que enfilava la porta del refectori i la rebatia al seu darrere. M’hi vaig llançar, vaig bregar uns segons per obrir-la, vaig entrar, vaig guaitar al voltant i no hi havia ningú. La porta exterior encara era barrada. Em vaig tombar. Ombra i silenci. Vaig veure una lluïssor a la cuina i em vaig arrambar a la paret. Al llindar de pas entre les dues sales va aparèixer una figura il·luminada per una llàntia Vaig cridar. Era Guillem.

—No hi ha ningú? Ja m’ho pensava. Aquest no ha sortit per cap porta. No ha enfilat pel passadís de l’ossera?

—No, ha sortit per aquí, però no sé pas per on!

—T’ho he dit, hi ha d’altres dreceres, no val la pena que les busquem. Potser a hores d’ara el nostre home està sortint a fora ben lluny d’aquí. Amb les meves ulleres.

—Les vostres ulleres?

—Tanmateix. El nostre amic no m’ha pas pogut prendre el manuscrit, però amb una gran presència d’esperit, tot passant per la taula, m’ha agafat les ulleres.

—I per què?

—Perquè no és un enze. M’ha sentit parlar d’aquestes notes, s’ha adonat que eren importants, s’ha pensat que sense les ulleres no estaria en condicions de desxifrar-les i sap del cert que no m’arriscaré a ensenyar-les a ningú. Fet i fet, ara és com si no les tingués.

—Però, com sabia que teníeu aquestes ulleres?

—Home! A part del fet que ahir en vam parlar amb el mestre vidrier, aquest matí a l’scriptorium me les he posades per remenar els papers de Venanci. Hi ha, doncs, moltes persones que poden saber fins a quin punt és valuós aquest objecte. I, efectivament, encara podria llegir un manuscrit normal, però no pas aquest —i desenrotllà de nou el pergamí misteriós— en què la part escrita en grec és d’una escriptura massa menuda i la part superior és massa confusa…

Em va mostrar els signes misteriosos que havien aparegut com per art d’encanteri a l’escalf de la flama:

—Venanci volia amagar un secret important i ha fet servir una d’aquelles tintes que escriuen sense deixar rastre i reapareixen amb la calor. O potser ha fet servir suc de llimona. Però, com que no sé quina substància ha fet servir i els signes es poden tornar a esvair, de pressa, tu que tens els ulls bons, copia’ls de seguida de la manera més fidel possible i, si pot ser, un pensament més grossos.

I, talment, ho vaig fer, sense saber gaire el que copiava. Es tractava de quatre o cinc línies el tirat de les quals semblava obra d’art de fetilleria, i només en transcric els primers signes, per donar al lector una idea de l’enigma que teníem al davant dels ulls.



Quan vaig haver acabat, Guillem s’ho va mirar, bo i sense ulleres, posant-se la meva tauleta bastant lluny dels ulls.

—Certament, és un alfabet secret que caldrà desxifrar —va dir—. Els signes són mal traçats, i potser tu els has copiats pitjor, però es tracta, sens dubte, d’un alfabet zodiacal. ¿Ho veus? A la primera ratlla tenim… —Va allunyar encara més el full, mig aclucà els ulls en un esforç de concentració i digué—: Sagitari, Sol, Mercuri, Escorpí…

—I què volen dir?

—Si Venanci hagués estat un ingenu, hauria fet servir l’alfabet zodiacal més comú: A igual a Sol, B igual a Júpiter… Aleshores la primera ratlla es llegiria… prova de transcriure: RAIQASVL… —Es va interrompre—. No no vol dir res, i Venanci no era cap ingenu. Va reformular l’alfabet ajudant-se d’una altra clau. L’hauré de descobrir.

—És possible? —vaig preguntar embadalit.

—Sí, si es tenen coneixements de la saviesa dels àrabs. Els millors tractats de criptografia són obra de savis infidels, i a Oxford em va vagar de fer-me’n llegir algun. Bacon tenia raó de dir que la conquesta del saber passa a través del coneixement de les llengües. Abu Bakr Ahmad ben Ali ben Washiyya an-Nabati va escriure segles ha un Llibre del deler frenètic del devot per aprendre els enigmes de les escriptures antigues i va exposar moltes regles per compondre i desxifrar alfabets misteriosos, escaients per a pràctiques d’encantament però també per a la correspondència entre els exèrcits, o entre un rei i els seus ambaixadors. He vist d’altres llibres àrabs en què es detallen tot un seguit d’artificis bastant enginyosos. Per exemple, pots substituir una lletra per una altra, pots escriure una paraula a l’inrevés, pots posar les lletres en ordre invers, però prenent-ne una si i l’altra no, i, tornant a començar des del principi, pots substituir les lletres per signes zodiacals, com en aquest cas, però atribuint a les lletres ocultes llur valor numèric, i, en acabat, convertir els números en d’altres lletres…

—I quin d’aquests sistemes deu haver fet servir Venanci?

—Caldria provar-los tots, i d’altres encara. Però la primera regla per desxifrar un missatge és endevinar el que vol dir.

—Però llavors ja no cal desxifrar-lo! —vaig riure.

—No ho deia en aquest sentit. Vull dir que es poden formular hipòtesis sobre quins podrien ser els primers mots del missatge, i després comprovar si la regla que se n’infereix és vàlida per a la resta de l’escrit. Per exemple, aquí Venanci ha apuntat la clau per entrar al finís Africae. Si provo de pensar que el missatge parla d’això, vet aquí que de sobte un ritme m’il·lumina… Prova de mirar els tres primers mots, no tinguis en compte les lletres, para esment només en el nombre dels signes… IIIIIIII IIIII IIIIIII… Ara prova de dividir cada bloc en síl·labes de, com a mínim, dos signes cadascuna, i recita en veu alta: ta-ta-ta, ta-ta, ta-ta-ta… ¿No et fa pas pensar en res?

—A mi no.

—Dones a mi si. Secretum finis Africae… Però, si és així, la primera lletra i la sisena de l’últim mot haurien de ser iguals, i tanmateix ho són, vet aquí dues vegades el símbol de la Terra. I la primera lletra del primer mot, la S, hauria de ser igual a la darrera lletra del segon mot i, efectivament, vet aquí repetit el signe de la Mare de Déu. Potser és aquesta la via bona. Però podria ser que només es tractés d’un seguit de coincidències. Cal trobar una regla de correspondència…

—Trobar-la on?

—Al cap. Inventar-la. I, en acabat, veure si és la bona. Però entre una prova i l’altra aquest joc em podria tenir enfeinat un dia sencer. No pas més, perquè —recorda-te’n— no hi ha cap escriptura secreta que no es pugui desxifrar amb un xic de paciència. Però ara se’ns pot fer tard i volem visitar la biblioteca. Oimés que, sense les ulleres, no arribaré a llegir mai la segona part del missatge, i tu no em pots ajudar perquè aquests signes, per als teus ulls…

—Graecum est, non legitur107 —vaig rematar, humiliat.

—Això mateix, i ja veus que Bacon tenia raó. Estudia! Però no ens desesperem. Desem el pergamí i les teves notes i pugem a la biblioteca. Car, aquest vespre, ni deu legions infernals no podran aturar-nos.

Em vaig senyar.

—Però qui pot ser que se’ns ha avançat a venir aquí? Benci?

—Benci es delia per saber què hi havia entre els papers de Venanci, però no crec que es veiés amb cor de fer-nos una mala jugada com aquesta. Fet i fet, ens havia proposat una aliança i no semblava que tingués esma d’entrar de nit a l’Edifici.

—Qui, doncs? Berengario? O Malaquies?

—Berengario sí que em sembla capaç de fer coses d’aquest estil. Al capdavall, és corresponsable de la biblioteca, el rosega la recança d’haver-ne revelat algun secret, creia que Venanci havia arrambat amb aquell llibre i potser volia tornar-lo a lloc. Com que no va poder pujar, ara deu estar amagant el llibre en algun racó i el podrem enxampar in fraganti,108 si Déu ens hi ajuda, quan provi de tornar-lo.

—Però també podria ser Malaquies, empès per les mateixes intencions.

—Més aviat em penso que no. Malaquies va tenir tot el temps del món per remenar la taula de Venanci quan es va quedar sol per tancar l’Edifici. Jo bé prou que ho sabia i no tenia manera d’evitar-ho. Ara sabem que no ho ha fet. I, ben mirat, no tenim motius per sospitar que Malaquies sabés que Venanci havia entrat a la biblioteca i havia rampinyat alguna cosa. Això, ho saben Berengario i Benci i ho sabem tu i jo. Podria ser que ho sabés Jorge arran de la confessió d’Adelmo, però és segur que ell no era l’home que s’abocava escales avall amb aquella embranzida…

—Llavors, o Berengario o Benci…

—I per què no Pacifico de Tívoli o algun altre dels monjos que hem vist avui aquí? O Nicola, el vidrier, que sap que tinc aquestes ulleres? O Salvatore, aquest personatge estrafolari que, com ens han dit, a les nits comença a vagarejar d’ací d’allà vés a saber per quins tràfecs? Cal que parem esment a no restringir el camp de les sospites només pel fet que les revelacions de Benci ens han aviat en una sola direcció. Potser Benci ens volia enredar.

—Però semblava sincer.

—Certament. Però recorda que la primera obligació d’un inquisidor és sospitar d’aquells qui et semblen sincers primer que de ningú.

—Una mala feina, la de l’inquisidor —vaig dir.

—Per això l’he deixada. Però ja veus que m’hi fan tornar. Va, som-hi, cap a la biblioteca!





Segon dia


NIT

En què, a l’últim, hom entra al laberint, hom té visions estranyes i, com acostuma a passar, hom s’hi perd

Vam pujar de bell nou a l’scriptorium, aquest cop per l’escala de llevant, que donava pas també al pis prohibit, tenint el llum enlaire al davant nostre. Jo pensava en el que havia explicat Alinardo del laberint i m’esperava coses esgarrifoses.

Tan bon punt vam posar el peu en el lloc on no hauríem hagut d’entrar mai, em va sorprendre de trobar-me en una sala de set costats, no gaire ampla, sense finestres, que, com la resta del pis, feia fortor de resclosit i de floridura. Res d’escruixidor, doncs.

La sala, com he dit, tenia set parets, però només en quatre d’aquestes s’obria, entre dues columnetes encastades al mur, un pas bastant ample, coronat d’un arc de mig punt. Al llarg de les parets cegues hi havia adossats uns armaris enormes, atapeïts de llibres ben aconduïts. Els armaris tenien una etiqueta amb un número i així mateix cada lleixa; eren, sens dubte, els mateixos números que havíem observat en el catàleg. Enmig de la sala hi havia una taula, també carregada de llibres. Damunt d’aquests s’estenia una capa bastant lleugera de pols, que donava entenent que, els llibres, els espolsaven amb una certa freqüència. Tampoc a terra no es veien senyals de brutícia. Damunt l’arc d’una de les portes, hi havia un gran rètol, pintat a la paret, que deia; Apocalypsis Iesu Christi.109 Tot i que els caràcters eren antics, no semblava pas que estigués esblanqueït. Després vam observar, també a les altres estances, que aquests rètols eren gravats en la pedra, bastant profundament, i que les clivelles les havien farcides amb pintura, tal com es fa per pintar frescos a les esglésies.

Vam travessar una de les obertures. Ens vam trobar en una altra cambra on hi havia una finestra que en comptes de vidres tenia lloses d’alabastre, amb dues parets plenes i un arc, del mateix tipus d’aquell pel qual acabàvem de passar, que donava a una altra estança que presentava així mateix dues parets plenes, en una de les quals hi havia una finestra, i una altra porta que s’obria davant nostre. A les dues estances hi havia sengles rètols de formes semblants a la d’aquell que havíem vist a la primeria, però amb inscripcions diferents. El primer deia: Super thronos viginti quatuor,110 i en el segon es llegia; Nomen illi mors.111 Això de banda, encara que les dues estances eren més petites que aquella per on havíem entrat a la biblioteca (de fet, aquella era heptagonal i aquestes dues rectangulars), el mobiliari era el mateix: armaris amb llibres i una taula al mig.

Vam passar a la tercera estança. Aquí no hi havia ni llibres ni rètol. Sota la finestra es veia un altar de pedra. Hi havia tres portes; una era aquella per on havíem entrat, l’altra donava a la sala heptagonal ja visitada i la tercera ens va obrir pas a una nova estança, no pas dissemblant de les altres, excepte pel rètol, que deia; Obscuratus est sol et aer.112 D’aquí es passava a una nova estança, presidida per una inscripció que deia Facta est grando et ignis;113 en ella no hi havia cap més porta, o sigui que, arribats allà, no es podia avançar, i calia girar cua.

—Raonem —va dir Guillem—. Cinc sales quadrangulars o vagament trapezoïdals, amb una finestra cadascuna, que giren al voltant d’una sala heptagonal sense finestres, on desemboca l’escala. Em sembla elemental. Som a la torrassa de llevant; cada torrassa presenta, de fora estant, cinc finestres i cinc costats. Els números encaixen. La sala buida és la que mira cap a llevant, com el cor de l’església, i a trenc d’alba la claror del sol il·lumina l’altar, cosa que em sembla justa i piadosa. L’única idea garneua em sembla aquesta de les lloses d’alabastre. De dies filtren una llum bella, però de nits no deixen traslluir ni els raigs de la lluna. No és, doncs, cap gran laberint. Ara vejam cap on donen les altres dues portes de la sala heptagonal. Em penso que ens orientarem fàcilment.

El meu mestre s’equivocava: els constructors de la biblioteca havien estat més traçuts que no ens pensàvem. No sabria explicar ben bé el que va passar, però, tan bon punt vam deixar la torrassa, l’ordre de les sales es va fer més confús. Algunes tenien dues portes, d’altres tres. Totes tenien una finestra, fins i tot aquelles que enfilàvem a partir d’una altra sala amb finestra amb la intenció d’aviar-nos cap a dins de l’Edifici. Totes tenien el mateix tipus d’armaris i de taules, i els volums, aconduïts en bell ordre, semblaven tots iguals i no ens ajudaven gaire a identificar l’emplaçament d’un cop d’ull. Vam provar d’orientar-nos pels rètols. Vam travessar una sala presidida per la inscripció In diebus illis114 i, al cap de fer uns quants tombs, ens hi vam trobar de nou. Però recordàvem que la porta que hi havia davant de la finestra donava pas a una sala amb la inscripció Primogenitus mortuorum,115 i, en canvi, ara ens trobàvem en una altra cambra que deia de nou Apocalypsis lesu Christi, i que no era la sala heptagonal d’on havíem arrencat. Aquest fet ens va fer pensar que potser es repetien els mateixos rètols en sales diverses. Vam trobar dues sales contigües en què es repetia la inscripció Apocalypsis i, tot seguit, una altra amb el rètol Cecidit de coelo stella magna.116

No hi havia cap mena de dubte sobre l’origen de les frases inscrites: es tractava de versets de l’Apocalipsi de Joan, però no quedava clar ni per què eren pintades a les parets ni amb quina lògica eren distribuïdes. Va augmentar la nostra confusió el fet que alguns rètols, no gaires, eren pintats en vermell i no pas en negre.

En un moment donat ens vam trobar a la sala heptagonal d’origen (que era més fàcil de reconèixer perquè hi moria l’escala), i d’allà vam enfilar cap a la dreta mirant de passar en línia recta d’una sala a l’altra. Vam travessar tres sales i en acabat ens vam trobar davant d’una paret cega. L’únic pas que quedava menava a una nova sala proveïda d’una sola porta; vam sortir per aquí i, després de recórrer quatre sales més, vam ensopegar de nou amb una paret. Vam recular a la sala anterior, que tenia dues sortides, i vam enfilar per la que havíem deixat de banda, vam passar a una nova sala i ens vam trobar de nou a la sala heptagonal.

—Com es deia la darrera sala on hem girat cua? —va preguntar Guillem.

Vaig fer un esforç de memòria;

—Equus albus.117

—Doncs tornem-hi. —I ens va ser fàcil. Des d’allà, si hom volia fer camí enrere, havia de passar a la sala anomenada Gratia vobis et pax,118 i allà, a la dreta, ens vam pensar trobar un camí que no ens feia recular. Efectivament, vam trobar encara In diebus illis i Primogenitus mortuorum (eren les mateixes sales que havíem vist suara?), però a l’últim vam passar a una estança que ens va semblar encara inèdita: Tertia pars terrae combusta est.119 Però en aquell punt havíem perdut l’esma i no hauríem sabut localitzar la torrassa de llevant.

Plantant el llum al meu davant em vaig aviar cap a les sales següents. Un gegant de complexió amenaçadora, de cos ondulat i fluid com el d’un fantasma, em va sortir al pas.

—Un dimoni! —vaig cridar i poc se’n va faltar que no em caigués el llum, mentre em tombava d’una esgarrapada i m’arrecerava entre els braços de Guillem. Em va agafar la llàntia de les mans, em va fer enllà i tirà endavant amb una decisió que em va semblar sublim. Ell també va llambregar alguna cosa, perquè es va aturar en sec. En acabat va reprendre camí i aixecà la llàntia. Va esclafir el riure.

—Veritablement enginyós. Un mirall!

—Un mirall?

—Sí, ardit guerrer. Fa un moment t’has llançat amb aquella embranzida contra un enemic de debò, a l’scriptorium, i ara t’espantes davant la teva imatge. Un mirall que et torna la teva imatge engrandida i desfigurada.

Em va agafar de la mà i em va menar fins a la paret de la banda oposada a l’entrada de la sala. En una fulla de vidre ondulada, ara que la llàntia la il·luminava de més a prop, vaig veure reflectides les nostres imatges, grotescament desfigurades, que variaven de forma i d’alçada segons que ens hi atanséssim o ens n’allunyéssim.

—T’hauries de llegir algun tractat d’òptica —va dir Guillem, enriolat—, com ho han fet, de segur, els fundadors de la biblioteca. Els millors són els dels àrabs. Alhazen va compondre un tractat De aspectibus120 en el qual va parlar de la força dels miralls amb demostracions geomètriques precises. Alguns miralls, segons com tinguin afaiçonada la superfície, poden engrandir les coses més menudes (les meves ulleres no són sinó això), d’altres fan aparèixer les imatges a l’inrevés, o obliqües, o mostren dos objectes en comptes d’un, o quatre en comptes de dos. D’altres, encara, com aquest, fan un gegant d’un nan o un nan d’un gegant.

—Senyor Jesús! —vaig dir—. Són, doncs, aquestes les visions que alguns diuen haver tingut a la biblioteca?

—Potser sí. És una idea enginyosa de debò. —Va llegir el rètol de la paret, que s’esqueia a sobre del mirall: Super thronos viginti quatuor—. Ja ho hem trobat, però era una sala sense mirall. A més a més, aquesta no té finestres ni és heptagonal. On som? —Va donar una ullada al voltant i es va atansar a un armari—. Adso, sense aquests beneïts oculi ad legendum no puc destriar el que hi ha escrit en aquests llibres. Llegeix-me algun títol.

Vaig agafar un llibre a l’atzar:

—Mestre, no és escrit!

—Com? Bé veig que és escrit, què hi llegeixes?

—No llegeixo. No són pas lletres de l’alfabet, i no és grec, ho reconeixeria. Semblen cucs, serps, cagallons de mosca…

—Ah, és àrab. N’hi ha d’altres així?

—Sí, alguns. Però aquí n’hi ha un en llatí, si Déu vol. Al… Al Kwarizmi, Tabulae.

—Les taules astronòmiques d’Al Kuwarizmi, traduïdes per Adelard de Bath! Obra raríssima! Endavant.

—Isa ibn Ali, De oculis,121 Alkindi, De radiis stellatis…122

—Ara mira per la taula.

Vaig obrir un gros volum que hi havia sobre la taula. De bestiis.123 Vaig ensopegar amb una pàgina delicadament miniada en què hi havia representat un unicorn bellíssim.

—Una feina traçuda —va comentar Guillem, que destriava bé les imatges—. I aquell?

Vaig llegir:

—Liber monstrorum de diversis generibus.124 També té imatges boniques, però em semblen més antigues.

Guillem hi va acotar el cap:

—Miniat per monjos irlandesos, fa almenys cinc segles. En canvi, el llibre de l’unicorn és molt més recent, sembla fet a l’estil dels francesos.

Vaig quedar esbalaït, un cop més, per la saviesa del meu mestre. Vam entrar a la sala següent i, a través d’aquesta i de les quatre que hi havia a continuació, totes agençades amb finestres i atapeïdes de llibres escrits en llengües inconegudes, entre els quals hi havia alguns textos sobre ciències ocultes, vam arribar fins a una paret que ens obligà a girar cua, perquè les cinc darreres sales no tenien comunicació sinó entre elles mateixes.

—Atesa la inclinació dels murs, devem ser al pentàgon d’una altra torrassa —va dir Guillem—, però no és la sala heptagonal central, potser anem errats.

—Però, i les finestres? —vaig dir—. Què ho fa que hi hagi tantes finestres? És impossible que totes les sales donin al defora.

—T’ha passat per malla el pou central. Moltes de les finestres que hem vist donen a l’octàgon del pou. Si fos de dia, la diferència de llum ens indicaria quines són les finestres exteriors i quines les interiors amb relació al sol. Però de nits no s’observa cap diferència. Tornem enrere.

Vam tornar a la sala del mirall i vam tombar cap a la tercera porta, per la qual ens semblava que no havíem passat encara. Vam veure un rengle de tres o quatre sales que s’obria davant nostre, i a la del final vam entrellucar una claror.

—Hi ha algú? —vaig exclamar amb veu escanyada.

—Si hi ha algú, ja ha vist la nostra llàntia —va dir Guillem, tot tapant la flama amb la mà. Vam restar immòbils un minut o dos. La claror continuava oscil·lant lleugerament, però sense prendre força ni esmorteir-se.

—Potser només és una llàntia —va dir Guillem— d’aquelles que deixen perquè els monjos es pensin que les ànimes dels morts ronden per la biblioteca. Però cal que ho esbrinem. Tu queda’t aquí tapant el llum, jo aniré cap allà cautelosament.

Avergonyit encara pel trist paper que havia fet davant del mirall, em vaig voler rehabilitar davant Guillem:

—No, ja hi aniré jo —vaig dir—, quedeu-vos aquí. Caminaré a poc a poc, sóc més petit i més lleuger. Així que vegi que no hi ha perill, us cridaré.

I així ho vaig fer. Vaig recórrer tres sales caminant arran de la paret, rabent com un gat (o com un novici que pugés a la cuina a robar formatge del rebost, tasca en la qual excel·lia a Melk). Vaig arribar fins al llindar de la sala d’on venia la claror, bastant somorta, vorejant la paret i, amagat a redós de la columna de mà dreta, vaig pegar llambregada a la sala. No hi havia ningú. Sobre la taula hi havia una mena de llàntia que fumejava gairebé esmorteïda No era pas un llum com el nostre, sinó que semblava més aviat un encenser descobert. No feia flama, sinó un caliu somort. Vaig fer el cor fort i vaig entrar-hi. Damunt la taula, vora l’encenser, hi havia obert un llibre de colors cridaners. M’hi vaig acostar i vaig veure quatre franges de diferents colors, groc, cinabri, turquesa i terra cremada. S’hi destriava una bèstia de figura esgarrifosa, un gran drac amb deu caps i una cua que espolsava al seu darrere les estrelles del cel i les llançava sobre la terra I, tot d’una, vaig veure que el drac es multiplicava, i les escates de la seva pell feien una troca d’escates rutilants que saltaven del full i em voleiaven al voltant del cap. Vaig fer una reculada i vaig veure que el sostre de la sala s’aclofava i davallava damunt meu, després vaig sentir una cosa com el xiulet de mil serps, però no era esborronador, sinó gairebé seductor, i aparegué una dona embolcallada de llum que va atansar la seva cara a la meva i m’abocà una alenada. La vaig allunyar estenent els braços i em va semblar que les meves mans tocaven els llibres de l’armari del davant o que aquests esdevenien desmesuradament grossos. Ja no sabia on em trobava, on era la terra i on era el cel. Al bell mig de la sala vaig veure Berengario, que em fitava amb un somriure odiós, que traspuava luxúria. Em vaig tapar la cara amb les mans, i les meves mans em van semblar les potes d’un calàpet, viscoses i palmades. Vaig cridar, em penso, vaig sentir un tast acidós a la boca i em vaig submergir dins una fosca infinita, que semblava esbadellar-se més i més sota els meus peus, i em vaig esmorteir.

Em vaig desvetllar al cap d’un temps que em va semblar segles, sentint uns cops que em retrunyien dins el cap. Estava estenallat a terra i Guillem em ventava bufetades a les galtes. Ja no em trobava en aquella sala i els meus ulls van ensopegar amb una inscripció que deia Requiescant a laboribus suis.125

—Apa, Adso —em deia Guillem en veu baixa—. No ha estat res…

—Les coses… —vaig dir, desvariejant encara—. Allà, la bèstia…

—No hi ha cap bèstia. T’he trobat que desvariejaves al peu d’una taula sobre la qual hi havia un bonic apocalipsi mossàrab obert per la pàgina de la mulier amicta sole126 davant del drac. Però per l’olor m’he adonat que havies respirat alguna cosa dolenta i t’he emmenat de seguida. A mi també em fa mal el cap.

—Però què he vist?

—No has vist pas res. El que hi ha és que allà estaven cremant unes substàncies que fan tenir visions; és cosa dels àrabs. Potser és el mateix que el Vell de la Muntanya feia flairar als seus assassins abans d’aviar-los a complir llurs missions.127 Amb això ja hem explicat el misteri de les visions. Algú posa herbes màgiques durant la nit per convèncer els visitants extemporanis que la biblioteca és protegida per presències diabòliques. Fet i fet, què has sentit?

D’una manera confusa, segons el que en recordava, li vaig fer cinc cèntims de la meva visió. Guillem va esclafir el riure.

—La meitat d’això que m’expliques són coses que afegeixes per arrodonir el que has vist en aquell llibre i l’altra meitat eren els teus desigs i les teves pors que parlaven. Vet aquí el que provoquen aquestes herbes. Demà caldrà que en parlem amb Severino; em penso que en sap més que no ens vol fer creure. Són herbes, només herbes, i no cal recórrer a aquelles potingues nigromàntiques de què ens parlava el vidrier. Herbes, miralls… Hi ha tot d’invents d’allò més aciençats per defensar aquest indret de saviesa prohibida. La ciència utilitzada no pas per il·luminar, sinó per amagar. No m’agrada. Una ment perversa té encomanada la defensa de la biblioteca. Però ha estat una nit feixuga, caldrà que sortim, per ara. Estàs trasbalsat i necessites aigua i aire fresc. No val la pena provar d’obrir aquestes finestres, massa enlairades, i que potser fa decennis que són tancades. Com els ha pogut passar pel cap que Adelmo es vagi llançar des d’aquí?

Sortir, va dir Guillem. Com si fos fàcil. Sabíem que la biblioteca només tenia una entrada, per la torrassa de llevant. Però on érem en aquell moment? Havíem perdut l’esma del tot. Mentre vagàvem temptejant el camí temorosos de no poder sortir mai més d’aquell lloc, jo fent tentines i amb rampells de vomitera, neguitós ell per causa meva, i enrabiat ensems amb ell mateix per la migradesa del seu saber, ens va venir, o, més ben dit, a Guillem li va venir, una idea per a l’endemà. Hauríem de tornar a la biblioteca —sempre que abans reeixíssim a sortir-ne— amb un tió encès o amb una altra substància capaç de deixar senyals a la paret.

—Només hi ha una manera de trobar la sortida del laberint —recità Guillem—. A cada nus nou, és a dir, a cada punt no visitat fins ara, hi traçarem un senyal per indicar el camí d’arribada. Quan veurem que, en algun dels camins del nus, ja hi ha senyals marcats, voldrà dir que per aquell nus ja hi hem passat, i traçarem un sol senyal en el camí d’arribada. Quan ens trobem que tots els passos possibles estan senyalats, caldrà que girem cua i refem el camí. Però, si encara queda un pas o dos sense senyalar, en triarem un qualsevol i hi traçarem dos senyals. Quan enfilem un pas que porti un sol senyal, n’hi posarem dos més, de manera que en tingui tres. Si, arribats a un nus, no enfilem mai aquells passos que portin tres senyals, arribarà un moment que no quedarà cap més pas per senyalar, cosa que voldrà dir que hem recorregut el laberint sencer.

—Com ho sabeu? Enteneu de laberints?

—No. Cito un text antic que vaig llegir una vegada.

—I seguint aquesta regla es pot sortir?

—Gairebé mai, que jo sàpiga. Però ho provarem, malgrat tot. I un dia d’aquests tindré ulleres i em vagarà de mirar-me els llibres més a fons. Allà on el recorregut de les inscripcions ens acaba d’embolicar, podria ser que el recorregut dels llibres ens donés una bona regla.

—Tindreu les ulleres? Com us ho fareu per recuperar-les?

—He dit que tindré unes ulleres. Me’n faré fer unes altres. Em fa l’efecte que el vidrier es deleix per tenir l’avinentesa de fer un experiment nou. Sempre que tingui les eines que li calen per bisellar el vidre. De vidres, en té un grapat a l’obrador.

Mentre fèiem tombs cercant el camí, tot d’una, al bell mig d’una sala, em vaig sentir una mà invisible que m’amoixava la cara, mentre un gemec, que no era humà ni era animal, ressonava en aquella cambra i en la del costat, com un espectre que vagaregés de sala en sala. Hauria hagut d’estar preparat per a les sorpreses de la biblioteca, però vaig tenir un ensurt i vaig fer un bot enrere. Guillem devia haver tingut una sensació semblant, perquè es fregava la galta, alhora que aixecava la llàntia i mirava al voltant.

Va alçar una mà, va examinar la flama, que semblava més abrandada, es va humitejar un dit i el va sostenir dret al davant.

—És clar! —va dir en acabat. I em va senyalar dos punts, en dues parets oposades, a l’alçada d’una persona. Allà s’obrien dues troneres estretes, i parant-hi la mà podíeu percebre un corrent d’aire fresc que venia de fora. Atansant-hi l’orella sentíeu un murmuri, com si s’hagués girat vent a l’exterior.

—La biblioteca devia tenir un sistema de ventilació —va dir Guillem—. Si no, l’ambient seria irrespirable, sobretot a l’estiu. A més a més, aquestes troneres deixen passar el grau just d’humitat perquè els pergamins no s’eixarreeixin. Però la llestesa dels fundadors no s’acaba aquí. Van situar les troneres en uns angles determinats, fent per manera que, les nits ventoses, les glopades d’aire que entren per aquests ventallons ensopeguin amb vents contraris i s’arremolinin al llarg de les diverses sales, fent aquest udol que acabem de sentir. Aquesta remor, més els miralls, les herbes i tot plegat, no fan sinó acréixer la basarda dels incauts que gosin entrar aquí, com nosaltres, sense conèixer bé el lloc. Nosaltres mateixos ens hem arribat a pensar que hi havia fantasmes que ens llançaven alenades a la cara. No ens n’hem adonat fins ara que s’ha girat vent. Vet aquí que hem resolt un altre misteri. Però, fet i fet, encara no sabem per on hem de sortir!

Amb aquestes enraonies anàvem voltant esmaperduts, sense parar esment a llegir-nos les inscripcions, que semblaven totes iguals. Vam anar a raure en una altra sala heptagonal, vam voltar per les estances properes, i no trobàvem la sortida. Vam girar cua, vam estar fent giragonses gairebé una hora sencera sense esperança d’orientar-nos. Va arribar un moment que Guillem va decidir de donar-se per vençut i va dir que ens ajacéssim a dormir en qualsevol sala fins que l’endemà vingués a trobar-nos Malaquies. Mentre ens planyíem pel final malastruc de la nostra bella missió, vam ensopegar sobtadament amb una cambra que empalmava amb l’escala. Vam donar fervorosament gràcies al Cel i vam baixar escales avall amb gran joia.

Un cop a la cuina, ens precipitàrem cap a la llar de foc, vam enfilar el passadís de l’ossera i juro que la ganyota mortuòria d’aquelles testes nues em va semblar el somriure de persones estimades. Vam tornar a l’església i vam sortir pel portal de tramuntana, i, a l’últim, vam seure joiosos damunt les lloses de pedra de les tombes. L’aire finíssim de la nit em va semblar un bàlsam diví. Ens voltava la celístia, i les visions de la biblioteca havien quedat enrere.

—Que n’és, de bell, el món, i que en són, de lletjos, els laberints! —vaig dir alleujat.

—Que en seria, de bell, el món, si hi hagués una regla que ens orientés pels laberints! —va respondre el meu mestre.

—Quina hora deu ser? —vaig preguntar.

—He perdut la noció del temps. Però valdrà més que el toc de matines ens trobi a les nostres cel·les.

Vorejàrem el costat esquerre de l’església, passàrem per davant del portal (em vaig girar per no haver de veure els ancians de l’Apocalipsi, super thronos viginti quatuor!) i travessàrem el claustre fins al recer dels pelegrins.

Al llindar hi havia l’Abat, que ens va mirar severament.

—Us he estat buscant tota la nit —va dir a Guillem—. No us he trobat a la cel·la, ni a l’església…

—Seguíem una pista… —va dir vagament Guillem, engavanyat. L’Abat se’l va mirar una bona estona i va dir amb una veu lenta i dura—: Us he buscat just després de completes. Berengario no era al cor.

—I ara! —va fer Guillem, tot enriolat. Era evident, doncs, que s’havia entaforat a l’scriptorium.

—No era al cor a l’hora de completes —va repetir l’Abat—. I no ha tornat a la seva cel·la. Estan a punt de tocar matines, ja veurem si surt. Altrament, vaticino una altra malastrugança.

Per matines, Berengario no hi era.





TERCER DIA





Tercer dia


DE LAUDES A PRIMA

En què hom troba un drap tacat de sang a la cel·la de Berengario desaparegut, i aquí s’acaba tot

Mentre escric això revisc el cansament d’aquella nit, o d’aquell matí. Què us diré? Passat l’ofici, l’Abat va mobilitzar la major part dels monjos, que ja estaven alarmats, perquè ho escorcollessin tot. Va ser endebades.

Cap a l’hora de laudes, tot remenant la cel·la de Berengario, un monjo va trobar sota la màrfega un drap blanc tacat de sang. El van ensenyar a l’Abat, que quan el va veure s’ho va prendre com un mal averany. Jorge, que hi era al davant, quan ho va saber, va dir. «Sang?», com si ho trobés inversemblant.

Quan van ennovar-ne Alinardo, va brandar el cap i va dir:

—No, no, a la tercera trompeta la mort ve per l’aigua…

Guillem va observar el drap i va dir:

—Ara tot queda clar.

—Ah, sí? On era Berengario, doncs? —li vaig preguntar.

—No ho sé pas —respongué. Aymaro, en sentir això, va alçar els ulls al cel i va xiuxiuejar a Pietro de Sant’Albano:

—Els anglesos són fets així.

Cap a l’hora de prima, que ja llostrejava, van enviar servents a fer una batuda al peu de l’espadat, tot al voltant de la muralla. Van tornar a l’hora terça, amb les mans buides.

Guillem em va dir que no hi podíem fer més. Calia esperar els esdeveniments. I va fer cap a la ferreria, on es va embrancar en una prolixa conversa amb Nicola, el mestre vidrier.

Jo em vaig asseure a l’església, vora el portal central, mentre deien missa. Em vaig adormir devotament una bona estona; sembla, talment, que els joves necessitin dormir més que no pas els vells, els quals ja ho han fet prou i es preparen per adormir-se eternament.





Tercer dia


TERÇA

En què Adso, a l’scriptorium, reflexiona sobre la història del seu orde i sobre el destí dels llibres

Vaig sortir de l’església més reposat però amb la ment trasbalsada perquè el cos no gaudeix d’un descans tranquil sinó a les hores nocturnes. Vaig pujar a l’scriptorium i, després de demanar permís a Malaquies, vaig començar a fullejar el catàleg. I, mentre pegava llambregades distretes als fulls que em passaven davant dels ulls, en realitat observava els monjos.

Em va colpir la calma i la serenor amb què es consagraven a llur tasca, com si el fet que hom estigués buscant adeleradament un germà seu per tot el recinte de l’abadia i el fet que dos més haguessin mort en circumstàncies esborronades no els afectessin. Vet aquí, em vaig dir, la grandesa del nostre orde: pels segles dels segles, homes com aquests han vist irrompre les hordes dels bàrbars, saquejar llurs abadies, esfondrar-se els regnes en remolins de foc, i, a desgrat de tot, han continuat estimant els pergamins i les tintes i han continuat llegint a flor de llavi paraules que es transmetien als segles venidors. Si van continuar llegint i copiant quan s’acostava el mil·lenni, per què no ho havien de fer ara?

El dia abans Benci havia dit que estaria disposat a pecar per tal de trobar un llibre rar. No deia mentida ni feia broma Certament, un monjo havia d’estimar els seus llibres amb humilitat, volent el bé d’aquests i no pas la satisfacció de la pròpia curiositat; però allò mateix que és per als laics la temptació de l’adulteri i per al clergat secular la cobejança de riqueses, ho és per als monjos la seducció del coneixement.

Vaig fullejar el catàleg i em va ballar davant dels ulls una rastellera de títols misteriosos: Quinti Sereni de medicamentis, Phaenomena, Liber Aesopi de natura animalium, Liber Aethici peronymi de cosmographia, Libri tres quos Arculphus episcopus Adamnano escipiente de locis sanctis ultramarinis designavit conscribendos, Libellus Q. Iulii Hilarionis de origine mundi, Solini Polyshistor de situ orbis terrarum et mirabilibus, Almagesthus…128 No em feia estrany que el misteri deis crims se centrés al voltant de la biblioteca. Per a aquests homes consagrats a l’escriptura la biblioteca era al mateix temps la Jerusalem celestial i un món subterrani al límit entre la terra inconeguda i els inferns. Els dominava la biblioteca, les seves prometences i les seves prohibicions. Vivien amb ella, per ella i potser contra ella, tot esperant culpablement de violar-ne un dia els secrets. Per què no s’havien de jugar la vida a fi de satisfer una curiositat de llur ment o per quina raó no havien de poder matar a fi d’impedir que un altre els arrabassés un secret que servaven zelosament?

Temptacions, és cert, urc de la ment. D’una altra mena ben diversa era el monjo escrivent que havia imaginat el nostre sant fundador, capaç de copiar sense entendre, abandonat a la voluntat de Déu, escrivent en tant que orant i orant en tant que escrivent. ¿Per què les coses ja no eren així? Oh, certament no eren pas aquestes les úniques causes de degeneració del nostre orde! S’havia fet massa poderós, els seus abats emulaven els reis; ¿no era potser Abbone l’exemple d’un monarca que, amb gest de monarca, tractava de dirimir controvèrsies entre monarques? El mateix saber que les abadies havien aplegat es feia servir ara com a moneda de canvi, motiu de supèrbia, motiu d’ostentació i de prestigi; així com els cavallers galejaven d’armadures i estendards, els nostres abats feien ostentació de còdexs miniats… Més que més ara (oh follia!) que els nostres monestirs havien perdut fins i tot la palma de la saviesa: a hores d’ara les escoles catedralícies, les corporacions urbanes, les universitats, copiaven llibres, potser més llibres que nosaltres, i millors, i en treien de nous… i potser aquesta era la causa de tantes maltempsades.

L’abadia en què em trobava era potser la darrera que feia gala de la seva excel·lència en la producció i la reproducció del saber. Però, potser per això mateix, els seus monjos no es donaven per pagats amb la santa tasca de la còpia; volien produir ells mateixos nous complements de la natura, empesos per la cobejança de coses noves. I no s’adonaven, vaig intuir confusament en aquell moment (i ho sé del cert avui, vell d’anys i d’experiència) que, fent així, afermaven la ruïna de llur pròpia excel·lència. Perquè, si aquell saber nou que ells volien produir s’hagués escampat lliurement enllà del clos d’aquella muralla, res no hauria permès de distingir aquell lloc sagrat d’una escola catedralícia o una universitat ciutadana. En canvi, si restava amagat, servaria intactes el seu prestigi i la seva força, no el corromprien les disputes, ni l’arrogància quodlibetal que vol passar pel sedàs del sic et non129 qualsevol misteri i qualsevol grandesa. Vet aquí, em vaig dir, la raó del misteri i de la foscor que embolcallen la biblioteca, que és una reserva de saber, però que només pot servar intacte aquest saber vetllant perquè no arribi a l’abast de qualsevol, fins i tot dels monjos mateixos. El saber no és pas com la moneda, que roman físicament íntegra més enllà de les barates més infames: és més aviat com un vestit bellíssim que s’atrotina amb l’ús i l’ostentació. ¿No passa el mateix amb els llibres, les pàgines dels quals s’engrunen i les tintes i els ors esdevenen opacs, quan passen per massa mans? No gaire lluny de mi veia Pacifico de TívoIi que fullejava un volum antic, els folis del qual s’havien mig enganxat a causa de la humitat. Per fullejar-lo es mullava el dit índex i el polze amb la llengua i, al toc de la seva saliva, aquelles pàgines perdien vigoria; obrir-les volia dir doblegar-les, exposar-les a l’acció severa de l’aire i la pols, que rosegarien les venes subtils que encrespaven el pergamí amb l’esforç, i farien més floridura allà on la saliva havia estovat i, alhora, afeblit l’angle del full. Igual com un excés de dolçor afebleix i boteix el guerrer, aquest excés d’amor possessiu i encuriosit predisposava el llibre a la malaltia que l’havia de matar.

Què caldria fer? Deixar de llegir, conservar només? Eren enraonades les meves temences? Què hi hauria dit el meu mestre?

No gaire lluny de mi, vaig albirar un rubricador, Magnus de Iona, que havia raspat el seu pergamí amb pedra tosca i ara l’estava estovant amb guix per allisar-lo després amb la plana. Vora d’ell, Rabano de Toledo havia afixat el pergamí a la taula i, després d’assenyalar-ne els marges amb uns minúsculs forats fets a banda i banda, traçava ara amb un estilet metàl·lic unes línies horitzontals finíssimes. Al cap de poc, els dos fulls s’omplirien de colors i de formes, la pàgina esdevindria una mena de reliquiari, esclatant de gemmes encastades en allò que fóra després l’ordit devot de l’escriptura. Aquells dos germans, em vaig dir, estan vivint llur paradís a la terra. Estaven confegint llibres nous, iguals que aquells que el temps destruiria inexorablement… Per tant, la biblioteca no podia ser amenaçada per cap força terrestre; era, doncs, una cosa viva… Però, si era viva, per què no es podia obrir al risc del coneixement? ¿Era això el que volia Benci i el que potser havia volgut Venanci?

Em vaig sentir atabalat, embasardit dels meus pensaments. Potser aquests no eren els que esqueien a un novici que tenia com a única obligació servar la regla de manera escrupolosa i humil, per tots els anys a venir… que és el que he anat fent, sense plantejar-me més qüestions, mentre el món s’enfonsava més i més en una tempesta de sang i de follia.

Era l’hora de l’àpat del matí, i vaig fer cap a la cuina, on a hores d’ara ja m’havia fet amic amb els cuiners, i ells em van oferir algunes de les queixalades més saboroses.





Tercer dia


SEXTA

En què Adso rep les confidències de Salvatore, que no es poden encabir en unes quantes paraules, però que li inspiren moltes reflexions feixugoses

Tot menjant, vaig veure en un racó Salvatore, que, a la traça, ja havia fet les paus amb el cuiner i s’empassava engrescadament un pastís de carn d’ovella. Endrapava com si no hagués menjat mai de la vida, sense deixar-se una engruna, i semblava que donés gràcies a Déu per algun esdeveniment extraordinari.

Em va fer l’ullet i em va dir, en el seu parlar estrafolari, que menjava per tots els anys que havia fet dejuni. Li vaig demanar que s’expliqués. Em va parlar d’una minyonia punyent passada en un llogarret de mal aire, en què plovia a bots i barrals, i els camps es corsecaven, i tot era infestat de miasmes mortífers. Pel que vaig entendre, hi va haver inundacions any rere any, els solcs dels camps es van esvanir, i amb un almud de llavors feies un sextari,130 i, després, el sextari es reduïa a no res. Els senyors també feien cara esblaimada, com els pobres, tot i que, com observà Salvatore, morien més pobres que senyors, potser —comentà amb un somriure— perquè n’hi havia més… Un sextari costava quinze sous, un almud seixanta sous, els predicadors anunciaven la fi dels temps, però els pares i els avis de Salvatore recordaven que altres vegades havia passat el mateix, de manera que van arribar a la conclusió que els temps sempre estaven per acabar-se. I així, quan s’hagueren menjat totes les carronyes dels ocells i tots els animals immunds que pogueren trobar, va córrer la brama que algú del poble començava a desenterrar els morts. Salvatore explicava amb grans escarafalls, com un histrió, el que acostumaven a fer aquells «homes dolentíssims» que cavaven amb els dits el terra dels cementiris, l’endemà d’algun enterrament «Nyam!» deia, i clavava queixalada al seu pastís d’ovella; però, en la seva expressió, jo hi veia la ganyota del desesperat que es menjava un cadàver. I després, no contents de cavar en terra consagrada, alguns, més perduts que els altres, s’amagaven al bosc, com bandolers, es posaven a l’aguait dels caminants i els assaltaven. «Zas!», deia Salvatore, el ganivet al coll i «nyam!». I els més perduts de tots enllepolien els nens amb un ou o una poma i se’ls menjaven; això sí, precisà Salvatore, tot seriós, abans els coïen. Va explicar el cas d’un home que va arribar al poble venent carn cuita per pocs sous i la gent no se’n sabia avenir, d’aquell cop de sort, fins que el capellà va dir que es tractava de carn humana, i l’home fou esquarterat per una multitud enfurida. Però aquella nit mateixa algú del poble va anar a cavar la fossa del mort i es menjà la carn del caníbal, i, quan el van descobrir, el condemnaren a mort a ell també.

Però Salvatore em va explicar més coses encara. Amb mots escapçats, obligant-me a recordar el poc que sabia de provençal i dels dialectes italians, em va explicar la història de la seva fuga del poble nadiu, el seu vagareig pel món. I, en el seu relat, vaig reconèixer moltes persones que ja havia conegut o trobat pel camí, i moltes més que vaig conèixer després i que reconec ara, de manera que no sé si ara, a tants anys de distància, li atribueixo aventures i delictes que eren d’altres, que vaig conèixer abans que a ell o després i que ara, en la meva ment fatigada, s’esmussen i afaiçonen una sola imatge, precisament en virtut de la força de la imaginació, que, conjuminant el record de l’or amb el record de la muntanya, sap compondre la idea d’una muntanya d’or.

Durant el viatge Guillem m’havia parlat sovint dels simples, terme amb el qual alguns dels seus germans designaven no solament el poble, sinó ensems les persones incultes. Una expressió que em va semblar molt genèrica, perquè a les ciutats italianes havia trobat mercaders i menestrals que no eren clergues però tampoc no eren incultes, encara que els seus coneixements es transmetien en llengua vulgar. I, per exemple, alguns dels tirans que governaven llavors la península eren ignorants en ciència teològica i mèdica, i en lògica, i en llatí, però certament no eren simples ni gent necessitada. Per això crec que fins i tot el meu mestre, quan parlava dels simples, feia servir un concepte més aviat simple. Però, sens dubte. Salvatore era un simple, venia d’una terra castigada, de segles, per la fretura i per la prepotència dels senyors feudals. Era un simple però no era un neci. Aspirava a un món diferent, que, per l’època que fugí de cals seus pares, segons el que em va dir, era semblant al país de Xauxa, en què els arbres regalimessin de mel i produïssin formatges i xoriços flairosos.

Estalonat per aquesta esperança, com si es negués a admetre que aquest món és una vall de llàgrimes, en el qual (com m’han ensenyat) fins i tot la injustícia ha estat prevista per mantenir l’equilibri de les coses, per la providència, els designis de la qual sovint ens escapen. Salvatore viatjà per diferents països, des del seu Monferrato nadiu cap a la Ligúria, i després cap a la Provença i fins a les terres del rei de França.

Salvatore voltà pel món pidolant, furtant, fingint-se malalt, posant-se temporalment al servei d’algun senyor, i després se’n tomà al bosc i al camí ral. Pel que em va explicar, el vaig associar amb aquelles bandes de rodamons que, temps a venir, els anys següents, vaig veure rodar per Europa: falsos monjos, tocacampanes, tramposos, belitres, perdularis i esparracats, leprosos i esguerrats, caminants, rodamons, joglars, clergues apàtrides, estudiants passavolants, tafurs, prestidigitadors, mercenaris invàlids, jueus errívols, antics captius dels infidels amb la ment orada, folls, fugitius, desterrats, malfactors amb les orelles escapçades, sodomites, i, entre ells, artesans ambulants, teixidors, calderers, cadiraires, esmolets, empalladors, paletes, brivalls de tota mena, tafurs, poca-penes, brètols, bergants, maules, morts de gana, estafes, saltimbanquis, pòtols, truans, i canonges i capellans simoníacs, i gent que vivia de la ingenuïtat d’altri, falsificadors de butlles i segells papals, venedors d’indulgències, falsos paralítics que s’estassaven a les portes de les esglésies, trànsfugues dels convents, venedors de relíquies, perdonadors, endevins i quiromants, nigromants, curanderos, falsos mendicants i fornicadors de tota casta, corruptors de monges i de noies amb enganys i violència, simuladors d’hidropesia, epilèpsia, hemorroides, gota, falsos nafrats, simuladors de demència malenconiosa. N’hi havia que s’aplicaven emplastres al cos per fingir nafres inguaribles, d’altres que s’omplien la boca d’una substància de color de sang per simular esputs de tísic, bergantells que simulaven invalidesa d’algun dels seus membres, portaven bastó sense necessitat i simulaven el mal de Sant Pau, la sarna, els bubons, tumors, i s’hi aplicaven benes, tintura de safrà, que portaven ferros a les mans i el cap embenat, que entraven a les esglésies escampant una alenada pudent i es deixaven caure de cop i volta enmig de les places, esputant bava i amb els ulls en blanc, traient pel nas sang feta de suc de móres i vermelló, per arrencar un mos de pa o quatre rals a la gent atemorida que recordava l’exhortació dels sants pares a donar almoina: comparteix el teu pa amb l’afamat, porta a casa teva el qui no té sostre, visitem el Crist, acollim el Crist, vestim el Crist perquè, així com l’aigua purga el foc, així l’almoina purga els nostres pecats.

Fins i tot després de l’època en què tingueren lloc els fets que estic reportant, al llarg del curs del Danubi n’he vistos molts i encara en veig molts, d’aquests tocacampanes que tenien, com els dimonis, els seus noms i les seves subdivisions: acapons, lotori, protometges, pauperes verecundi, morghigeri, affamiglioli, crociarii, alacerbats, reliquiaris, enfarinats, falpatori, iucchi, spectini, cochini, apezents i atarantats, acconi i admiracti, mutuators, atremants, cagnabaldi, falsibordons, acadents, alacrimants i affarfants.

Era com un fang que rajava pels camins del nostre món, i entre ells s’esquitllaven predicadors de bona fe, heretges a la percaça de noves víctimes, agitadors que atiaven la discòrdia. Va ser precisament el papa Joan, sempre obsedit per la por als moviments del simples que prediquessin i practiquessin la pobresa, qui va fulminar els predicadors mendicants, que, segons ell deia, atreien els curiosos brandant estendards pintats amb figures virolades, predicaven i arrencaven diners amb amenaces. ¿Tenia raó el papa simoníac i corrupte quan equiparava els frares mendicants que predicaven la pobresa amb aquestes bandes de desheretats i rapinyadors? En aquell temps, després d’haver recorregut part de la península italiana, jo ja no tenia les idees gaire clares: havia sentit a parlar dels frares d’Altopascio, que, tot predicant, pronunciaven amenaces d’excomunió i prometien indulgències, absolien els culpables de rapinyes i fratricidis, d’homicidis i perjuri a canvi de diners comptants, proclamaven que en llur hospital es deien cada dia fins a cent misses, per a les quals recaptaven donatius, i que amb llurs béns dotaven dues-centes noies pobres. També havia sentit a parlar de fra Pau el Coix, que, ermità al bosc de Rieti, s’ufanava d’haver rebut directament de l’Esperit Sant la revelació que l’acte carnal no era pecat: així seduïa les seves víctimes, que anomenava germanes i obligava a despullar-se i a ser fuetejades i a fer cinc genuflexions a terra, abans d’oferir les seves víctimes a Déu i exigir-los el que ell en deia el bes de la pau. Però, era veritat? ¿I quin vincle hi havia entre aquests ermitans que es deien il·luminats i els frares de la vida pobra, que recorrien els camins de la península fent veritable penitència i eren mirats amb odi pels bisbes i els clergues els vicis i les rapinyes dels quals fustigaven?

El relat de Salvatore, quan es barrejava amb coses que jo ja sabia, no permetia d’establir aquestes diferències: tot semblava igual a tot. De vegades el veia com un d’aquells pidolaires esguerrats de Turena, dels quals parla la faula, que, quan van ser a prop del cadàver miraculós de sant Martí, van fugir per por que el sant no els guarís i els estronqués així la font de llurs guanys, però el sant, despietat, els va concedir aquella gràcia abans no van ser fora i va castigar llur maldat restituint-los l’ús dels seus membres. D’altres vegades, en canvi, la fesomia felina del monjo s’il·luminava amb una claror dolcíssima quan m’explicava que, vivint enmig d’aquelles bandes, havia escoltat la paraula d’uns predicadors franciscans, també fugitius, i havia comprès que la vida pobra i vagarívola que fas no s’havia de prendre com una fatalitat cega, sinó com un gest joiós de donació, i havia entrat a formar part de sectes i grups penitencials els noms dels quals estrafeia i les doctrines dels quals definia d’una manera bastant grollera. En vaig treure la conclusió que s’havia aplegat amb patarins i valdesos, i potser també amb càtars, arnaldistes i humiliats, i que, tot vagarejant pel món, havia passat d’un grup a un altre, assumint de grat la seva condició errívola com a missió i fent pel Senyor allò que fins llavors havia fet pel seu ventre.

Però, com i fins quan? Pel que vaig entendre, vora trenta anys abans s’havia incorporat a un convent de framenors a Toscana, on havia adoptat l’hàbit de sant Francesc, sense rebre els ordes. Allà, segons em sembla, va aprendre la mica de llatí que parlava, barrejat amb els parlars de tots els llocs on, pobre apàtrida, havia fet estada, i amb els de tots els companys de vagaries que havia conegut, des dels mercenaris de les meves terres fins als bogomils dàlmates. Allà s’havia lliurat a la vida de penitència, segons deia (penitenciàgite, em repetia amb els ulls encesos, i vaig tornar a sentir la fórmula que tant havia encuriosit Guillem), però, a la traça, també els framenors que l’envoltaven tenien les idees confuses, perquè, en una ocasió, enfellonits amb el canonge d’una església propera, acusat de rapinyes i altres malvestats, li assaltaren la casa i el feren rodolar escales avall, fins que el pecador va morir, i, tot seguit, saquejaren l’església. Arran d’això el bisbe va enviar un escamot d’homes armats, els frares es van dispersar i Salvatore va passar una bona temporada vagant per Itàlia amb una banda de fraticelli, o de framenors mendicants, sense cap llei ni disciplina.

Després va trobar recer vora Tolosa, on va viure una història estranya: era el temps en què s’abrandava escoltant històries de les grans gestes dels croats. S’escaigué que una generació de pastors i de gent humil s’aplegà un dia en un gran estol per travessar el mar i anar a combatre contra els enemics de la fe. Els anomenaren pastorets. De fet, el que volien era fugir d’aquella terra maleïda. Hi havia dos capitostos, que els van inspirar falses teories, un capellà que s’havia vist privat de la seva església a causa del seu capteniment i un monjo apòstata de l’orde de sant Benet. Havien trasbalsat el seny d’aquells miserables, que els seguien com un ramat, a grans estols, fins i tot nois de setze anys, contra la voluntat dels seus pares, portant només un sarró i un gaiato, sense diners, deixant abandonats els camps, i formaven una multitud immensa. Quan es van trobar junts, finalment lliures i amb una esperança vaga de terres promeses, van tenir una sensació d’embriaguesa. Quan entraren a la fortalesa de París per alliberar alguns dels seus companys que els senyors havien fet agafar, com que el prebost de la ciutat feia resistència, l’atacaren i el llançaren avall de l’escalinata del reducte i esbotzaren les portes de la presó. Després prengueren posicions al prat de Sant Germà. Ningú no va gosar plantar-los cara, i van sortir de París cap a Aquitània. I pel camí anaven matant tots els jueus que trobaven i els rapinyaven els béns…

—Per què els jueus? —vaig preguntar a Salvatore, que respongué—: I per què no?

I em va explicar que els predicadors els havien dit de tota la vida que els jueus eren els enemics de la cristiandat i acumulaven els béns que a ells els negaven. Li vaig preguntar si no era més exacte dir que, els béns, els acumulaven els senyors i els bisbes, a través dels delmes, i si, per tant, els pastorets no anaven errats d’enemic. Em va contestar que, quan els enemics de debò són massa forts, cal triar uns enemics més febles. Vaig barrinar que el nom de simples venia d’aquí. Només els poderosos tenen sempre clar on són els seus enemics veritables. Els senyors no volien que els pastorets fessin perillar els seus béns i per a ells va ser una gran sort que els capitostos dels pastorets insinuessin la idea que moltes de les riqueses es trobaven en mans dels jueus.

Li vaig preguntar qui havia ficat al cap d’aquella gent que calia atacar els jueus. Salvatore no se’n recordava. Crec que quan s’aplega una gentada tan gran esperonada per una promesa i exigint sobtadament alguna cosa, no se sap mai qui n’és el portaveu. Vaig pensar que els seus capitostos s’havien educat als convents i a les escoles episcopals, i parlaven el llenguatge dels senyors, tot i que el traduïen en termes que fossin entenedors per als pastors. I els pastors no sabien on era el papa, però sabien on eren els jueus. A l’últim van assetjar una torre altívola i poderosa del rei de França, on els jueus, esborronats, havien acudit en massa a trobar recer. I es defensaren amb coratge i braó, llançant tions i pedres. Però els pastorets van calar foc a la porta de la torre, encerclant els jueus amb un turment de foc i fum. I aquests, perduda l’esperança de salvar-se, van preferir matar-se que morir a mans dels incircumcisos, i van demanar a un d’ells, que semblava el més coratjós, que els matés a tall d’espasa. Ell va accedir-hi, i en va matar gairebé cinc-cents. Després va sortir de la torre amb els fills dels jueus i demanà als pastorets de ser batejat. Però aquests li van dir: ¿Tu, que has fet aquest carnatge entre els teus, vols ara salvar-te de la mort? I el van esquarterar, però van perdonar la vida als infants i els feren batejar. Després van fer cap a Carcassona i, pel camí, van perpetrar molts crims de sang. Aleshores el rei de França es va adonar que allò passava de mida i va ordenar que, a cada ciutat per on passessin, hom els plantés cara i que hom defensés els jueus com si fossin homes del rei…

¿Per què en aquell moment el rei es va mostrar tan complaent amb els jueus? Potser perquè va sospitar allò que els pastorets podrien arribar a fer en tot el regne i es va adonar que ja eren massa nombrosos. Aleshores s’entendrí amb els jueus, potser perquè els jueus eren útils al comerç del regne, o perquè calia exterminar els pastorets i donar raons als bons cristians per deplorar llurs crims. Però molts cristians no obeïren el rei, pensant que no era just defensar els jueus, que sempre havien estat enemics de la fe cristiana. I en moltes ciutats la gent del poble, que havien hagut de pagar usura als jueus, estaven cofois que els pastorets els castiguessin per llurs riqueses. Aleshores el rei va prohibir de donar ajut als pastorets, sota pena de mort. Aplegà un exèrcit nombrós i els atacà; molts van morir, d’altres van fugir i es van amagar als boscos, on van morir de fam. Foren exterminats en poc temps. I l’enviat del rei els capturà i els penjà per grups de vint o trenta dels arbres més alts, perquè la visió dels cadàvers servís d’exemple etern i ningú més no gosés fer trontollar la pau del regne.

El fet curiós és que Salvatore em va explicar aquesta història com si es tractés d’una empresa ben virtuosa. Fet i fet, continuava convençut que la multitud dels pastorets s’havia mobilitzat per conquerir el sepulcre del Crist i alliberar-lo dels infidels, i no vaig trobar la manera de fer-li creure que aquesta conquesta bellíssima ja s’havia acomplert, en l’època de Pere l’Ermità i de sant Bernat, i sota el regne del rei sant Lluís de França. El cas és que, a Salvatore, no li va vagar d’anar a lluitar contra els infidels perquè va haver de fugir cames ajudeu-me de territori francès. Tornà a la regió de Novara, em va dir, però a partir d’aquest moment les dades que em fornia eren cada cop més imprecises. A l’últim va arribar a Casale, on es va fer acollir al convent dels framenors (em penso que va ser allà que va conèixer Remigio), en la mateixa època en què molts d’aquests, perseguits pel papa, canviaven d’hàbit i buscaven refugi en monestirs d’altres ordes, per escapar a les flames. Era el mateix que m’havia explicat Ubertino. Per la seva llarga experiència en tota mena de treballs manuals (que havia fet amb fins deshonestos quan vagarejava lliurement i amb fins sants quan rodava món per amor del Crist), el cellerer l’agafà de seguida com a ajudant. Vet aquí precisament per què feia tants anys que era en aquell lloc, poc interessat pels fastos de l’orde i molt enquimerat amb l’administració del magatzem i el rebost, lliure de menjar sense haver de robar i de lloar el Senyor sense que el cremessin.

Aquesta fou la història que em va anar explicant, entre queixalada i queixalada, i em vaig preguntar quina part del relat era inventada i quina part s’havia callat.

Me’l vaig mirar encuriosit, no pas per la singularitat de la seva experiència, sinó perquè, precisament, el que li havia passat em semblava un compendi excel·lent de molts esdeveniments i moviments que feien fascinant i incomprensible la Itàlia d’aquella època.

Què sortia d’aquell relat? La imatge d’un home de vida atzarosa, capaç de matar un consemblant sense adonar-se del seu crim. Però, encara que en aquell temps tota ofensa a la llei divina em semblés igual que qualsevol altra, ja començava a entendre alguns dels fenòmens de què sentia parlar, i comprenia que una cosa és el carnatge comès per una multitud, encesa amb un rapte quasi extàtic i confonent les lleis del dimoni amb les del Senyor, i una altra és el crim individual, perpetrat a sang freda, en silenci, amb astúcia. I no em semblava pas que Salvatore s’hagués pogut sollar amb un crim semblant.

D’altra banda, volia esbrinar alguna cosa sobre les insinuacions de l’Abat, i m’obsedia fra Dolcino, de qui no sabia gairebé res. Però semblava com si el seu fantasma embolcallés moltes de les converses sentides aquells dies.

Li vaig demanar a boca de canó:

—En els teus viatges, no t’has trobat mai amb fra Dolcino?

La reacció de Salvatore fou ben estranya. Els ulls, ja ben oberts, se li esbatanaren un xic més, se senyà diverses vegades i barbotejà unes quantes frases inconnexes, en un llenguatge que aquesta vegada no vaig entendre gens. Però ho vaig interpretar com una negativa. Fins llavors m’havia mirat de bon ull i m’havia tractat amb confiança, fins i tot amicalment. En aquell moment em va mirar gairebé amb odi. A continuació es va excusar amb qualsevol pretext i se’n va anar.

La curiositat em cremava. Qui era aquell frare que infonia terror a tot aquell qui el sentís anomenar? Vaig decidir que no podia resistir més estona aquell cuc. Em va llampegar pel cap una idea. Ubertino! Ell mateix havia pronunciat aquell nom, la primera nit que el vam trobar, ell se sabia fil per randa totes les peripècies, més clares o més fosques, dels frares, els fraticelli, i de tota la trepa de la mateixa corda, al llarg dels darrers anys. On el podria trobar ara? A l’església, sens dubte, absort en la pregària. I, talment, vaig fer-hi cap, aprofitant un moment de lleure.

No el vaig trobar, i no el trobaria fins aquell vespre. I, així, vaig quedar amb el cuc de la curiositat que em rosegava per dins, mentre s’esqueien d’altres fets que tot seguit reportaré.





Tercer dia


NONA

En què Guillem parla a Adso del gran riu herètic, de la funció dels simples dins l’església, dels seus dubtes sobre la cognoscibilitat de les lleis generals i, gairebé incidentalment, li explica com ha desxifrat els signes nigromàntics deixats per Venanci

Vaig trobar Guillem a la ferreria, treballant amb Nicola, tots dos bastant enquimerats amb la seva feina. Havien distribuït damunt la taula tot de discos de vidre minúsculs, que potser ja eren a punt de ser inserits dins els junts d’un vitrall, i, amb els estris adients, n’havien reduït alguns al gruix volgut. Guillem se’ls emprovava plantant-se’ls davant dels ulls. Mentrestant, Nicola donava instruccions als ferrers perquè fabriquessin la forqueta en què caldria encastar després els vidres adequats.

Guillem rondinava tot irritat perquè fins aquell moment les lents que li agradaven més eren de color maragda i, segons ell deia, no volia veure els pergamins com si fossin prats. Nicola es va allunyar per vigilar els ferrers. Mentre traginava els seus discos de vidre, li vaig explicar la meva conversa amb Salvatore.

—Aquest home ha passat per experiències diverses —va dir—. Potser ha estat amb els dolcinians. Aquesta abadia és ben bé un microcosmos; quan tindrem aquí els legats del papa Joan farem el tutiplè.

—Mestre —li vaig dir—, jo ja no entenc res.

—De què, Adso?

—Primer, de les diferències entre els grups herètics. Però, això, ja us ho preguntaré després. Ara em preocupa el problema mateix de la diferència. M’ha fet l’efecte que, tot parlant amb Ubertino, heu provat de demostrar-li que tots són iguals, els sants i els heretges. I, en canvi, quan parlàveu amb l’Abat, maldàveu per explicar-li la diferència entre un heretge i un altre heretge, i entre els heretges i els ortodoxos. Es a dir, retrèieu a Ubertino que considerés diversos aquells qui, fet i fet, eren iguals, i a l’Abat que considerés iguals aquells qui, fet i fet, eren diversos.

Guillem deixà un moment les ulleres damunt la taula.

—Benvolgut Adso —va dir—: mirem d’establir distincions, i distingim, doncs, en els termes de les escoles de París. Doncs bé, diuen allà, tots els homes tenen una mateixa forma substancial. O vaig errat?

—Certament —vaig dir, orgullós del meu saber—. Són animals, però racionals, i el tret que els distingeix és llur capacitat de riure.

—Molt bé. Però Tomàs és diferent de Bonaventura, i Tomàs és gras, tot i que Bonaventura és prim, i fins i tot podria ser que Uguccione fos dolent i que Francesc fos bo, o que Aldemar fos flegmàtic i Agilulf fos biliós. O no?

—Indubtablement.

—Aleshores, això vol dir que hi ha identitat, en homes diversos, pel que fa a llur forma substancial, i diversitat pel que fa als accidents, és a dir, pel que fa a llurs terminacions superficials.

—Això tanca de cop.

—I, aleshores, quan dic a Ubertino que la mateixa natura humana, en la complexitat de les seves operacions, és capdavantera tant de l’amor del bé com de l’amor del mal, tracto de convèncer Ubertino de la identitat de la natura humana. Quan després dic a l’Abat que hi ha diferència entre un càtar i un valdès, insisteixo en la varietat de llurs accidents. I hi insisteixo perquè es pot escaure que cremin un valdès tot atribuint-li els accidents d’un càtar i viceversa. I quan es crema un home es crema la seva substància individual i es redueix a pur no-res allò que era un acte concret d’existir, bo per si mateix, almenys als ulls de Déu, que li mantenia l’ésser. Et sembla una bona raó per insistir en les diferències?

—Sí, mestre —vaig respondre entusiasmat—. Ara he comprès per què parleu així, i aprecio la vostra bona filosofia!

—No és pas la meva —va dir Guillem—, i no sé ni si és la bona. Però l’important és que ho hagis comprès. Vejam ara la teva segona pregunta.

—És que —vaig dir— em penso que no serveixo per a res. No reïxo a escatir la diferència accidental entre els valdesos, els càtars, els pobres de Lió, els humiliats, els beguins, els terciaris, els llombards, els joaquimites, els patarins, els apostòlics, els pobres de Llombardia, els arnaldistes, els guillemites, els seguidors del lliure esperit i els luciferins. Com m’ho haig de fer?

—Oh, pobre Adso! —va riure Guillem, ventant-me un toc afectuós al clatell—. No en tens cap culpa! Veuràs, és com si durant els dos darrers segles haguessin bufat sobre el nostre món glopades d’impaciència, d’esperança i de desesperança alhora… Però no, aquesta analogia no és pas bona. Pensa en un riu, dens i majestuós, que s’escola al llarg de milles i més milles entre grans terraplens, i saps on és el riu, on són els terraplens i on és la terra ferma. Fins a un cert punt el riu, per cansament, perquè ha recorregut massa temps i massa espai, perquè s’atansa al mar, que anul·la dins seu tots els rius, ja no sap el que és. Esdevé el seu propi delta. Potser li queda el braç central, però d’aquest n’arrenquen molts, en totes les direccions, i alguns tomen a confluir entre ells, i ja no se sap què és l’origen de què, i potser no saps què és encara riu i què és ja mar…

—Si he copsat la vostra al·legoria, el riu és la ciutat de Déu, o el regne dels justos, que s’està atansant al mil·lenni, i enmig d’aquella incertitud ja no es pot contenir més, neixen profetes falsos i profetes vers, i tot s’aiguabarreja en la gran plana en què s’esdevindrà l’Harmagedon…

—No pensava en això. Però també és cert que entre nosaltres, els franciscans, sempre alena la idea d’una terça edat i de l’adveniment del regne de l’Esperit Sant. No, més aviat mirava de fer-te entendre com el cos de l’església, que ha estat al llarg dels segles el cos de tota la societat, el poble de Déu, s’ha tornat massa ric, i massa dens, i arrossega en la seva correntia les escòries de tots els països que ha travessat, i ha perdut la seva puresa pròpia. Els braços del delta són, si ho vols, temptatives que fa el riu per abocar-se en el mar al més aviat possible, és a dir, el moment de la purificació. Però la meva al·legoria era imperfecta, només servia per explicar-te que els braços de l’heretgia, quan el riu es desferma i sobreïx, són molt nombrosos, i es confonen entre ells. Pots completar la meva pèssima al·legoria amb la imatge d’un que malda per redreçar a pes de braços els marges del riu, però no se’n surt. I alguns braços del delta queden colgats, alguns són tornats al riu mitjançant canals artificials, d’altres, encara, s’esmunyen sense entrebancs, perquè no es pot contenir tot i és bo que el riu perdi una part de la seva aigua si vol mantenir el seu curs, si vol que la seva llera sigui albiradora.

—Cada vegada ho entenc menys.

—Jo també. No serveixo per parlar parabòlicament. No pensis més en aquesta història del riu. Mira d’entendre, més aviat, que molts dels moviments que has esmentat van néixer fa dos-cents anys i ja han mort, i que d’altres, en canvi, són recents…

—Però quan es parla d’heretges, se’ls designa tots alhora.

—És veritat, però aquesta és una de les maneres com es difon l’heretgia, i una de les maneres com es destrueix…

—Continuo sense entendre-us.

—Déu meu, i que és difícil! Està bé. Imaginat que ets un reformador dels costums i que aplegues una colla de companys i us n’aneu a viure en la pobresa, al cim d’una muntanya I que, al cap de poc, molts et vénen al darrere, de les terres més llunyanes, i et prenen per un profeta, o un nou apòstol, i et segueixen. Et segueixen per tu, pel que dius?

—No ho sé, m’imagino que sí. Per què, si no?

—Perquè han sentit de boca dels seus pares històries d’altres reformadors i llegendes sobre comunitats més o menys perfectes, i es pensen que tot és u.

—Així, doncs, cada moviment hereta els fills de l’altre.

—Certament, perquè hi acudeixen majorment els simples, que no tenen subtilesa doctrinal. Però els moviments de reforma dels costums neixen en indrets diferents i de maneres diferents, i amb doctrines diferents. Per exemple, es confonen sovint els càtars amb els valdesos. Però hi ha molta diferència entre els uns i els altres. Els valdesos predicaven una reforma dels costums dins l’església, els càtars predicaven una església diferent, una visió diferent de Déu i de la moral. Els càtars pensaven que el món era dividit entre forces contràries del bé i del mal, i van constituir una església dins la qual es distingien els perfectes dels simples creients, i tenien llurs sagraments i llurs ritus; van constituir una jerarquia molt rígida, gairebé tant com la de la nostra santa mare església, i no es van proposar en cap moment la destrucció de tota forma de poder. Això t’explica per què van abraçar aquest moviment els poderosos, els grans propietaris, els feudataris. I no es proposaven de reformar el món perquè consideraven que l’oposició entre el bé i el mal no es podrà resoldre mai. En canvi, els valdesos (i, juntament amb ells, els arnaldistes i els pobres de Llombardia) volien bastir un món diferent damunt un ideal de pobresa: per això acollïen els desheretats i vivien en comunitat del treball de les seves mans. Els càtars rebutjaven els sagraments de l’església i els valdesos no; aquests només rebutjaven la confessió auricular.

—Però, aleshores, ¿per què els confonen i per què se’n parla com si fossin la mateixa mala herba?

Ja t’ho he dit: allò que els fa viure és allò mateix que els fa morir. Creixen a còpia d’incorporar simples que vénen estimulats pel fibló d’altres moviments i que creuen que es tracta del mateix corrent de rebel·lió i d’esperança; i són destruïts pels inquisidors, que atribueixen als uns els errors dels altres, i, si els seguidors d’un moviment han comès un crim, aquest crim serà imputat a tots els seguidors de tots els moviments. Els inquisidors s’equivoquen segons la raó, perquè barregen doctrines contraposades; tenen raó, en la mesura que els altres s’equivoquen, perquè quan neix un moviment, per exemple, d’arnaldistes, en una ciutat, hi convergeixen els qui haurien estat o havien estat càtars o valdesos en un altre lloc. Els apòstols de fra Dolcino predicaven la destrucció física dels clergues i dels senyors i van fer molts actes de violència; els valdesos són contraris a la violència, i també els fraticelli. Però estic segur que, en l’època de fra Dolcino, van coincidir en el seu grup molts que ja havien seguit la predicació dels fraticelli o dels valdesos. Els simples no poden triar llur heretgia, s’arrapen als passavolants que van a predicar a la seva terra, pels pobles i les places. És amb això que juguen llurs enemics. La traça del predicador consisteix a presentar als ulls del poble una sola heretgia, que potser encoratja al mateix temps el rebuig del plaer sexual i la comunió dels cossos: perquè així mostra els heretges com un garbuix únic de contradiccions diabòliques que ofenen el sentit comú.

—Llavors, ¿no hi ha relació entre ells i només per un ardit del dimoni pot caure a les mans dels càtars un simple que hauria volgut ser joaquimita o viceversa?

—Això tampoc no és veritat. Mirem de començar de cap i de nou, Adso. T’asseguro que tracto d’explicar-te una cosa la veritat de la qual ni jo mateix no crec posseir. Em penso que l’error rau en el fet de creure que primer ve l’heretgia i després els simples que s’hi aboquen (i s’hi damnen). En reealitat, primer ve la condició dels simples i després l’heretgia.

—I com és això?

—Tu tens clara la constitució del poble de Déu. Un gran ramat, ovelles bones i males ovelles, vigilades per uns mastins, els guerrers, ço és, el poder temporal, l’emperador i els senyors, sota el guiatge dels pastors, els clergues, els intèrprets de la paraula divina. La imatge és clara.

—Però no és vertadera. Els pastors lluiten amb els gossos perquè els uns volen tenir els drets dels altres.

—És cert, i és justament per això que queda desdibuixat el caràcter del ramat. Atrafegats a esquarterar-se els uns als altres, perden de vista la cura del ramat. N’hi ha una part que en queda fora.

—Com voleu dir fora?

—Sí, al marge. Pagesos que no són pagesos perquè no tenen terra o perquè la que tenen no dóna recapte per alimentar-los. Ciutadans que no són ciutadans perquè no pertanyen a cap gremi ni a cap corporació, que són poble menut i es troben a la mercè de qualsevol. ¿Has vist mai al camp colles de leprosos?

—Sí, una vegada en vaig veure una de cent. Deformes, amb la carn esblanqueïda que se’ls engrunava, caminant amb crosses, les parpelles botides, ells ulls ensangonats, no parlaven ni cridaven: xisclaven com rates.

—Per al poble cristià, aquests són els altres, els qui són al marge del ramat. El ramat els odia i ells odien el ramat. Ens voldrien tots morts, tots leprosos com ells.

—Sí, recordo una història del rei Marc, que havia de condemnar la bella Isolda i estava per aviar-la a les brases, i van venir els leprosos i van dir que la foguera era poc càstig i que n’hi havia un altre de pitjor. I li van cridar «Dóna’ns Isolda, que sigui nostra, la malaltia abranda els nostres desigs, dóna-la als teus leprosos, mira, els nostres parracs se’ns arrapen a les nafres que traspuen. Ella, que, vora teu, s’engalanava amb riques teles folrades d’ermini i amb joies, quan veurà la cort dels leprosos, quan haurà d’entrar als nostres enfonys a jeure amb nosaltres, llavors reconeixerà el seu pecat i enyorarà aquest esplèndid foc d’arç!».

—Veig que, per ser un novici de sant Benet, tens unes lectures bastant curioses —va dir, mofeta, Guillem, i jo em vaig enrojolar, perquè sabia que un novici no ha de llegir novel·les d’amor, però entre nosaltres, jovencells com érem, prou que en corrien pel monestir de Melk, i en llegíem de nits, a la claror d’una espelma—. Però tant se val —reprengué Guillem—. Has entès el que et volia dir. Els leprosos bandejats voldrien arrossegar tothom a llur ruïna. I es tornaran més dolents com més els bandejaràs, i, com més els representaràs com una cort de lèmurs que volen la teva ruïna, oimés seran bandejats. Sant Francesc va comprendre això, i la primera opció que va fer va ser d’anar a viure amb els leprosos. No es canvia el poble de Déu si no s’hi reintegren els marginats.

—Però vós parlàveu d’uns altres bandejats: no són els leprosos els qui formen els moviments herètics.

—El ramat és com una sèrie de cercles concèntrics, que van de les més remotes llunyanies del ramat fins a la perifèria immediata. Els leprosos són signe de bandejament en general. Sant Francesc ho havia comprès. No solament volia ajudar els leprosos; llavors la seva acció s’hauria reduït a un acte de caritat ben pobre i impotent. Volia significar una altra cosa T’han parlat del sermó als ocells?

—Sí, he sentit aquesta història bellíssima i he admirat el sant que gaudia de la companyia d’aquestes tendres criatures de Déu —vaig dir, abrandat de fervor.

—Bé, doncs t’han explicat una història errada, és a dir, la història que l’orde està reconstruint avui. Quan Francesc va parlar al poble de la ciutat i als seus magistrats i va veure que no l’entenien, va sortir cap al cementiri i es va posar a predicar als corbs i a les garses, als esparvers, als ocells rapinyadors que es menjaven els cadàvers.

—Quina cosa més escruixidora! —vaig dir—. Llavors, no eren ocells bons!

—Eren ocells rapinyadors, ocells bandejats, com els leprosos. Francesc devia pensar en aquell verset de l’Apocalipsi que diu: vaig veure un àngel dret al sol, que va cridar amb veu forta dient a tots els ocells que volaven pel mig del cel: «Veniu, aplegueu-vos per al gran àpat de Déu, per menjar carn de reis, de tribuns i d’herois, carn de cavalls i dels seus cavallers, carn de tota mena de gent, lliures i esclaus, petits i grans!».

—O sigui que Francesc volia incitar els bandejats a la revolta?

—No, això va ser obra més aviat de Dolcino i els seus. Francesc volia incorporar al poble de Déu els bandejats, amatents a la revolta. Però no hi va reeixir, i t’ho dic amb molta amargor. Per reintegrar-hi els bandejats calia que actués dins l’església, per actuar dins l’església li calia obtenir el reconeixement de la seva regla, de la qual sortiria un orde, i un orde com el que en va sortir recompondria la figura del cercle, al marge del qual hi ha els bandejats. Així podràs entendre la raó de ser d’aquestes bandes de fraticelli i de joaquimites, que tornen a aplegar a llur voltant els bandejats.

—Però no parlàvem de Francesc, sinó de fins a quin punt l’heretgia és producte dels simples i dels bandejats.

—Efectivament, parlàvem dels bandejats del ramat de les ovelles. Al llarg dels segles, mentre el papa i l’emperador es destrossaven per disputes de poder, aquells han continuat vivint al marge, ells, els veritables leprosos, dels quals els leprosos no són sinó la figura agençada per Déu perquè nosaltres entenguéssim aquesta admirable paràbola i perquè dient «leprosos» entenguéssim «bandejats, pobres, simples, desheretats, desarrelats del camp, humiliats a les ciutats». No ho hem entès, el misteri de la lepra ha continuat obsedint-nos perquè no n’hem reconegut el caràcter de signe. Bandejats com eren del ramat, tots plegats s’han mostrat amatents a escoltar, o a predicar qualsevol cosa que, valent-se de la paraula del Crist, denunciés el capteniment dels gossos i dels pastors i prometés que algun dia els arribaria el càstig. Això, els poderosos ho han entès sempre. La reintegració dels bandejats comportava la reducció de llurs privilegis; per això els bandejats que prenien consciència de llur bandejament eren assenyalats com a heretges, independentment de llur doctrina. Pel que fa a aquests, encegats com estaven pel fet de llur bandejament, no els interessava, fet i fet, cap doctrina. Qualsevol és heretge, qualsevol és ortodox, no compta la fe que un moviment ofereix, sinó l’esperança que proposa. Totes les heretgies són estendard d’una realitat de bandejament. Si grates per sota de l’heretgia, hi trobaràs un leprós. Totes les batalles contra l’heretgia tenen aquest únic fi: que el leprós resti com a tal. Pel que fa als leprosos, ¿què els vols demanar? ¿Que destriïn el que hi ha de veritat i d’error en el dogma trinitari o en la definició de l’eucaristia? Va, Adso, aquests són jocs per a nosaltres, homes de doctrina! Els simples tenen d’altres problemes. I fixa’t que els resolen sempre erròniament. Per això esdevenen heretges.

—Però, per què alguns els donen suport?

—Perquè serveixen per fer-los el joc, que rarament té res a veure amb la fe, sinó, ben sovint, amb la conquesta del poder.

—¿És per això que l’església de Roma acusa d’heretges tots els seus adversaris?

—Certament. I és per això que reconeix com a ortodoxa aquella heretgia que pot sotmetre al seu control, o que ha d’acceptar perquè ha agafat massa força, i no fóra escaient de tenir-la per enemiga. Però no hi ha cap regla exacta, depèn dels homes, de les circumstàncies. I això també és vàlid per als senyors laics. Fa cinquanta anys el comú de Pàdua va emetre una ordenança per la qual hom condemnava qui matés un clergue a la multa d’un denari gros…

—Si això no és res!

—Exactament. Era una manera d’abrandar l’odi popular contra els clergues, la ciutat era en lluita contra el bisbe. Llavors pots entendre per què, temps ha, a Cremona, els partidaris de l’imperi van ajudar els càtars, no pas per raons de fe, sinó per posar en un trencacolls l’església de Roma. De vegades les magistratures de les ciutats fan costat als heretges perquè aquests tradueixen l’evangeli en llengua vulgar la llengua vulgar és ara la de les ciutats, el llatí és la llengua de Roma i dels monestirs. O també donen suport als valdesos perquè aquests afirmen que tothom, homes i dones, petits i grans, poden ensenyar a predicar, i l’obrer, que és deixeble, al cap de deu anys en cerca un altre per esdevenir el seu mestre…

—I així eliminen la diferència que fa insubstituïbles els clergues! Però, llavors, per què després s’escau que les mateixes magistratures ciutadanes es revoltin contra els heretges i donin mà forta a l’església per fer-los cremar?

—Perquè s’adonen que llur expansió posarà en crisi fins i tot els privilegis dels laics que parlen en llengua vulgar. Al concili de Laterà l’any 1179 (ja veus que són històries que es remunten a fa gairebé dos-cents anys) Walter Map ja advertia contra els perills que comportaria donar crèdit a aquells homes idiotes i illetrats que eren els valdesos. Va dir, si no ho recordo malament, que no tenen casa fixa, que volten pel món descalços sense posseir res, compartint-ho tot, seguint nus el Crist nu; ara comencen d’aquesta manera tan humil perquè són bandejats, però, si se’ls fa massa espai, acabaran bandejant tothom. Per això les ciutats van afavorir després els ordes mendicants i nosaltres els franciscans en particular, perquè permetíem d’establir una relació harmònica entre la necessitat de penitència i la vida ciutadana, entre l’església i els burgesos que vetllaven pels seus mercats…

—S’ha restablert, doncs, l’harmonia, entre amor a Déu i amor als afers?

—No, s’han bloquejat els moviments de renovellament espiritual, s’han endegat dintre els límits d’un orde reconegut pel papa. Però allò que hi bategava a sota no hi ha hagut manera d’endegar-ho; ha donat lloc, en part, als moviments dels flagel·lants, que no fan mal a ningú; les bandes armades com les de fra Dolcino, amb els ritus de fetilleria com els dels frares de Montefalco de què parlava Ubertino…

—Però qui tenia raó, qui té raó, qui va errat? —vaig preguntar esmaperdut.

—Cadascú tenia la seva raó, tothom ha anat errat.

—Però vós —vaig cridar gairebé amb un rampell de rebel·lió—, per què no preneu partit, per què no en dieu on és la veritat?

Guillem va callar uns moments i va alçar cap a la llum la lent que estava treballant. Després l’acalà damunt la taula i m’ensenyà, a través del vidre, una eina de treball:

—Guaita —em va dir—, què hi veus?

—L’eina, una mica més gran.

—Doncs vet-ho aquí; tot el que es pot fer és mirar millor.

—Però és sempre la mateixa eina!

—També el manuscrit de Venanci serà sempre el mateix manuscrit quan l’hauré pogut llegir mercès a aquesta lent. Però potser quan l’hauré llegit coneixeré més bé una part de la veritat. I potser podrem fer que la vida de l’abadia sigui millor.

—Però amb això no n’hi ha prou!

—Vull dir millor que no sembla, Adso. No és pas la primera volta que et parlo de Roger Bacon. Potser no ha estat l’home més savi de tots els temps, però a mi sempre m’ha fascinat l’esperança que alenava en el seu amor per la saviesa. Bacon creia en la força, en les necessitats, en les troballes espirituals dels simples. No hauria estat un bon franciscà si no hagués pensat que els pobres, els desheretats, els idiotes i els illetrats parlen sovint per boca de Nostre Senyor. Si els hagués pogut conèixer de prop, hauria parat més esment als fraticelli que no pas als provincials de l’orde. Els simples tenen alguna cosa més que els doctors, que sovint s’esgarrien a la percaça de lleis molt generals. Tenen la intuïció de l’individual. Però aquesta intuïció, per si sola, no és prou. Els simples perceben una veritat d’ells, potser més veritable que la dels doctors de l’església, però després la malmeten amb gestos irreflexius. Què cal fer? Donar la ciència als simples? Massa fàcil, o massa difícil. I quina ciència? La de la biblioteca d’Abbone? Els mestres franciscans s’han plantejat aquest problema. El gran Bonaventura deia que els savis han de projectar saviesa conceptual sobre la veritat que hi ha implícita en el actes dels simples…

—¿Com el capítol de Perusa i les doctes memòries d’Ubertino que transformen en decisions teològiques la reivindicació de la pobresa pels simples? —vaig dir.

—Sí, però ja has vist que això sempre arriba tard i, quan arriba, la veritat dels simples ja s’ha transformat en la veritat dels poderosos, que és millor per a l’emperador Ludovic que per a un frare de la vida pobra. ¿Com romandre a prop de l’experiència dels simples, mantenint, per dir-ho així, la seva virtut operativa, la seva capacitat d’obrar per a la transformació i el millorament de llur món? Vet aquí el problema que es va plantejar Bacon: «Quod enim laicali ruditate turgescit non habet effectum nisi fortuito —deia—. Sed opera sapientiae certa lege vallantur et in finem debitum efficaciter diriguntur»131. Que és tant com dir que també per a les coses pràctiques, com ara la mecànica, i l’agricultura o el govern d’una ciutat, cal una mena de teologia. Ell pensava que la nova ciència de la natura havia de ser la nova gran empresa dels doctes per coordinar, a través d’un coneixement diferent dels processos naturals, les necessitats elementals que constituïen també el cabal desordenat, però a la seva manera just i vertader, de les esperances dels simples. La nova ciència, la nova màgia natural. Sinó que per a Bacon havia de dirigir aquesta empresa l’església, i em penso que ho deia perquè en la seva època la comunitat dels clergues s’identificava amb la comunitat dels savis. Avui les coses ja no són així, neixen savis fora dels monestirs i de les catedrals, fins i tot fora de les universitats. Observa, per exemple, que, en el nostre país, el més gran filòsof del nostre segle no ha estat un monjo, sinó un apotecari. Parlo d’aquell florentí el poema del qual deus haver sentit anomenar, que jo no he llegit perquè no entenc la seva llengua vulgar i perquè no sé si m’agradaria, car discorre sobre coses molt llunyanes de la nostra experiència. Però ha escrit, em penso, les coses més sàvies que mai hàgim pogut llegir sobre la natura dels elements i de tot el cosmos i sobre la conducció dels estats. Així penso que, com que també jo i els meus amics considerem que per a la conducció de les coses humanes no pertoca a l’església sinó a l’assemblea del poble de dictar les lleis, de la mateixa manera, temps a venir, pertocarà a la comunitat dels savis de proposar aquesta teologia novíssima i humana que és filosofia natural i màgia positiva.

—Una empresa ben bonica —vaig dir—, però és realment possible?

—Bacon hi creia.

—I vós?

—Jo també hi creia. Però per creure-hi caldrà que estiguem segurs que els simples tenen raó perquè compten amb la intuïció de l’individual, que és l’única bona. Però si la intuïció de l’individual és l’única bona, ¿com podrà la ciència arribar a recompondre les lleis universals a través de les quals, i mitjançant la interpretació de les quals, esdevé operativa?

—Això mateix, com podrà fer-ho? —vaig dir.

—Jo no ho sé. A Oxford ho he discutit molt amb el meu amic Guillem d’Occam, que a hores d’ara és a Avinyó. Em va sembrar l’ànim de dubtes. Perquè, si només és justa la intuïció de l’individual, el fet que causes del mateix gènere tinguin efectes del mateix gènere és una proposició difícil de demostrar. Un mateix cos pot ser fred o calent, dolç o amarg, humit o sec, en un lloc, i no ser-ho en un altre. ¿Com puc descobrir el lligam universal que ordena les coses si no puc moure un sol dit sense crear una infinitat d’ens nous, perquè amb aquest moviment canvien totes les relacions de posició entre el meu dit i tots els altres objectes? Les relacions són les maneres com la meva ment percep la relació entre ens singulars, però ¿quina garantia hi ha que aquesta manera sigui universal i estable?

—Però vós sabeu que a un cert gruix del vidre correspon una certa potència de visió, i si ara podeu fabricar ulleres iguals que les que heu perdut és perquè, això, ho sabeu. Altrament, ¿com podríeu fer-ho?

—Una resposta aguda, Adso. Efectivament, he formulat aquesta proposició, que a un mateix gruix ha de correspondre una mateixa potència de visió. L’he formulada perquè altres vegades he tingut intuïcions individuals de la mateixa mena. És ben cert, i és una cosa que coneix prou bé el qui experimenta amb les propietats curatives de les herbes, que tots els individus herbacis de la mateixa natura exerceixen efectes de la mateixa natura en pacients amb disposicions iguals, i per això l’experimentador formula la proposició que tota herba d’una mena determinada és bona per al qui té febre, o que qualsevol lent d’un tipus determinat augmenta en la mateixa proporció la visió de l’ull. La ciència de què parlava Bacon gira, indubtablement, entom d’aquestes proposicions. Fixa-t’hi, parlo de proposicions sobre les coses, no pas de coses. La ciència s’ocupa de les proposicions i els seus termes, i els termes indiquen coses singulars. Ho comprens, Adso? Jo haig de creure que la meva proposició funciona perquè m’ho ha dit l’experiència, però per creure-ho hauré de suposar que hi ha lleis universals i, tanmateix, no en puc parlar, perquè el mateix concepte de l’existència de lleis universals, i d’un ordre donat de les coses, implicaria que Déu en fos presoner, i Déu és una cosa tan absolutament lliure que, si volgués, amb un sol acte de la seva voluntat, el món seria d’una altra manera.

—Per tant, si ho he entès bé, feu, i sabeu per què feu, però no sabeu pas per què sabeu que sabeu el que feu.

Haig de dir amb orgull que Guillem em va mirar fascinat:

—Potser és així. De tota manera, això et farà entendre per què em sento tan insegur de la meva veritat, encara que hi cregui.

—Sou més místic que Ubertino! —vaig dir amb murrieria.

—Potser sí. Però, com veus, treballo amb coses de la natura. I, fins i tot en la recerca que estem duent a terme, no vull pas saber qui és bo o qui és dolent, sinó qui va ser a l’scriptorium ahir a la nit, qui va prendre les ulleres, qui va deixar sobre la neu les empremtes d’un cos que n’arrossega un altre, on és Berengario. Aquests són fets; després provaré de lligar-los entre ells, si és possible, perquè fa de mal dir quina causa va lligada amb quin efecte; n’hi hauria prou amb la intervenció d’un àngel per canviar-ho tot; per això no hi ha raó d’astorar-se si hom no pot demostrar que una cosa és la causa d’una altra Encara que calgui provar-ho sempre, com ho estic fent ara.

—És una vida difícil, la vostra —vaig dir.

—Però he trobat Brunello —va exclamar Guillem, al·ludint al cavall trobat dos dies abans.

—Llavors hi ha un ordre en el món! —vaig cridar triomfant.

—Llavors hi ha una mica més d’ordre en aquest meu pobre cap —respongué Guillem.

En aquell moment va entrar Nicola portant una forqueta gairebé acabada i ensenyant-la triomfalment.

Va venir un novici a informar-nos que l’Abat volia veure Guillem i que l’esperava al jardí. El meu mestre es veié obligat a ajornar els seus experiments i vam córrer cap al punt de la cita. Tot fent camí. Guillem es va picar el front, com si tot just li vingués al cap un detall que hagués oblidat.

—Per cert —va dir—, he desxifrat els signes cabalístics de Venanci.

—Tots? Quan?

—Tot dormint. Depèn del que vulguis dir amb «tots». He desxifrat els signes que van aparèixer a la llum de la llàntia, els que tu vas copiar. Per als apunts en grec, em caldrà esperar fins que tingui les ulleres noves.

—I doncs? Es tractava del secret del finis Africae?

—Sí, i la clau era prou fàcil. Venanci disposava dels dotze signes del Zodíac i de vuit signes per als cinc planetes, els dos lluminars i la terra. Vint signes en total. Suficients per poder-hi associar les lletres de l’alfabet llatí, atès que pots fer servir el mateix signe per representar el so de les dues inicials d’unum i velut. L’ordre de les lletres, ja el sabem. Quin podia ser l’ordre dels signes? He pensat en l’ordre dels cels, posant el quadrant zodiacal en la perifèria extrema. Per tant. Terra, Lluna, Mercuri, Venus, Sol, etcètera, i després, tot seguit, els signes zodiacals en llur successió tradicional, tal com els classifica Isidor de Sevilla, començant per Áries i pel solstici de primavera i acabant per Piscis. Ara; si proves d’aplicar aquesta clau, et trobaràs que el missatge de Venanci pren sentit.

Em va ensenyar el pergamí, damunt el qual havia transcrit el missatge en grosses lletres llatines: Secretum finis Africae manus supra idolum age primum et septimum de quatuor.

—Queda clar? —va preguntar.

—La mà damunt l’ídol opera sobre el primer i sobre el setè dels quatre… —vaig repetir brandant el cap—. No és pas gens clar!

—Ja ho sé. Primer que res caldria saber què volia dir Venanci amb idolum. Una imatge, un fantasma, una figura? I després, què deuen ser aquests quatre que tenen un primer i un setè? I què cal fer-ne? Moure’ls, pitjar-los, estirar-los?

—Llavors no sabem res i tornem a ser al punt de partença —vaig dir, decebut. Guillem s’aturà i em mirà amb un caient no gaire benèvol.

—Xiquet —va dir—, tens al davant un pobre franciscà que amb els seus coneixements modestos i amb la mica de traça que deu al poder infinit del Senyor ha reeixit en poques hores a desxifrar una escriptura secreta que el seu autor confiava que romandria hermètica als ulls de tothom excepte als seus… i tu, miserable bergantell illetrat, ¿et permets de dir que tomem a ser al punt de partença?

Em vaig excusar barroerament. Havia punyit la vanitat del meu mestre, bo i sabent com s’ufanava de la rapidesa i la solidesa de les seves deduccions. Guillem havia acomplert una obra admirable i no era culpa seva que el garneu de Venanci no solament hagués amagat les seves troballes sota el vel d’un obscur alfabet zodiacal, sinó que hagués elaborat, a més a més, un enigma indesxifrable.

—Tant se val, tant se val, no t’excusis —m’interrompé Guillem—. Fet i fet, ja tens raó, encara en sabem massa poc. Anem-nos-en.





Tercer dia


VESPRES

En què hom torna a parlar amb l’Abat, Guillem té algunes idees espaterrants per desxifrar l’enigma del laberint i se’n surt de la manera més raonable. Després hom menja pastisset de formatge

L’Abat ens esperava amb un posat ombrívol i amoïnat. Tenia un paper a la mà.

—Acabo de rebre una carta de l’Abat de Conques —va dir—. Em comunica el nom de la persona a la qual Joan ha confiat el comandament dels soldats francesos i la protecció de la legació. No és pas un home d’armes ni un home de la cort, i formarà al mateix temps part de la legació.

—Estrany connubi de virtuts diverses —va dir Guillem neguitós—. Qui deu ser?

—Bernat Gui, o Bernat Guidoni, com voldreu dir-ne.

Guillem va esclafir un crit en la seva llengua, que ni l’Abat ni jo no vam entendre, i potser va ser millor així, perquè la paraula que va dir tenia un dring obscè.

—No m’agrada —va afegir tot d’una—. Bernat ha estat anys i panys martell d’heretges a la regió de Tolosa i ha escrit una Practica officii inquisitionis hereticae pravitatis132 per a ús de tots aquells qui hagin de perseguir i esvair valdesos, begards, terciaris, fraticelli i dolcinians.

—Ja ho sé. Conec el llibre, que és d’una doctrina admirable.

—D’una doctrina admirable —reconegué Guillem—. Serveix devotament Joan, que aquests darrers anys li ha encomanat moltes missions a Flandes i aquí a Itàlia. I ni tan sols quan el van nomenar bisbe de Galítzia no va posar mai el peu a la seva diòcesi, sinó que va continuar dedicant-se a la seva activitat inquisitorial. Ara em pensava que s’havia retirat al bisbat de Lodève; però, a la traça, Joan el torna a posar en servei precisament aquí, a la Itàlia septentrional. ¿Per què justament Bernat i per què al capdavant d’un escamot armat…?

—Hi ha una resposta —va dir l’Abat— que confirma totes les temences que us expressava ahir. Sabeu ben bé —tot i que no ho vulgueu admetre— que les tesis sobre la pobresa del Crist i de l’església defensades pel capítol de Perusa, excepte per l’escreix d’arguments teològics, són les mateixes que abonen molts moviments herètics, per bé que d’una manera molt menys prudent i amb un capteniment molt menys ortodox. No cal escarrassar-se per demostrar que les tesis de Michele de Cesena, que l’emperador ha fet seves, són les mateixes que les d’Ubertino i Angelo Clareno. I fins aquí les dues legacions estaran d’acord. Però Gui podria arribar més lluny, i és prou traçut per fer-ho: provarà de sostenir que les tesis de Perusa són les mateixes que les dels fraticelli, o dels pseudo-apòstols. Hi esteu d’acord?

—¿Dieu que les coses són així o que Bernat Gui dirà que són així?

—Posem que dic que ell ho dirà —va concedir cautelosament l’Abat.

—També jo hi estic d’acord. Però això era de preveure. Vull dir que ja era sabut que hauríem arribat a això sense que calgués la presència de Bernat. A tot estirar, Bernat ho farà més bé que tots aquells curials de pacotilla, i caldrà gastar més subtilesa per heure-se-les amb ell.

—Sí —va dir l’Abat—, però aquí ens trobem acarats amb la qüestió que es va plantejar ahir. Si d’avui a demà no trobem el culpable de dos o tres crims, hauré de permetre que Bernat vigili els afers de l’abadia. No podré pas amagar a un home investit dels poders amb què comptarà Bernat (per acord mutu entre nosaltres, ep!) que aquí a l’abadia han passat, estan passant encara, fets inexplicables. Altrament, tan bon punt ell ho descobrís, tan bon punt (cosa que Déu no faci) s’esdevingués un altre fet misteriós, tindria tot el dret del món a denunciar que l’havien traït…

—És cert —murmurà Guillem, amoïnat—. No hi ha res a fer-hi. Caldrà que parem esment a vigilar Bernat, que anirà a la percaça de l’assassí misteriós. Potser hi sortirem guanyant, ja que Bernat, enquimerat a cercar l’assassí, no estarà disponible per intervenir en la discussió.

—Bernat, enquimerat a cercar l’assassí, serà una espina clavada al flanc de la meva autoritat, recordeu-ho. Aquest afer tèrbol m’obliga per primera vegada a cedir una part del poder que tinc dins aquest clos, i això és un fet nou no solament en la història d’aquesta abadia, sinó en la història del mateix orde cluniacenc. Faré els impossibles per evitar-ho. I la primera cosa que caldria fer fóra negar hostalatge a les legacions.

—Prego vivament vostra sublimitat de reflexionar sobre aquesta greu decisió —va dir Guillem—. Teniu a les mans una carta de l’emperador que us invita calorosament a…

—Sé el lligam que tinc amb l’emperador —va dir bruscament l’Abat—, i vós també el sabeu. I, en conseqüència, sabeu que, a despit d’això, no puc afluixar. Però tot això és molt lleig. ¿On és Berengario, què se n’ha fet, què està fent a hores d’ara?

—No sóc sinó un frare que ha menat durant molt de temps enquestes inquisitorials. Prou sabeu que la veritat no es troba d’avui per demà. Al capdavall, quins poders m’heu concedit? ¿Que puc entrar a la biblioteca? ¿Puc fer totes les preguntes que vulgui a l’empara de la vostra autoritat?

—No veig quina relació hi pot haver entre els crims i la biblioteca —va dir l’Abat, en to colèric.

—Adelmo era miniaturista, Venanci traductor, Berengario ajudant de bibliotecari… —va explicar pacientment Guillem.

—En aquest sentit hi ha seixanta monjos que tenen relació amb la biblioteca, de la mateixa manera que tenen relació amb l’església. ¿Per què no investigueu, doncs, a l’església? Vós, fra Guillem, esteu menant una enquesta per mandat meu dins els límits en què us he pregat de menar-la. D’altra banda, dins el clos d’aquests murs, jo sóc l’únic amo després de Déu i per gràcia d’ell. I ho continuaré sent davant Bernat. D’altra banda —afegí en un to més mansuet— encara ningú no ha dit que Bernat vingui aquí per participar en l’encontre. L’Abat de Conques m’escriu dient-me que ve a Itàlia de passada cap al sud. M’arriba a dir que el papa ha pregat al cardenal Bertrando del Poggetto que vingui aquí des de Bolonya per posar-se al capdavant de la legació pontifícia. Potser Bernat ve aquí per trobar-se amb el cardenal…

—Això seria pitjor, vist des d’una perspectiva més àmplia. Bertrando és el martell dels heretges a la Itàlia central. Aquest encontre entre dos campions de la lluita antiherètica pot anunciar una ofensiva més àmplia arreu del país, per tal d’acabar implicant-hi tot el moviment franciscà…

—D’això, n’informarem de seguida l’emperador —va dir l’Abat—, però en aquest cas el perill no fóra immediat. Vigilarem. Adéu.

Guillem va restar silenciós uns moments mentre l’Abat s’allunyava. En acabat, em va dir.

—Sobretot, Adso, no ens esverem. Les coses no es resolen en un tres i no res quan cal acumular tantes petites experiències individuals. Jo tornaré al taller, perquè sense les ulleres no solament no podré llegir el manuscrit, sinó que no valdrà la pena que tomem aquesta nit a la biblioteca. Tu vés a veure si pots tenir clarícies de Berengario.

En aquell moment ens va sortir al pas Nicola de Morimondo, que ens duia notícies de mal averany. Mentre provava de bisellar aquella lent en què Guillem havia posat tantes esperances, se li havia trencat. I una altra, que hauria pogut substituir aquella, s’havia esberlat quan provava d’encastar-la a la muntura. Nicola va assenyalar el cel, tot desconsolat. Era l’hora de vespres i davallava la fosca. Aquell dia ja no podrien treballar més. Un altre dia perdut, va dir amargament Guillem, reprimint la temptació (com em va confessar després) d’engrapar pel coll el vidrier maldestre, el qual, d’altra banda, ja se sentia prou humiliat.

El vam deixar sumit en la seva humiliació i vam anar a cercar clarícies de Berengario. Naturalment, ningú no l’havia trobat.

Ens feia l’efecte de trobar-nos en un punt mort. Vam fer una passejadeta pel claustre, sense saber què fer. Al cap de poc vaig observar que Guillem mirava enlaire tot capficat, com si no hi veiés. S’acabava de treure de l’hàbit un ram d’aquelles herbes que li havia vist collir unes setmanes abans i les mastegava com si li procuressin una mena d’excitació calmosa. Semblava absent, però de tant en tant se li encenien els ulls com si dins la buidor de la seva ment se li hagués il·luminat una idea nova; després es tornava a enfonsar en el seu embotornament singular i actiu. De cop i volta va dir:

—És clar, es podria…

—Què? —vaig preguntar.

—Estava buscant la manera d’orientar-nos dins el laberint. No és pas senzill per fer, però seria eficaç… Fet i fet, la sortida és a la torrassa de llevant, això ja ho sabem. Imagina’t ara que tinguéssim una màquina que ens senyalés el punt en què s’escau el nord. ¿Què passaria?

—Que, com és lògic, n’hi hauria prou de tombar a la dreta per enfilar cap a llevant. O n’hi hauria prou de caminar en direcció contrària per saber que anàvem cap a la torrassa de migjorn. Però, per bé que admetéssim que existís una màgia semblant, el laberint és precisament un laberint i, tan bon punt enfiléssim cap a llevant, ensopegaríem amb una paret que ens privaria de tirar de dret avall, i tornaríem a estar perduts… —vaig remarcar.

—Sí, però la màquina que et dic indicaria sempre la direcció del nord, encara que haguéssim canviat de ruta, i en qualsevol punt ens diria on hem de fer cap.

—Fóra meravellós. Però caldria tenir aquesta màquina, i hauria de ser capaç de reconèixer el nord de nit i en un lloc tancat, sense poder veure el sol ni els estels… I no crec que ni el vostre Bacon posseís una màquina semblant! —vaig riure.

—Doncs vas errat —va dir Guillem—, perquè s’ha construït una màquina així i alguns navegants l’han feta servir. No ha de menester el sol ni els estels, perquè conté una pedra meravellosa, igual com la que hem vist a l’hospital de Severino, la que atreu el ferro. I l’han estudiada Bacon i un mag picard, Pierre de Maricourt, que en descriu els múltiples usos.

—I vós sabríeu construir-la?

—No és gaire difícil. La pedra es pot fer servir per fabricar moltes coses meravelloses. Per exemple, una màquina que es mogui perpètuament sense cap força externa, però la troballa més senzilla és la que va descriure un àrab, Baylek al Qabayaki. Agafes un got ple d’aigua i hi fiques un suro en què has clavat una agulla de ferro. Després passes la pedra magnètica damunt la superfície de l’aigua, amb un moviment circular, fins que l’agulla adquireix les mateixes propietats de la pedra. I en aquell moment l’agulla —però el mateix hauria passat amb la pedra si hagués pogut moure’s al voltant d’un pern— es posa amb la punta en direcció nord, i si tu et mous amb el got, apunta sempre cap a tramuntana. Excuso dir-te que, si has assenyalat sobre el caire del got, en relació amb el nord, les posicions del migjorn, de l’aquiló, etcètera, sabràs tothora com t’has de moure per la biblioteca per arribar a la torrassa de llevant.

—Quina cosa més meravellosa! —vaig exclamar—. Però, ¿per què l’agulla apunta sempre cap al nord? Ja he vist que la pedra atreu el ferro, i suposo que una quantitat immensa de ferro deu atreure la pedra. Però aleshores… aleshores, en direcció a l’estrella polar, al límits extrems del globus, hi deu haver grans mines de ferro!

—Efectivament, algú ho ha insinuat. L’agulla no apunta, però, exactament, en la direcció de l’estrella nàutica, sinó cap al punt de convergència dels meridians celestes. Això és senyal que, com s’ha dit, «hic lapis gerit in se similitudinem coeli»133, i els pols de l’imant reben llur inclinació dels pols del cel i no pas dels de la terra. Vet aquí un bon exemple del moviment imprès a distància i no pas per causalitat material directa: un problema del qual s’està ocupant el meu amic Jean de Jandun quan l’emperador no li demana que enfonsi Avinyó dins les entranyes de la terra…

—Llavors anem a agafar la pedra de Severino, un got, aigua i un suro —vaig dir tot excitat.

—A poc a poc —va dir Guillem—. No sé pas per què, però no he vist mai cap màquina que, tot i ser perfecta en la descripció dels filòsofs, després sigui perfecta pel que fa al seu funcionament mecànic. Mentrestant, la falç d’un pagès, que cap filòsof no ha descrit, funciona com cal… Em fa por que, si ens posem a voltar pel laberint amb una llàntia en una mà i un got ple d’aigua a l’altra… Espera, tinc una altra idea. La màquina assenyalaria el nord encara que fóssim fora del laberint, oi?

—Sí, però aleshores no ens faria cap servei, perquè tindríem el sol i les estrelles… —vaig dir.

—Ja ho sé, ja ho sé. Però si la màquina funciona, ja sigui a fora ja sigui a dins, per què no pot passar el mateix amb el nostre cap?

—El nostre cap? És clar que també funciona a fora, i de fora estant sabem a bastament quina és l’orientació de l’Edifici! Però és quan hi som dins que no entenem res!

—Això mateix. Però, ara, deixa estar la màquina. El fet de pensar en la màquina m’ha fet pensar en les lleis naturals i en les lleis del nostre pensament. Vet aquí el nucli de la qüestió: ens cal trobar, de fora estant, una manera de descriure l’Edifici tal com és per dins…

—Com?

—Deixa’m pensar, no deu ser tan difícil…

—I el mètode que dèieu ahir? ¿No volíeu recórrer el laberint fent-hi senyals amb carbó?

—No —va dir—; com més hi penso menys em convenç. Potser no sóc capaç de recordar ben bé la regla, o potser per caminar per un laberint cal tenir una bona Ariadna que t’esperi a la porta aguantant el cabdell. Però no n’hi ha, de fils tan llargs. I, encara que n’hi hagués, això voldria dir (sovint les faules diuen la veritat) que només es pot sortir del laberint amb l’ajut de fora. D’on les lleis de fora són iguals que les lleis de dins. Ja ho tenim, Adso, farem servir les ciències matemàtiques. Només en les ciències matemàtiques, com diu Averrois, s’identifiquen les coses que nosaltres coneixem amb les que es coneixen d’una manera absoluta.

—Llavors reconeixeu que admeteu l’existència de coneixements universals.

—Els coneixements matemàtics són proposicions bastides pel nostre intel·lecte de manera que funcionin sempre com a veritables, o perquè són innates o perquè les matemàtiques es van inventar abans que les altres ciències. I la biblioteca ha estat bastida per una ment humana que pensava de manera matemàtica, perquè sense matemàtiques no pots fer laberints. Es tracta, doncs, de confrontar les nostres proposicions matemàtiques amb les proposicions del constructor, i, d’aquesta confrontació, pot eixir-ne ciència, perquè és ciència de termes sobre termes. En qualsevol cas, no m’arrosseguis a discussions metafísiques. Què dimoni t’ha agafat avui? Tu que tens els ulls bons, agafa un pergamí, una tauleta, alguna cosa per fer-hi signes, i un estilet… ah, molt bé, ja ho tens, estimat Adso. Anem a fer un tomb al voltant de l’Edifici, abans no es faci fosc del tot.

Vam fer una llarga volta És a dir, vam examinar de lluny la torrassa de llevant, la de migjorn i la de ponent, i els murs que s’hi interposaven. La resta donava sobre l’espadat, però no en vam fer esment, perquè, per raons de simetria, no devia ser gaire diferent d’allò que vèiem.

I allò que vam veure, observà Guillem mentre em feia prendre notes exactes damunt la meva tauleta, era que cada pany de mur tenia dues finestres i cada torrassa cinc.

—Ara raona —em va dir el meu mestre—. Cadascuna de les cambres que hem vist tenia una finestra…

—Llevat de les que tenen set costats —vaig dir.

—És ben natural, són les que hi ha al mig de cada torre.

—Llevat, també d’algunes que vam trobar que no tenien finestres i no eren heptagonals.

—No hi pensis. Primer trobem la regla, després mirarem de justificar les excepcions. Tindrem, doncs, cinc cambres que donen a fora per cada torre i dues cambres per cada pany de mur, cadascuna amb una finestra. Però, si d’una cambra amb finestra vas cap a dins de l’Edifici, et trobes una altra sala amb finestra. Vol dir que es tracta de finestres interiors. Ara; ¿quina forma té el pou interior, tal com es veu des de la cuina i des de l’scriptorium?

—Octagonal —vaig dir.

—Perfecte. I a cada costat de l’octàgon pot haver-hi ben bé dues finestres. Això vol dir que per cada costat de l’octàgon hi ha dues sales interiors. Es així mateix?

—Si, però i les sales sense finestra?

—N’hi ha vuit en total. De fet, la sala interior de cada torrassa, de set costats, té cinc parets que donen a cadascuna de les cinc sales de cada torrassa. Amb què limiten les altres parets? No pas amb una sala situada al llarg dels murs forans, perquè es veurien les finestres, ni amb una sala posada al llarg de l’octàgon, per les mateixes raons, i perquè llavors serien unes sales exageradament allargassades. Prova de fer un croquis del que pot ser la biblioteca vista de dalt. Pots veure que, en correspondència amb cada torre, hi ha d’haver dues sales que limiten amb la sala heptagonal i donen a les dues sales que limiten amb el pou octagonal interior…

Vaig provar de traçar el croquis que el meu mestre em demanava i vaig esclafir un crit de triomf.

—Ja ho sabem tot! Deixeu-me comptar… La biblioteca té cinquanta-sis sales, quatre de les quals són heptagonals i cinquanta-dues més o menys quadrades i, d’aquestes, vuit són sense finestres, vint-i-vuit donen a fora i setze a dins!

—I les quatre torrasses tenen cadascuna cinc sales de quatre costats i una de set… La biblioteca està construïda segons una harmonia celestial a la qual es poden atribuir diversos i admirables significats…

—Un descobriment esclatant —vaig dir—; però, llavors, per què és tan difícil d’orientar-s’hi?

—Perquè allò que no respon a cap llei matemàtica és la disposició dels passos. Algunes sales donen accés a unes altres, algunes a una de sola, i cal demanar-se si no hi ha sales que no donen accés a cap. Si tens en compte aquest element i, a més a més, la manca de llum i la manca d’indicis donats per la posició del sol (i afegeixes a tot això les visions i els miralls), podràs entendre que el laberint desorienti qualsevol persona que el vulgui recórrer, ja afeixugada per un sentiment de culpa. D’altra banda, pensa com ens vam desesperar ahir a la nit quan vèiem que no trobàvem el camí. S’arriba al màxim de la confusió amb el màxim d’ordre: em sembla un càlcul sublim. Els constructors de la biblioteca eren uns grans mestres.

—Com ens ho farem per orientar-nos, doncs?

—A hores d’ara ja no és tan difícil. Amb el mapa que tu has traçat, i que, poc o molt, deu correspondre al plànol de la biblioteca, tan bon punt arribarem a la primera sala heptagonal, ens mourem de manera que trobarem de seguida una de les dues cambres cegues. Després, tombant sempre cap a la dreta, arribarem de nou a una torrassa, que no podrà ser sinó la de tramuntana, fins que tornarem a accedir a una cambra cega, que tocarà, per l’esquerra, la sala heptagonal, i per la dreta ens permetrà de fer un trajecte anàleg al que t’he dit suara, fins que arribarem a la torrassa de ponent.

—Sí, sempre que totes les cambres comuniquin amb d’altres cambres.

—Tanmateix. Però per això haurem de menester el teu mapa, per senyalar-hi les parets plenes, de manera que puguem saber quines desviacions anem fent. Però no serà gaire difícil.

—Estem segurs que rutllarà? —vaig preguntar, perplex, perquè tot plegat em semblava massa senzill.

—Rutllarà —respongué Guillem—. Omnes enim causae effectuum naturalium dantur per lineas, angulos et figuras. Aliter enim impossibile est scire propter quid in illis134 —cità—. Són paraules d’un dels grans mestres d’Oxford. Encara no ho sabem tot, però. Hem après a no perdre’ns. Ara es tracta de saber si hi ha una regla que governa la distribució dels llibres en cada sala. I els versets de l’Apocalipsi ens diuen ben poca cosa, entre altres raons perquè n’hi ha molts que es repeteixen en sales diferents…

—Però, del llibre de l’apòstol, se n’haurien pogut treure molt més de cinquanta-sis versets!

—Indubtablement. Per tant, només hi ha uns quants versets que siguin bons. És estrany. Com si en tinguessin menys de cinquanta, trenta, vint… Oh, per les barbes de Merlí!

—De qui?

—Tant se val, és un mag del meu país… Han fet servir tants versets com les lletres de l’alfabet! És exacte! El text dels versets no compta per res, només compten les lletres inicials. Cada sala és senyalada amb una lletra de l’alfabet, i totes plegades componen un text que hem de descobrir!

—Com un carmen figuratiu135, amb forma de creu o de peix!

—Si fa no fa, i probablement en l’època en què es va construir la biblioteca aquesta mena de carmina feia forrolla.

—Però, on comença el text?

—Amb un rètol més gran que els altres que hi ha a la sala heptagonal de la torrassa d’accés… o si no… Però no: amb les frases en vermell!

—Però n’hi ha tantes!

—Vol dir que hi deu haver molts textos, o moltes paraules. Ara tu copia millor el teu mapa i amplia’l, i, quan serem a la biblioteca, no solament hauràs de senyalar amb el teu estilet lleugerament les sales per on ja hem passat i la situació de les portes i les parets (i, així mateix, de les finestres), sinó que hauràs d’anotar també la lletra inicial del verset que presideix cada sala, fent per manera que les lletres vermelles surtin més grosses, com ho faria un bon miniaturista.

—Però, ¿com pot ser —vaig dir embadalit— que hàgiu reeixit a resoldre el misteri de la biblioteca mirant-vos-la de fora estant, i no el vau resoldre quan hi éreu dins?

—Així Déu coneix el món, perquè l’ha concebut en la seva ment, és a dir, de fora estant, abans no fos creat, mentre que nosaltres no en coneixem la regla perquè hi vivim dins i ja ens el trobem fet.

—Així, doncs, es poden conèixer les coses mirant-se-les de fora estant!

—Les coses de l’art, perquè en la nostra ment reconstruïm les operacions de l’artífex. Però no pas les coses de la natura, perquè no són obra de la nostra ment.

—Però, en el cas de la biblioteca, n’hi ha prou, oi?

—Sí —va dir Guillem—, Però només en el cas de la biblioteca. Ara anem a descansar. Jo no puc fer res fins demà al matí quan tingui —així ho espero— les ulleres. Val més que dormim i que ens llevem d’hora Miraré de reflexionar.

—I el sopar?

—Ah, el sopar! Ja ha passat l’hora. Els monjos ja són a completes. Però potser encara és oberta la cuina. Vés a cercar alguna cosa.

—A robar?

—A demanar. A Salvatore, que ara és amic teu.

—Em robarà ell!

—Que potser ets el guardià del teu germà? —preguntà Guillem amb paraules de Caïm. Però vaig comprendre que feia broma i que volia dar entenent que Déu és gran i misericordiós. Així que em vaig posar a cercar Salvatore i el vaig trobar prop de les cavallerisses.

—Ben plantat —vaig dir, assenyalant Brunello, per encetar la conversa—. M’agradaria muntar-hi.

—No se puede. Abbonis est. Però no cal un bon cavall per córrer força… —Em va indicar un cavall cepat però poc parençós—: Aquest mateix sufficit… Vide illuc, tertius equi…

Em volia indicar el tercer cavall. Em va fer riure el seu llatí estrafolari.

—I què en faràs, d’aquest? —li vaig preguntar.

I em va explicar una història estranya. Va dir que qualsevol cavall, baldament fos la bèstia més xacrosa i més magra, se’l podia fer córrer tant com Brunello. Només cal barrejar amb la civada que si li dóna una herba que s’anomena satirion, ben picada, i untar-li les cuixes amb greix de cérvol. Després cal muntar-hi i, abans d’esperonar-lo, posar-li el musell de cara a llevant i dir-li tres vegades a cau d’orella i en veu baixa les paraules següents: «Gaspar, Melcior, Merquisard». El cavall arrencarà a córrer d’una esgarrapada i farà en un hora el camí que Brunello faria en vuit. I, si se li pengen del coll les dents d’un llop que el mateix cavall hagi mort en la seva cursa, l’animal no sentirà cap mena de fatiga.

Li vaig preguntar si ho havia provat. Em va dir, acostant-se’m tot circumspecte i xiuxiuejant-me a cau d’orella, enviant-me la seva alenada realment desplaent, que era molt difícil, perquè el satirion ara només el conreen els bisbes i els cavallers amics seus, que el fan servir per augmentar llur poder. Vaig tallar el seu discurs dient-li que aquell vespre el meu mestre volia llegir uns llibres a la cel·la i que volia menjar allà.

—Jo mateix me n’ocuparé —va dir. Faig pastisset de formatge.

—Com és?

—Facilis. Agafes el formatge que no sigui massa vell ni massa salat, i tallat a llenques o a quadradets o sicut t’agradi. Et postea hi poses una mica de mantega o de llard fresc à réchauffer sopra la brasia. I dins vamos a poner dues llenques di formatge, i quan et sembli que és tendre, zucharum et cannella supra positurum du bis. Et posa-ho tot seguit en tabula, que demana que te’l mengis calent calent.

—Vés a fer el pastisset de formatge —li vaig dir. I va sortir cap a la cuina, dient-me que l’esperés. Va arribar al cap de mitja hora amb un plat cobert d’un drap. Feia bona olor.

—Tene —em va dir, i em va allargar una llàntia grossa, plena d’oli.

—Per a què la vull? —vaig preguntar.

—Sais pas, moi —va dir en un to sorneguer—. Fileisch el teu magister vol ire en lloc fosc esta noche.

Evidentment, Salvatore sabia més coses que el que jo sospitava. No vaig investigar més i vaig portar el menjar a Guillem. Vam fer l’àpat i em vaig retirar a la meva cel·la. O, si res més no, ho vaig fer veure. Encara volia veure Ubertino i, d’esquitllentes, vaig entrar a l’església.





Tercer dia


DESPRÉS DE COMPLETES

En què Ubertino explica a Adso la història de fra Dolcino, Adso recorda o llegeix altres històries a la biblioteca pel seu compte, i després té un encontre amb una noia formosa i terrible com un exèrcit aparellat per entrar en combat

Efectivament, vaig trobar Ubertino davant l’estàtua de la Mare de Déu. Em vaig unir a ell en silenci i per un moment (ho confesso) vaig fer veure que resava. Després li vaig gosar parlar.

—Pare sant —li vaig dir—, ¿us puc demanar la llum del vostre consell?

Ubertino em va mirar, em va agafar de la mà i es va alçar, i em va convidar a seure al costat seu en un banc. Em va abraçar amb força i vaig sentir la seva alenada damunt el meu rostre.

—Fill estimat —va dir—, tot allò que aquest pobre pecador vell pugui fer per la teva ànima, ho farà joiós. Què t’amoïna? Les ànsies, oi? —va preguntar gairebé ansiós ell mateix—, les ànsies de la carn?

—No —vaig respondre tot enrojolant-me—, sinó les ànsies de la ment, que vol conèixer massa coses…

—I no és bo. El Senyor coneix les coses, a nosaltres només ens pertoca adorar la seva saviesa.

—Però a nosaltres també ens pertoca destriar el bé del mal i comprendre les passions humanes. Sóc novici, però monjo i sacerdot, i haig de saber on és el mal, i quin aspecte fa, per reconèixer-lo el dia que calgui i per ensenyar als altres a reconèixer-lo.

—Això que dius és just, xicot. I, llavors, què vols conèixer?

—La mala herba de l’heretgia, pare —vaig dir amb convicció. I després, d’una revolada—: He sentit a parlar d’un home malvat que n’ha seduïts d’altres: fra Dolcino.

Ubertino va callar un estona. Després va dir:

—És cert, ens vas sentir a fra Guillem i a mi que hi fèiem al·lusió l’altre vespre. Però és una història molt lletja, i em reca de parlar-ne, perquè ensenya (sí, en aquest sentit l’hauries de saber, per treure’n una ensenyança profitosa) que l’amor a la penitència i el desig de purificar el món poden engendrar la sang i l’extermini. —Es va arrepapar i va afluixar un xic l’abraçada amb què m’aferrava les espatlles, tocant-me, però, el coll amb una mà, fent per manera de transmetre’m no sé pas si la seva saviesa o la seva ardor.

—La història comença abans de fra Dolcino —va dir— fa més de seixanta anys, quan jo era un nen. Va ser a Parma. Allà començà a predicar un tal Gherardo Segalelli, que invitava tothom a fer vida de penitència, i corria els camins cridant «penitenciàgite!», que era la seva manera barroera de dir: «Penitentiam agite, appropinquabit enim regnum coelorum»136. Invitava els seus deixebles a fer-se semblants als apòstols, i va voler que la seva secta s’anomenés l’orde dels apòstols i que els seus homes recorreguessin el món com pobres captaires que no vivien sinó d’almoines…

—Com els fraticelli —vaig dir—. ¿No era aquest el mandat de Nostre Senyor i del vostre Francesc?

—Sí —reconegué Ubertino amb una lleugera vacil·lació en la veu i amb un sospir—. Però potser Gherardo va exagerar. Ell i els seus van ser acusats de no reconèixer l’autoritat dels sacerdots, la celebració de la missa ni la confessió i de rodar pel món desvagats.

—Però també van acusar d’això els franciscans espirituals. I, ¿oi que aquí els framenors diuen que no s’ha de reconèixer l’autoritat del papa?

—Però sí la dels sacerdots. Nosaltres mateixos som sacerdots. Aquestes coses fan de mal destriar, xicot. La ratlla que separa el bé del mal és tan subtil… D’alguna manera Gherardo va errar i es va tacar d’heretgia. Va demanar de ser admès a l’orde dels framenors, però els nostres germans no el van acceptar. Es passava els dies a l’església dels nostres frares i va veure-hi representats en les pintures els apòstols calçats amb sandàlies i amb les espatlles cobertes amb capes, i així es va deixar créixer la barba i els cabells, es va posar les sandàlies i es va cenyir la corda dels framenors, perquè tot aquell qui vol fundar un orde sempre manlleva quelcom de l’orde del beat Francesc.

—Però llavors anava pel bon camí…

—Però es va equivocar en una cosa… Abillat amb una capa blanca sobre una túnica blanca i amb els cabells llargs, va agafar fama de sant entre els simples. Es va vendre la caseta que tenia i, un cop va tenir els diners, es va plantar dalt d’una roca des de la qual antigament els podestàs acostumaven a perorar, i no els va repartir ni els va donar als pobres, sinó que va cridar uns belitres que jugaven per allà al voltant i els va escampar entre ells tot dient; «Que en prengui qui en vulgui», i aquells belitres prengueren els diners i se’ls van anar a jugar als daus i renegaven el Déu vivent, i ell, que els n’havia fet obsequi, no es va enrojolar.

—Però també Francesc es va desempallegar de tot i, com avui he sentit a dir a Guillem, va anar a predicar a les gralles i als esparvers, i també als leprosos, ço és, a l’escòria que els qui es deien virtuosos tenien marginada…

—Sí, pero Gherardo es va equivocar en una cosa. Francesc no va plantar mai cara a la santa església, i l’evangeli diu que cal donar als pobres, no pas als belitres. Gherardo va donar i no va rebre res a canvi perquè havia donat a gent dolenta, i va començar malament, va continuar malament i va acabar malament, perquè la seva congregació fou blasmada per Gregori X.

—Potser —vaig dir— era un papa menys clarivident que el que va aprovar la regla de Francesc…

—Sí, però Gherardo es va equivocar en una cosa, i, en canvi, Francesc sabia ben bé el que feia. I, al capdavall, xicot, aquests porquers i vaquers que tot d’una es converteixen en pseudo-apòstols volien viure tranquil·lament i sense suor de les almoines d’aquells que els framenors havien educat amb tants treballs i amb exemples tan heroics de pobresa! Però no es tracta pas d’això —va afegir tot seguit—, sinó que, per assemblar-se als apòstols, que encara eren jueus, Gherardo Segalelli es va fer circumcidar, la qual cosa és contrària a les paraules de Pau als Gàlates. I tu saps bé prou que moltes santes persones anuncien que l’Anticrist que ha de venir sortirà del poble dels circumcisos… Però Gherardo en va fer una de pitjor, anava aplegant els simples i els deia: «Veniu a la vinya amb mi», i els qui no el coneixien entraven amb ell a la vinya d’altri, pensant-se que era d’ells, i es menjaven el raïm dels altres…

—No deuen pas haver estat els franciscans els qui defensaven la propietat dels altres —vaig dir descaradament.

Ubertino em va mirar severament:

—Els framenors demanen la pobresa, però no han demanat mai als altres que siguin pobres. No pots atemptar impunement contra la propietat dels bons cristians, perquè els bons cristians et senyalaran com un bergant. Això va passar a Gherardo. D’ell van acabar dient (fixa’t que jo no sé si és cert, sinó que em refio de les paraules de fra Salimbene, que conegué aquella gent) que per posar a prova la seva força de voluntat i la seva continència va dormir amb dones sense tenir-hi relacions sexuals; però, quan els seus deixebles provaren d’imitar-lo, els resultats van ser ben diferents… Oh, aquestes coses, no les ha de saber un xicot, la femella és el vehicle del dimoni… Gherardo continuava proclamant «penitenciàgite», però un seu deixeble, un tal Guido Putagio, va tractar de fer-se seva la direcció del grup i anava amb gran pompa i amb moltes cavalcadures i feia grans dispendis i oferia tiberis com els cardenals de l’església de Roma. I després van xocar entre ells pel control de la secta i van passar coses vergonyosíssimes. Tanmateix, molts van anar al darrere de Gherardo, no solament pagesos, sinó també gent de les ciutats, menestrals, i Gherardo els feia despullar per tal que seguissin nus el Crist nu i els enviava arreu del món a predicar, però ell es va fer un vestit sense mànigues, blanc, de fil gruixut, i amb aquella indumentària semblava més aviat un bufó que no pas un religiós! Vivien a la serena, però de vegades pujaven a les trones de les esglésies i interrompien l’assemblea del poble devot i n’expulsaven els predicadors i un cop van posar un nen al tron episcopal de l’església de Sant’Orso, a Ravenna. I es deien hereus de la doctrina de Joaquim de Fiore…

—Però també diuen això els franciscans —vaig dir—, i també Gherardo de Borgo San Donnino, i vosaltres mateixos! —vaig exclamar.

—Calma’t noi. Joaquim de Fiore va ser un gran profeta i el primer que va entendre que Francesc marcaria el renovellament de l’església. Però els pseudo-apòstols van fer servir llur doctrina per justificar llurs bogeries. Segalelli anava acompanyat d’una apostolessa, una tal Trípia o Rípia, que afirmava que posseïa el do profètic. Una dona, ho comprens?

—Però, pare —vaig voler objectar—, vós mateix parlàveu l’altre vespre de la santedat de Chiara de Montefalco i d’Angela da Foligno…

—Aquestes sí que eren santes! Vivien en la humilitat i reconeixien el poder de l’església, i no es van arrogar mai el do de la profecia! En canvi, els pseudo-apòstols afirmaven que les dones també podien anar predicant de ciutat en ciutat, com ho van fer molts altres heretges. I no veien cap diferència entre solters i casats, ni van considerar que cap vot fos perpetu. Ras i curt, per no ensopir-te amb històries tristíssimes els matisos de les quals no pots percebre prou bé, el bisbe Obizzo de Parma va acabar decidint d’empresonar Gherardo. Però aquí va passar una cosa estranya, que t’explica la feblesa de la natura humana i el caràcter insidiós de l’herba herètica. Perquè, a l’últim, el bisbe alliberà Gherardo i l’acollí a taula vora d’ell, i li reia les facècies, i el tenia com a bufó.

—Però per què?

—No ho sé, o més aviat em temo que sí que ho sé. El bisbe era noble i no li plaïen els mercaders ni els menestrals de ciutat. Potser no li feia nosa que Gherardo, amb les seves predicacions de pobresa, parlés contra ells i passés de la requesta d’almoina a la rampinya. Però a l’últim hi intervingué el papa, i el bisbe tornà a la severitat deguda, i Gherardo va anar a parar a les flames com a heretge impenitent. Això era a començament d’aquest segle.

—I què té a veure fra Dolcino amb tot això?

—Hi té a veure, i això t’explica fins a quin punt l’heretgia sobreviu a la destrucció mateixa dels heretges. Aquest Dolcino era el fill bord d’un sacerdot que vivia a la diòcesi de Novara, en aquesta part d’Itàlia, una mica més al nord. Algú va dir que va néixer en un altre lloc, a la vall de l’Ossola, o a Romagnano. Però tant se val. Era un jove d’un enginy ben esmolat i el van educar en els estudis de lletres, però va robar el sacerdot que tenia cura d’ell i va fugir cap a llevant, a la ciutat de Trento. Allà reprengué la predicació de Gherardo, amb un caire encara més herètic, i va afirmar que era l’únic apòstol veritable de Déu i que en l’amor tot havia de ser comú, que era lícit anar amb qualsevol dona indistintament, raó per la qual ningú no podia ser acusat de concubinat, ni que anés amb la muller i la filla…

—Però predicava de debò aquestes coses o l’en van acusar? Perquè he sentit a dir que també als franciscans els van acusar de crims com es va escaure amb aquells frares de Montefalco…

—De hoc satis137 —tallà de cop Ubertino—. Aquests no eren frares. Eren heretges. I, precisament, contaminats per Dolcino. I, d’altra banda, escolta, n’hi ha prou de saber el que va fer després Dolcino per definir-lo com un malvat. Com va tenir esment de les doctrines dels pseudo-apòstols, no en tinc ni idea Potser, de jove, va passar per Parma i va sentir Gherardo. Se sap que a la regió de Bolonya va tenir contactes amb aquells heretges després de la mort de Segalelli. Però també consta que va començar a predicar a Trento. Allà va seduir una noia bellíssima i de família noble, Margherita, o ella el va seduir a ell, com Eloïsa va seduir Abelard, perquè —recorda-ho— és a través de la dona que el dimoni penetra en el cor dels homes! Llavors el bisbe de Trento el foragità de la seva diòcesi, però Dolcino ja havia aplegat més de mil sequaços, i va començar una llarga marxa que el va retornar a les seves contrades nadiues. I al llarg del trajecte se li van afegir d’altres il·lusos, seduïts per les seves paraules, i potser es van unir a ell molts heretges valdesos que vivien a les muntanyes per on passava, o ell es volia unir als valdesos d’aquestes terres del nord. Tantost arribat a la regió de Novara, Dolcino va trobar-hi un ambient favorable a la seva revolta, perquè els vassalls que governaven la contrada de Gattinara en nom del bisbe de Vercelli havien estat expulsats per la població, que va rebre, per tant, els bergants de Dolcino com a bons aliats.

—Què havien fet els vassalls del bisbe?

—No ho sé, i no em toca a mi de judicar-ho. Però, com ho pots veure, l’heretgia va lligada amb la revolta contra els senyors, en molts casos, i per això l’heretge comença a predicar la pobresa i acaba caient en totes les temptacions del poder, de la guerra i de la violència. A la ciutat de Vercelli hi havia una lluita entre famílies, i els pseudo-apòstols en tragueren profit, i aquestes famílies van prevaler del desordre causat pels pseudo-apòstols. Els senyors feudals reclutaven aventurers per robar els ciutadans, i els ciutadans sol·licitaven la protecció del bisbe de Novara.

—Quina història més envitricollada! Però amb qui estava Dolcino?

—No ho sé, estava amb ell mateix, s’havia embolicat en totes aquestes disputes i se n’aprofitava per predicar la lluita contra la propietat d’altri en nom de la pobresa. Dolcino va acampar amb els seus, a hores d’ara uns tres mil, en una muntanya de prop de Novara, anomenada la Paret Calba, i van bastir-hi baluards i habitacles, i Dolcino dominava tota aquella multitud d’homes i dones, que vivien en la promiscuïtat més vergonyosa. Des d’allà enviava cartes als seus fidels, en què els exposava la seva doctrina herètica. Deia i escrivia que llur ideal era la pobresa, i que no els lligava cap vincle d’obediència exterior, i que Déu l’havia enviat a ell, Dolcino, per revelar les profecies i interpretar les escriptures de l’antic i el nou testament. I anomenava ministres del diable els clergues seculars, els predicadors i els framenors, i eximia tothom del deure d’obeir-los. Distingia quatre edats en la vida del poble de Déu: la primera era la de l’Antic Testament, dels patriarques i dels profetes, abans de l’adveniment del Crist, en què el matrimoni era bo perquè calia que la gent es multipliqués; la segona era l’edat del Crist i dels apòstols, i fou l’època de la santedat i la castedat. Després va venir la tercera, en què els pontífexs hagueren d’acceptar, d’entrada, les riqueses terrenals per poder governar el poble, però quan els homes començaren a allunyar-se de l’amor de Déu vingué Benet, que parlà contra qualsevol forma de possessió temporal. Després, quan els mateixos monjos benedictins tornaren a acumular riqueses, vingueren els frares de sant Francesc i de sant Domènec, que encara foren més severs que Benet a l’hora de predicar contra el domini i les riqueses terrenals. I, finalment, ara que la vida de tants prelats tornava a estar en contradicció amb tots aquells bons preceptes, s’havia arribat al final de la tercera edat i calia convertir-se a les ensenyances dels apòstols.

—Però llavors Dolcino predicava les mateixes coses que havien predicat els franciscans, i, entre ells, precisament els espirituals, i vós mateix, pare!

—Sí, però en treia una conclusió pèrfida! Deia que per posar fi a aquesta tercera edat de la corrupció calia que tots els clergues, els monjos i els frares morissin d’una mort cruelíssima; deia que tots els prelats de l’església, els clergues, les monges, els religiosos i les religioses i tots aquells qui formen part dels ordes dels predicadors i dels framenors, dels eremites, i el mateix papa Bonifaci, haurien de ser exterminats per l’emperador que ell, Dolcino, elegís, ço és, Frederic de Sicília.

—Però, ¿no era pas precisament Frederic qui acollí a Sicília els espirituals foragitats d’Úmbria, i no són els framenors mateixos que demanen que l’emperador, tot i que ara sigui Ludovic, destrueixi el poder temporal del papa i dels cardenals?

—És propi de l’heretgia, i de la follia, transformar els pensaments més dreturers i treure’n conseqüències contràries a la llei de Déu i dels homes. Els framenors no han demanat mai a l’emperador que mati els altres sacerdots.

S’equivocava, ara ho sé, perquè quan, mesos després, el Bavarès va imposar el seu ordre a Roma, Marsilio i els altres framenors van fer als religiosos fidels al papa justament allò que Dolcino demanava que es fes. Amb això no vull pas dir que Dolcino tingués raó, si de cas que Marsilio també era en l’error. Però em començava a preguntar a mi mateix, especialment després de la conversa d’aquella tarda amb Guillem, com podien distingir els simples que seguien Dolcino entre les prometences dels espirituals i l’aplicació que en feia Dolcino. ¿No era, potser, ell culpable de posar en pràctica allò que homes considerats ortodoxos havien predicat amb uns fins purament místics? ¿O potser la diferència era aquí, i la santedat consistia a esperar que Déu ens donés allò que els seus sants havien promès, sense mirar d’obtenir-ho per mitjans terrenals? Ara sé que és així i sé per què Dolcino anava errat: no s’ha de transformar l’ordre de les coses, tot i que cal esperar ferventment llur transformació. Però aquell vespre em dominaven pensaments contradictoris.

—Finalment —em deia Ubertino—, el rastre de l’heretgia es troba sempre en la supèrbia. En una segona carta de l’any 1303, Dolcino es nomenava cap suprem de la congregació apostòlica, nomenava lloctinents seus la pèrfida Margherita (una dona) i Longino de Bergamo, Federico de Novara, Alberto Carentino i Valderico de Brescia. I començava a desvariejar sobre una successió de futurs papes, dos de bons —el primer i el darrer— i dos de dolents —el segon i el tercer—. El primer és Celestí, el segon és Bonifaci VIII, del qual els profetes diuen «la supèrbia del teu cor t’ha deshonorat, tu que vius als grenys de les roques». Del tercer papa, no en diu el nom, però Jeremies n’hauria dit «vet aquí el lleó». I, oh infàmia!, per a Dolcino el lleó era Frederic de Sicília. Per a Dolcino, el quart papa encara era desconegut, i hauria de ser el papa sant, el papa angèlic de qui parlava l’abat Joaquim. Seria elegit per Déu i, llavors, Dolcino i tots els seus (que en aquells moments ja ultrapassaven els quatre mil) rebrien plegats la gràcia de l’Esperit Sant i l’església en sortiria renovada fins a la fi del món. Però, durant els tres anys anteriors al seu adveniment, s’hauria de consumar tot el mal. I això és el que va provar de fer Dolcino, que va portar la guerra arreu. I el quart papa —aquí es veu com el dimoni juga amb els seus súcubes— va ser justament Climent V, que convocà la croada contra Dolcino. I va fer ben fet, perquè en aquelles cartes Dolcino ja abonava teories inconciliables amb l’ortodòxia. Va afirmar que l’església romana és una meretriu, que no es deu obediència als sacerdots, que tot el poder espiritual passava a la secta dels apòstols, que només aquests formen la nova església, que els apòstols poden anul·lar el matrimoni, que ningú no es podrà salvar si no forma part de la secta, que cap papa no pot absoldre del pecat, que no s’han de pagar els delmes, que és més perfecte viure sense vots que amb vots, que una església consagrada, per resar, no val més que una establia, i que es pot adorar el Crist tant al bosc com a les esglésies.

—Això va dir, de debò?

—No n’hi ha dubte, això ho va escriure. Però encara va fer coses pitjors. Un cop instal·lat a la Paret Calba, va començar a saquejar els pobles de la vall, a fer incursions de pillatge per haver avituallament: ras i curt, va moure una veritable guerra contra les contrades veïnes.

—Totes li anaven en contra?

—No se sap. Potser va rebre suport en alguns punts, ja t’he dit que s’havia ficat en un embull indestriable de discòrdies locals. Va arribar llavors l’hivern del 1305, un dels més durs dels darrers decennis, i hi havia una gran fretura per tot aquell rodal. Dolcino va enviar una tercera carta als seus sequaços, i molts encara li van anar al darrere, però allà dalt la vida s’havia fet impossible i, moguts per la fam, van arribar a menjar-se la carn dels cavalls i d’altres bèsties i fenc cuit. Molts en van morir.

—Però contra qui lluitaven ara?

—El bisbe de Vercelli havia apel·lat a Climent V i s’havia convocat una croada contra els heretges. Van proclamar indulgència plenària per als qui hi participessin, van demanar ajut a Ludovic de Savoia, als inquisidors de Llombardia i a l’arquebisbe de Milà. Molts prengueren la creu i sortiren en auxili dels vercel·lesos i els novaresos, gent que venia de Savoia, de Provença, de França, i el bisbe de Vercelli exercia el comandament suprem. Hi havia enfrontaments constants entre les avantguardes de l’un i l’altre exèrcit, però les fortificacions de Dolcino eren inexpugnables, i els impius s’ho manegaven per rebre reforços com fos.

—De qui?

—D’altres impius, em penso, que es complaïen en tot aquell desgavell. A les acaballes del 1305 l’heresiarca fou, però, obligat a abandonar la Paret Calba, deixant al darrere ferits i malalts, i va tirar cap al territori de Trivero, on es va fortificar en una muntanya, que aleshores anomenaven Monte Zubello, però que després es va dir Monte Rubello o Rebello, perquè havia esdevingut el reducte dels rebels contra l’església. Fet i fet no et sabria explicar el que hi va passar, però els estralls van ser escruixidors. Al capdavall els rebels es van haver de retre, Dolcino i els seus van ser capturats i justament lliurats a les flames.

—També la bella Margherita?

Ubertino em guaità:

—T’has recordat que era bella, oi? Era bella, diuen, i molts senyors del lloc van mirar de casar-s’hi per salvar-la de la foguera. Però ella no ho va voler, i va morir impenitent amb el seu amant impenitent. Que això et serveixi de lliçó, guarda’t de la meretriu de Babilònia, encara que prengui la forma de la criatura més exquisida.

—Però ara digueu-me, pare: he sabut que el cellerer del convent, i potser també Salvatore, es van trobar amb Dolcino, i en certa manera van estar amb ell…

—Calla, i no formulis judicis temeraris. Vaig conèixer el cellerer en un convent de framenors, després dels fets que tenen relació amb Dolcino, per això. Aquells anys, molts espirituals, abans no van decidir de cercar refugi en l’orde de sant Benet, van menar una vida agitada i van haver de deixar els seus convents. No sé on havia estat Remigio abans no el vaig conèixer. Sé que sempre ha estat un bon frare, almenys des del punt de vista de l’ortodòxia. Això de banda, ai las!, la carn és feble…

—Què voleu dir?

—No són coses que hagis de saber. Però, fet i fet, com que ja n’hem parlat i cal que puguis destriar el bé del mal… —vacil·là encara—, et diré que he sentit a murmurar aquí, a l’abadia, que el cellerer no sap resistir certes temptacions… Però això són murmuracions. Tu has d’aprendre a ni pensar en aquestes coses. —Em va estrènyer fort altre cop i em va senyalar l’estàtua de la Mare de Déu—: T’has d’iniciar en l’amor immaculat. Vet aquí aquella en qui la feminitat s’ha sublimat. Per això pots dir d’ella que és bella, com l’amiga del Càntic dels Càntics. En ella —va dir, la faç ràpida de gaudi interior, com l’Abat el dia abans quan parlava de les gemmes i l’or dels seus estris—, en ella fins i tot la gràcia del cos esdevé signe de belleses celestials, i per això l’escultor l’ha representada amb totes les gràcies que han d’adornar una dona. —Em va senyalar el bust delicat de la Mare de Déu, dreçat i tibat, amb una cotilla cordada al mig amb una bagueta, amb la qual jugaven les manetes del Nen Jesús—. Ho veus? Pulchra enim sunt ubera quae paululum supereminent et tument modice, neo fluitantia licenter, sed leniter restricta, repressa sed non depressa…138 Què sents davant d’aquesta visió dolcíssima?

Em vaig enrojolar violentament, abrandat per una mena de foc intern. Ubertino se’n devia adonar, o potser va observar l’encesor de les meves galtes, perquè va afegir tot seguit:

—Però has d’aprendre a destriar el foc de l’ardor sobrenatural del deliqui dels sentits. Fins i tot als sants els és difícil això.

—Però com es distingeix l’amor bo? —vaig preguntar tremolós.

—Què és l’amor? No hi ha res en el món, ni home ni dimoni ni cap cosa, que jo consideri tan sospitós com l’amor, que penetra l’ànima més que qualsevol altra cosa. No hi ha res que abassegui i lligui el cor tant com ho fa l’amor. Per aquesta raó, llevat que tingui armes que la governin, l’ànima s’enfonsa, per l’amor, en la ruïna més pregona. Crec que, sense les seduccions de Margherita, Dolcino no s’hauria damnat i que, sense la vida perversa i promíscua de la Paret Calba, pocs haurien cedit a l’encanteri de la seva rebel·lió. Fixa’t que, aquestes coses, no te les dic només de l’amor dolent, del qual cal que tothom fugi com d’una cosa diabòlica, sinó que et dic això, i amb una gran basarda, de l’amor bo entre Déu i l’home, entre l’home i el seu proïsme. S’escau sovint que dos o tres, homes o dones, s’estimin bastant de cor i nodreixin una afecció mútua singular, i desitgin viure sempre junts, i, allò que l’una part desitja, l’altra ho vol. I et confesso que vaig nodrir un sentiment semblant envers dones tan virtuoses com Angela i Chiara. Doncs bé, fins i tot això és bastant blasmable, per bé que es faci segons l’esperit i per Déu… Perquè fins i tot l’amor espiritual, si ens abranda inermes, acaba estimbant-se, o obra desordenadament. Oh, l’amor té diverses propietats, de primer l’ànima se n’entendreix, després se n’emmalalteix… Però després sent l’escalfor veritable de l’amor diví i crida, i es plany, esdevé pedra roent dins la fornal, que espetega llepada per la flama…

—I això és amor bo?

Ubertino em va amoixar el cap, i quan me’l vaig mirar, tenia els ulls entelats de llàgrimes:

—Sí, aquest sí que és amor bo. —Va retirar la mà de les meves espatlles—. Però costa molt destriar-lo de l’altre —va afegir—. I, de vegades quan els dimonis tempten la teva ànima et sents com aquell home penjat pel coll que, lligades les mans a l’esquena i embenats els ulls, suspès de la forca viu encara, sense cap auxili, sense cap suport, sense cap confort, i gira en el buit…

Ara tenia la faç banyada per les llàgrimes i per un tel de suor.

—Ara vés-te’n —em va dir cuitosament—, t’he dit el que volies saber. Aquí el cor dels àngels, allà la gorja de l’infern. Vés-te’n, lloat sigui el Senyor. —Es tornà a agenollar davant la Mare de Déu i li vaig sentir uns sanglots esmorteïts. Resava.

No vaig sortir de l’església. La conversa amb Ubertino m’havia desvetllat en l’ànima i en les entranyes un foc estrany i una frisança indescriptible. Potser per això em trobava inclinat a la desobediència i vaig decidir de tornar tot sol a la biblioteca. Ni jo mateix no sabia el que cercava. Volia explorar pel meu compte un lloc desconegut, m’encisava la idea de poder-m’hi orientar sense l’ajut del meu mestre. Vaig pujar-hi com Dolcino havia pujat al Mont-rebel.

Duia la llàntia (Per què l’havia agafada? ¿Potser perquè ja nodria secretament aquell pla?) i vaig entrar a l’ossera gairebé a ulls clucs. Al cap de poc vaig ser a l’scriptorium.

Era un vespre fatal, em penso, perquè mentre tafanejava per les taules vaig ensopegar amb un manuscrit obert que un dels monjos estava copiant aquells dies. El títol em va cridar l’atenció de seguida: Historia fratris Dulcini Heresiarche.139 Em penso que era a la taula de Pietro de Sant’Albano, de qui m’havien dit que estava escrivint una monumental història de l’heretgia (que va quedar aturada, evidentment, arran dels darrers esdeveniments de l’abadia… però no avancem els fets). No era estrany, doncs, d’haver trobat aquell text allà, i també n’hi havia d’altres d’argument semblant, sobre els patarins i els flagel·lants. Però m’ho vaig prendre com un signe sobrenatural, encara no sé si celestial o diabòlic, i em vaig acotar adeleradament a llegir l’escrit. No era gaire llarg, i en la primera part explicava, afegint-hi molts detalls que he oblidat, allò que m’havia dit Ubertino. S’hi feia esment, així mateix, de molts crims comesos pels dolcinians durant la guerra i el setge. Però vaig trobar-hi fins i tot allò que Ubertino no m’havia fet avinent, explicat per algú que, evidentment, ho havia vist tot i que en tenia la imaginació encara encesa.

Vaig assabentar-me, doncs, que, pel març del 1307, el dia de dissabte sant, Dolcino, Margherita i Longino, capturats al capdavall, van ser emmenats a la ciutat de Biella i lliurats al bisbe, que esperava la decisió del papa. El papa, quan en va tenir esment, escrigué al rei Felip de França per transmetre-li aquesta notícia; «Ens han arribat noves molt plaents, curulles de joia i de delectança, perquè Dolcino, aquell dimoni pestífer, fill de Belial i heresiarca espaventable, després de molts perills, fatics, estralls i freqüents incursions, es troba finalment reclòs a les nostres presons, juntament amb els seus sequaços, per obra del nostre venerable germà Raniero, bisbe de Vercelli, havent estat capturat el dia del sant sopar del Senyor, i el nombrós estol d’empestats que l’acompanyaven foren occits aquell mateix dia». El papa fou implacable amb els presoners i va ordenar al bisbe de passar-los a mata-degolla. Aleshores, pel juliol d’aquell mateix any, el primer dia del mes, els heretges foren lliurats al braç secular. Mentre les campanes de la ciutat tocaven a sometent, els van posar dalt d’un carro, voltats pels botxins i seguits pels soldats, que recorregueren tota la ciutat: a cada cantonada s’aturaven a mortificar les carns dels reus amb tenalles roents. Primer van cremar Margherita, davant Dolcino, el qual no va bellugar un sol múscul de la cara, de la mateixa manera que no s’havia queixat quan les tenalles li abrusaven la carn. Després el carro va tirar endavant, mentre els botxins ficaven els estris en vasos plens de flama. Dolcino va sofrir d’altres suplicis i va callar sempre, excepte quan li van tallar el nas, que arrufà lleument les espatlles, i quan li arrencaren el membre viril, que va fer un sospir llarg, com un ganyol. Les seves darreres paraules sonaren a impenitència, i va advertir que ressuscitaria el tercer dia. Després el van cremar i van escampar al vent les seves cendres.

Vaig tancar el manuscrit amb les mans tremoloses. Dolcino havia fet molts crims, m’havien dit, però l’havien cremat d’una manera escruixidora. I, a la foguera, s’havia captingut… com? ¿Amb la fermesa dels màrtirs o amb l’urc dels condemnats? Mentre pujava, tot fent tentines, l’escala que menava a la biblioteca, vaig comprendre el motiu de la meva torbació. Vaig recordar de sobte una escena que havia vist no gaires mesos abans, tot just arribat a Toscana. Em vaig preguntar fins i tot com podia ser que me n’hagués oblidat fins llavors, com si la meva ànima hagués volgut esborrar un record que l’afeixugava com un malson. De fet, no me n’havia oblidat perquè, cada cop que sentia parlar dels fraticelli en tornava a veure les imatges, però tot seguit les empenyia cap a les tenebres del meu esperit, com si fos un pecat haver estat testimoni d’aquell horror.

La primera vegada que vaig sentir a parlar dels fraticelli va ser a Florència, quan vaig veure cremar-ne un a la foguera, Va ser poc abans de trobar fra Guillem a Pisa. Ell trigava a arribar en aquella ciutat i mon pare m’havia donat permís per visitar Florència, de la qual havíem sentit lloances per les seves esglésies bellíssimes. Havia fet un volt per Toscana per tal d’aprendre més bé la llengua vulgar italiana, i m’havia passat una setmana a Florència, perquè havia sentit a parlar molt d’aquesta ciutat i la volia conèixer.

Tantost arribat vaig tenir esment d’un gran procés que trasbalsava tota la ciutat. Un fraticello herètic, acusat de delictes contra la religió, havia estat emmenat davant el bisbe i altres eclesiàstics i sotmès a un interrogatori sever. I, seguint els qui me’n parlaven, em vaig traslladar al lloc dels fets. En l’endemig, vaig sentir comentar la gent que aquest fraticello, anomenat Michele, era de fet un home molt pietós, que havia predicat la penitència i la pobresa, estergint les paraules de Sant Francesc, i l’havien portat davant els jutges per la malícia de certes dones que, fent veure que es confessaven amb ell, li van encolomar proposicions herètiques; encara més, els homes del bisbe l’havien enxampat a casa d’una d’aquestes dones, fet que em va astorar, perquè un home d’església no hauria d’anar a administrar els sagraments en llocs tan inescaients, però aquesta semblava ser la feblesa dels fraticelli, la manca de respecte per les conveniències, i potser hi havia quelcom de cert en el rumor públic que els considerava no solament heretges, sinó persones de costums sospitosos (així com s’imputava als càtars que fossin búlgars i sodomites).

Vaig arribar a l’església de Sant Salvador, en què es veia el judici, però no hi vaig poder entrar, per la gran gernació que s’hi havia aplegat al davant. Però algunes persones s’havien enfilat als finestrals i des d’allà ho veien i ho sentien tot, i ho explicaven als de baix. En aquells moments estaven llegint a fra Michele la confessió que havia fet el dia abans, en què deia que el Crist i els seus apòstols «no van tenir mai res en propietat, ni en privat ni en comú», però Michele va protestar que el notari hi havia afegit «moltes conseqüències falses» i va cridar (jo el vaig sentir de fora estant) «n’haureu de donar raó el dia del judici!». Però els inquisidors llegiren la confessió tal com l’havien redactada i al final li demanaren si volia atenir-se humilment a les opinions de l’església i de tot el poble de la ciutat. I vaig sentir Michele que cridava a grans veus que ell es volia atenir a allò que creia, és a dir, que «volia tenir per pobre el Crist crucificat i per heretge el papa Joan XXII, perquè deia el contrari». Se’n seguí una gran discussió, en el decurs de la qual els inquisidors, entre ells molts franciscans, el van voler convèncer que les escriptures no deien el que deia ell, i ell els va acusar de negar la mateixa regla de llur orde, i ells s’hi tornaren preguntant-li si potser es pensava que entenia les escriptures millor que ells, que n’eren mestres. I fra Michele, molt obstinadament, val a dir-ho, els va plantar cara, de manera que ells van acabar envestint-lo amb provocacions com aquestes; «I, llavors, volem que consideris el Crist com a propietari i el papa Joan com a catòlic i sant». I Michele, inflexible; «No, és heretge». I ells van dir que no havien vist mai ningú tan tenaç en la seva iniquitat. Però, entre la gentada congregada fora del recinte, vaig sentir moltes persones que deien que ell era com el Crist enmig dels fariseus, i em vaig adonar que entre el poble molts creien en la santedat de fra Michele.

Finalment, els homes del bisbe se l’emportaren altre cop a la presó amb grillons als peus. I aquell vespre em van dir que molts dels frares amics del bisbe havien anat a insultar-lo i a demanar-li de retractar-se, i que ell els va respondre com aquell qui està segur de posseir la veritat. I repetia a tothom que el Crist era pobre i que això mateix ho havien dit sant Francesc i sant Domènec i que, si pel fet de professar aquesta opinió dreturera calia que el condemnessin al suplici, avui fos i demà festa, perquè al cap de ben poc podria veure el que diuen les escriptures, i els vint-i-quatre ancians de l’Apocalipsi, i Jesucrist, i els màrtirs gloriosos. I em van explicar que va dir «Si llegim amb tant de fervor la doctrina de certs sants abats, amb molt més fervor i joia hem de desitjar de trobar-nos enmig d’ells». I, havent escoltat unes paraules semblants, els inquisidors van sortir al carrer amb un posat ombrívol i cridant indignats (i jo els vaig sentir): «Té el dimoni a dintre!».

L’endemà ens vam assabentar que havien pronunciat condemna i, havent anat al bisbat, vaig poder donar un cop d’ull al pergamí, i en vaig copiar fragments a la meva tauleta

Començava dient «In nomine Domini amen. Hec est quedam condemnatio corporalis et sententia condemnationis corporalis lata, data et in hiis scriptis sententialiter pronumptiata et promulgata…»140 etcètera, i continuava amb una descripció severa dels pecats i les culpes de l’anomenat Michele, que reporto aquí en part perquè el lector en judiqui segons prudència:


Johannem vocatum fratrem Micchaelem Iacobi, de comitatu Sancti Frediani, hominem male condictionis, et pessime conversationis, vite et fame, hereticum et heretica labe pollutum et contra fidem cactolicam credentem et affirmantem… Deum pre oculis non habendo sed potius humani generis inimicum, scienter, studiose, appensate, nequiter et animo et intentione exercendi hereticam pravitatem stetit et conversatus fuit cum Fraticellis, vocati Fraticellis della povera vita hereticis et scismaticis et eorum pravam sectam et heresim secutus fuit et sequitur contra fidem cactolicam… et accessit ad dictam civitatem Florentie et in locis publics dicte civitatis in dicta inquisitione contentis, credidit, tenuit et pertinaciter affirmavit ore et corde… quod Christus redentor noster non habuit rem aliquam in proprio vel comuni sed habuit a quibuscumque rebus quas sacra scriptura eum habuisse testatur, tantum simplicem facti usum.141

Però no eren pas aquests els únics delictes de què l’acusaven, i, entre els altres, un em va semblar especialment infame, encara que no sé (tal com va anar el procés) si va arribar a afirmar allò, però, fet i fet, es deia que l’esmentat framenor havia sostingut que Sant Tomàs d’Aquino no era sant ni gaudia de la salvació eterna, sinó que era damnat i en estat de perdició! I la sentència concloïa confirmant la pena, ja que l’acusat no s’havia volgut esmenar en cap moment.


Costat nobis etiam ex predictis et ex dicta sententia lata per dictum dominum episcopum florentinum, dictum Johannem fore hereticum, nolle se tantis herroribus et heresi corrigere et emendare, et se ad rectam viam fidei dirigere, habentes dictum Johannem pro irreducibili, pertinace et hostinato in dictis suis perversis herroribus, ne ipse Johannes de dictis suis sceleribus et herroribus perversis valeat gloriari, et ut eius pena aliis transeat in exemplum; idcirco, dictum Johannem vocatum fratrem Micchaelem hereticum et scismaticum quod ducatur ad locum iustitie consuetum, et ibidem igne et flammis igneis accensis concremetur et comburatur, ita quod penitus moriatur et anima a corpore separetur.142

I, un cop duplicada la sentència, van anar a la presó uns eclesiàstics que advertiren Michele del que s’esdevindria, i fins i tot els vaig sentir a dir: «Fra Michele, ja han enllestit la mitra i els mantellets, i hi han pintat a sobre fraticelli acompanyats de dimonis», per espantar-lo i obligar-lo a retractar-se. Però fra Michele s’agenollà i va dir «Jo penso que al voltant de la foguera hi haurà el nostre pare sant Francesc i encara dic més; hi haurà Jesús i els apòstols, i els gloriosos màrtirs Bartomeu i Antoni». Era una manera de rebutjar per darrera vegada les ofertes dels inquisidors.

L’endemà al matí també jo vaig fer cap al pont del bisbat, on s’havien aplegat els inquisidors, davant els quals van menar fra Michele, sempre engrillonat. Un dels fidels s’agenollà davant d’ell per rebre la benedicció, i els soldats l’agafaren i el dugueren de seguida a la presó. Després, els inquisidors tornaren a llegir la sentència al condemnat i li preguntaren altre cop si es volia penedir. Cada vegada que la sentència parlava d’ell com a herètic, Michele responia «d’heretge, no que no ho sóc; de pecador, sí, però catòlic», i, quan el text esmentava «el molt sant i venerable papa Joan XXII», Michele responia «no, heretge». Aleshores el bisbe ordenà que Michele s’agenollés al seu davant, i Michele va dir que no s’agenollava davant els heretges. L’hi varen obligar i ell va murmurar «Déu m’ho perdona». I, com que l’havien portat allà guarnit amb els seus hàbits sacerdotals, va començar un ritu en el transcurs del qual li van anar llevant els ornaments un a un fins que va romandre en aquella mena de faldilla allargada que a Florència anomenen cioppa. I, com es costum quan es priva un clergue de la dignitat sacerdotal, li van tallar amb un ferro esmolat les polpes dels dits i li van afaitar el cap. Després va ser lliurat al capità i als seus homes, que el van tractar molt durament, li van posar els grillons i se’l van endur a la presó, mentre ell deia a la multitud: «per Dominum moriemur»143. No el cremarien, tal com em van dir, fins l’endemà. I aquell mateix dia li tornaren a preguntar si volia confessar-se i combregar. I ell es va negar a cometre el pecat d’acceptar els sagraments d’aquells qui eren en pecat. I aquí, crec, va fer mal fet, i va demostrar que estava corromput per l’heretgia dels patarins.

Va arribar, finalment, el matí del suplici, i el va anar a cercar un gonfanoner que em semblava una persona amiga, perquè li va preguntar quina mena de persona era, i per què es feia fort, tot i que n’hi havia prou d’afirmar allò que tot el poble afirmava i acceptar l’opinió de la santa mare església. Però Michele, duríssim, li va replicar «Jo crec en el Crist pobre crucificat». I el gonfanoner se n’anà fent escarafalls. Arribaren llavors el capità i els seus homes, que s’emportaren Michele al pati, on hi havia el vicari del bisbe, que li tornà a llegir la confessió i la condemna. Michele intervingué encara per rebutjar opinions falses que li atribuïen: i eren coses tan subtils que no me’n recordo i llavors no les vaig capir ben bé. Però arran d’aquestes coses havien decidit la mort de Michele, indubtablement, i la persecució dels fraticelli. Tant era així que jo no em sabia avenir que els eclesiàstics i els homes del braç secular s’encruelissin d’aquella manera contra unes persones que volien viure en la pobresa i que creien que el Crist no havia tingut béns terrenals. Perquè si de cas, em deia, haurien de témer els homes que volen viure en la riquesa i haver els diners dels altres, i portar l’església al pecat, i introduir-hi pràctiques simoníaques.

I vaig parlar-ne a un que tenia al costat, perquè no em podia estar callat. I em va fer un somriure burleta i em va dir que un frare que practica la pobresa es torna un mal exemple per al poble, que després ja no pot veure de bon ull els frares que no la practiquen. I, a més a més, va afegir, aquelles prèdiques de pobresa feien venir males idees al poble, ja que de la seva pobresa podria haver-ne orgull, i l’orgull pot conduir a molts actes orgullosos. I finalment, m’hauria calgut saber que, en virtut d’algun argument que no tenia clar ni ell mateix, predicar la pobresa dels frares volia dir fer costat a l’emperador, i això no agradava al papa. Uns arguments molt bons, tot plegat, encara que els formulés un home de poca doctrina, sinó que, llavors, jo no comprenia per què fra Michele volia morir d’una manera tan escruixidora per complaure l’emperador o dirimir una disputa entre ordes religiosos. Efectivament, algú del públic deia: «No és pas un sant, l’ha enviat Ludovic per sembrar la discòrdia entre els ciutadans; els fraticelli són toscans, però al seu darrere hi ha els legats de l’imperi». I d’altres: «És un boig, està posseït pel dimoni, no pot d’orgull i el complau el martiri per la seva condemnada supèrbia; a aquests frares, els van llegir massa vides de sants, valdria més que es casessin!». I d’altres, encara: «No, caldria que tots els cristians fossin com ell, que estiguessin amatents a donar testimoniatge de la seva fe com al temps dels pagans». Tot escoltant aquelles veus, quan ja no sabia què pensar, em va vagar de veure de cara el condemnat, que la gentada em tapava ara i adés. I vaig veure el rostre d’un que mira alguna cosa que no és d’aquesta terra, tal com l’havia vist de vegades en les estàtues de sants extasiats per una visió. I vaig comprendre que, ja fos un boig o un vident, lúcidament volia morir perquè creia que, morint, venceria el seu enemic, qualsevol que fos. I em vaig adonar que el seu exemple arrossegaria d’altres persones a la mort. I només em va esbalair aquella fermesa, perquè encara avui no sé si en ells preval l’amor orgullós de la veritat en què creuen, que els condueix a la mort, o un desig orgullós de morir que els porta a donar testimoniatge de llur veritat, sigui quina sigui. I això em trasbalsa d’admiració i de por.

Però tomem al suplici, ja que, en aquells moments, tothom s’atansava al lloc de l’execució.

El capità i els seus homes el van treure per la porta, vestit amb aquella faldilla, descordada en part, i caminava amb passes llargues i el cap cot, recitant el seu ofici, que semblava un ofici de màrtirs. I hi havia una gernació de no dir i molts cridaven: «No moris!», i ell responia; «Vull morir pel Crist». «Però tu no mors pel Crist», li deien, i ell: «Per la veritat». Arribats que foren en un indret anomenat el Racó del Procònsol, algú li va cridar que pregués a Déu per tots ells, i ell va beneir la multitud. I, en ser als Fondamenti di Santa Liperata, algú li va dir «Beneit, creu en el papa!», i ell va respondre: «N’heu fet un déu, d’aquest papa vostre», i afegí: «Questi vostri paperi v’hanno ben conci» (que era un joc de mots, o una facècia, com em van explicar, en dialecte toscà, que feia aparèixer els papes com a animals); i tothom es va admirar que anés a la mort explicant acudits.

A San Giovanni, li van cridar. «Salva la vida!», i ell va respondre: «Salveu-vos dels pecats!»; al Mercat Vell li van cridar «Salva’t, salva’t!», i ell va respondre: «Salveu-vos de l’infern»; al Mercat Nou li van etzibar «Penedeix-te, penedeix-te», i ell va respondre: «Penediu-vos de la usura». I, arribat a Santa Croce, va veure els frares del seu orde sobre la graonada i els va blasmar perquè no seguien la regla de sant Francesc. I alguns d’ells arronsaven les espatlles, però d’altres, de la vergonya, es tapaven la cara amb la caputxa.

De camí cap al portal de la Justícia, molts li deien: «Nega-ho, nega-ho, no vulguis morir», i ell: «El Crist va morir per nosaltres». I ells: «Però tu no ets pas el Crist, no has de morir per nosaltres!». I ell «Però jo vull morir per ell». Al prat de la Justícia algú li va dir si no podia fer com un seu superior, que s’havia retractat, però Michele va respondre que no s’havia retractat, i entre la gentada n’hi havia molts que li donaven la raó i encoratjaven Michele a fer-s’hi fort; així jo i molts més vam comprendre que eren dels seus, i ens en vam allunyar.

Vam travessar el portal, finalment, i al davant va aparèixer la pira, o la cabaneta, perquè els troncs hi eren agençats en forma de cabana, i es va formar un rotlle de cavallers armats perquè la gent no s’hi atansés massa. I van lligar fra Michele a la columna I encara vaig sentir algú que li cridava: «Però això què és? ¿Per què vols morir?», i ell li va respondre: «Aquesta és una veritat que porto a dintre, de la qual no es pot donar testimoniança sinó amb la mort». Van encendre el foc. I fra Michele, que ja havia entonat el Credo, va entonar tot seguit el tedèum. En va cantar vora vuit versets, després es va vinclar com si volgués esternudar, i va caure a terra, perquè se li havien cremat els lligams. I ja era mort perquè, abans no s’abranda completament el cos, un hom mor per la gran escalfor que fa esclatar el cor i per la fumera que envaeix el pit.

Després es va cremar tota la cabana com una teia, i va haver-hi una gran resplendor i, si no fos pel pobre cos carbonitzat de Michele que encara s’albirava enmig de les fustes roents, hauria cregut que em trobava davant de la bardissa ardent. I vaig estar tan a prop de tenir una visió (vaig recordar mentre pujava l’escala a la biblioteca) que em van brollar espontàniament dels llavis unes paraules sobre el rapte extàtic que havia llegit en els llibres de santa Hildegarda: «La flama consisteix en una claror esclatant, un vigor ingènit i una ardor ígnia, però la claror esclatant la té perquè lluï i l’ardor ígnia perquè cremi».

Vaig recordar algunes frases d’Ubertino sobre l’amor. La imatge de Michele a la foguera es va confondre amb la de Dolcino, i la de Dolcino amb la de Margherita la bella. Vaig tornar a sentir aquell desfici que m’havia agafat a l’església.

Vaig mirar de deixar aquells pensaments i vaig enfilar decididament cap al laberint.

Era la primera vegada que hi entrava sol; les ombres allargades que projectava la llàntia sobre el terra m’esborronaven tant com les visions de les nits precedents. A cada pas em venia la basarda de trobar-me un altre mirall, perquè és tal la màgia d’aquests objectes que, tot i que sapiguem que són miralls, tanmateix ens esveren.

D’altra banda, no mirava d’orientar-me ni parava compte a entrar a la sala dels perfums que produeixen visions. Caminava enfebrat, sense saber on anava. De fet no em vaig moure gaire del punt de partença, perquè al cap de poc em vaig trobar de nou a la sala heptagonal per on havia entrat. Aquí, damunt d’una taula, hi havia uns llibres que em semblava que no havia vist la nit abans. Vaig escatir que eren obres que Malaquies havia retirat de l’scriptorium i que encara no havia desat en les seves lleixes. No sabia si em trobava gaire lluny de la sala dels perfums, perquè em sentia mig estamordit, potser per algun efluvi que arribava fins allà, o potser per les coses que havia fantasiejat fins aquell moment. Vaig obrir un volum ricament il·lustrat que, per l’estil, em va semblar que procedia dels monestirs de l’última Thule.

En una pàgina en què començava el sant evangeli de l’apòstol Marc, em va colpir la imatge d’un lleó. Era certament un lleó, tot i que no n’havia vist mai cap de carn i ossos, i el miniaturista n’havia reproduït fidelment els trets, inspirant-se potser en la visió dels lleons d’Hibèrnia, terra de criatures monstruoses, i em vaig convèncer que aquest animal, tal com diu, d’altra banda, el Fisiòleg, concentra dins seu totes les característiques de les coses més horrendes i majestuoses alhora. Així, aquella imatge em recordava ensems la imatge de l’enemic i la de Crist Nostre Senyor, i no sabia amb quina clau simbòlica em calia llegir-la, i tremolava tot, per la por i per les glopades de vent que entraven per les esquerdes de les parets.

El lleó que vaig veure tenia una boca atapeïda de dents i el cap finament cobert d’escames com les serps; el cos, enorme, es dreçava sobre quatre potes d’urpes esmolades i ferotges, el pèl s’assemblava al de les catifes orientals que vaig veure després, amb escames vermelles i maragdines, en què es dibuixaven, grocs com la pesta, uns arquitraus d’ossos robustos i horribles. També era groga la cua, que es cargolava per damunt del llom fins al cap, i s’acabava en un darrer torterol de flocs blancs i negres.

Ja m’havia trasbalsat en gran manera la visió del lleó (i més d’un cop m’havia girat enrere com si esperés de veure aparèixer de sobte un animal d’aquelles característiques), quan vaig decidir de fullejar altres pàgines, i els meus ulls ensopegaren, al començament de l’evangeli de Mateu, amb la imatge d’un home. No sé pas per què, però m’esborronà més que el lleó: el rostre era d’home, però aquest home era embotit en una mena de casulla encarcarada que el cobria fins als peus, i aquesta casulla o cuirassa era entacada de pedres dures vermelles i grogues incrustades dins. Aquell cap, que sobresortia enigmàtic de dalt d’un castell de robins i topazis, em va semblar (fins aquest punt el terror em feia blasfem!) l’assassí misteriós del qual seguíem les petjades imperceptibles. Després vaig comprendre per què associava tan estretament la fera i l’home embotit amb el laberint: perquè tots dos, igual com totes les figures d’aquell llibre, sorgien d’una trama de laberints entrellaçats, en què les línies d’ònix i maragda, els fils de crisoprasi, les cintes de beril·le, tot plegat semblava fer al·lusió a l’embull de sales i passadissos en què em trobava. L’ull se’m perdia, mirant aquella pàgina, per viaranys esclatants, com se’m perdien els peus en la teoria inquietant de les sales de la biblioteca, i el fet de veure representat en els pergamins aquell meu vagarejar em va omplir de neguit i em va convèncer que cadascun d’aquells llibres explicava, amb rialletes misterioses, la meva història d’aquell moment. «De te fabula narratur»144, em vaig dir, i em vaig preguntar si aquelles pàgines no contenien ja la història dels instants venidors que m’esperaven.

Vaig obrir un altre llibre, que em va semblar de l’escola hispànica. Els colors hi eren violents, els vermells semblaven sang o foc. Era el llibre de la revelació de l’apòstol i, com la nit abans, vaig ensopegar amb la pàgina de la mulier amicta sole. Però no era el mateix llibre, la miniatura era diferent, aquí l’artista havia insistit més en el tirat de la dona. Vaig comparar la seva fesomia, la seva sina, els flancs sinuosos, amb l’estàtua de la Mare de Déu que havia vist amb Ubertino. Tot i ser de signe diferent, també aquesta mulier em semblà bellíssima. Vaig pensar que no havia d’insistir en aquests pensaments, i vaig girar uns quants fulls. Vaig trobar una altra dona, aquesta vegada la meretriu de Babilònia. No em van impressionar tant els seus trets com la idea que aquella també era una dona i que, tanmateix, aquella era vehicle de tot vici, i aquesta receptacle de tota virtut. Però els trets eren femenins en tots dos casos i, fins a un cert punt, no vaig ser capaç d’entendre què era el que les distingia Vaig tornar a sentir aquella frisança dins meu i la imatge de la Mare de Déu de l’església se sobreposà a la de la bella Margherita «Estic damnat!» em vaig dir. O: «Sóc un boig». I vaig decidir que no em podia quedar més estona a la biblioteca.

Per sort, l’escala era a prop. M’hi vaig precipitar i vaig estar a punt d’ensopegar i de quedar sense llum. Em vaig retrobar sota les amples voltes de l’scriptorium, però ni aquí no em vaig poder aturar, sinó que vaig enfilar d’una embranzida l’escala que menava al refectori.

Aquí em vaig aturar, tot panteixant. Per les vidrieres entrava la claror de la lluna, en aquella nit tan lluminosa, i gairebé no em feia falta la llàntia, que era indispensable, en canvi, per recórrer les cel·les i els passadissos de la biblioteca. No la vaig apagar, com si hi cerqués la pau. Però encara panteixava, i vaig pensar que bevent una mica d’aigua em tranquil·litzaria. Com que la cuina era a prop, vaig travessar el refectori i vaig obrir a poc a poc una de les portes que donava a l’altra meitat de la planta baixa de l’Edifici.

En aquest punt el meu terror, en comptes de minvar, augmentà. Perquè, de cop i volta, em vaig adonar que hi havia algú a la cuina, vora el forn de pa, o, si més no, vaig destriar la lluïssor d’un llum en aquell racó i, esborronat, vaig apagar el meu. Esparverat com estava, vaig infondre por, i, efectivament, l’altre (o els altres) apagaren el llum a corre-cuita. Però va ser debades, perquè la claror de la nit il·luminava prou bé la cuina i davant meu, a terra, es perfilaven confusament una o més ombres.

Sangglaçat, no gosava recular ni avançar. Vaig sentir un xiuxiueig i una remor que em va semblar una veu somorta de dona. Tot seguit, del grup informe que es dibuixava confusament vora el forn, es va destriar una ombra fosca i cepada, i va fugir cap a la porta exterior, que devia ser entreoberta, i la tancà al seu darrere.

Vam quedar, jo aturat al llindar entre el refectori i la cuina i quelcom d’indeterminat vora el forn. Quelcom d’indeterminat i —com dir-ho?— gemegós. Efectivament, de l’ombra venia un gemec, gairebé un plor esmorteït, un sanglot rítmic, de por.

Res no dóna més coratge al poruc que la por d’altri: però no em vaig atansar a l’ombra empès pel coratge. Més aviat, diria, empès d’una embriaguesa bastant semblant a la que em va rapir quan vaig tenir les visions. A la cuina hi havia alguna cosa semblant a la fumera que m’havia sobtat la nit abans a la biblioteca. O potser no es tractava de les mateixes substàncies, però va causar el mateix efecte en els meus sentits sobreexcitats. Vaig ensumar una olor acre de traganta alum i tartrà, que els cuiners feien servir per aromatitzar el vi. O, potser, com ho vaig saber després, aquells dies estaven preparant cervesa (que per aquell rodal del nord de la península era bastant apreciada), i que allà es produïa a l’estil del meu país, amb bruc, murtra dels aiguamolls i romaní d’estany salvatge. Aromes que, més que no pas els narius, em van embriagar la ment.

I, mentre el meu instint racional era de cridar «vade retro!» i allunyar-me d’aquella cosa gemegosa que era segurament un súcube que m’enviava el maligne, alguna cosa en la meva vis appetitiva145 m’empenyé a tirar endavant, com si volgués participar en un prodigi.

Així em vaig anar acostant a l’ombra, fins que, a la claror de la nit, que entrava pels finestrals, em vaig adonar que era una dona que, tremolosa, estrenyia contra el seu pit un farcell, i que reculava plorant cap a la boca del forn.

Que Déu, la Mare de Déu Benaurada i tots els sants del Paradís m’assisteixin ara en el report d’aquells esdeveniments. EI pudor, la dignitat del meu estat (ara ja monjo vell en aquest bell monestir de Melk, indret de pau i de meditació serena), m’aconsellarien les més piadoses cauteles. En tindria prou de dir bonament que va passar quelcom de dolent, que no és decorós de detallar, per no trasbalsar-me a mi mateix ni el meu lector.

Però m’he compromès a contar, sobre aquells fets llunyans, tota la veritat, i la veritat és indivisible, brilla amb claror pròpia i no consent que els nostres interessos i la nostra vergonya l’esquifeixin. El problema consisteix més aviat a explicar el que va passar no pas com ho veig ara i ho recordo (per bé que encara ho recordo tot amb una vivacitat encesa, i no sé si, aquests fets i pensaments, els ha reblats en la meva memòria d’una manera tan intensa el penediment que se’n seguí, o si això ha estat fruit de la insuficiència d’aquest mateix penediment que encara em turmenta revifant en la meva ment adolorida fins els matisos més petits de la meva vergonya), sinó com ho vaig veure i ho vaig sentir aleshores. I ho puc fer, amb fidelitat de cronista, perquè quan acluco els ulls puc repetir no sols el que vaig fer, sinó el que vaig pensar en aquells instants, com si copiés un pergamí escrit llavors. Així ho haig de fer, doncs, i que sant Miquel Arcàngel m’empari: perquè, per a edificació dels lectors venidors i per a flagel·lació de la meva culpa, vull explicar ara com un jove pot caure en els paranys del dimoni, de manera que aquests es facin palesos i albiradors i que aquell qui hi caigui els pugui vèncer.

Era, doncs, una dona, què dic, ara!, una noia. Com que fins llavors (i després de llavors, lloat sigui Déu) no havia tingut gaire tracte amb els éssers d’aquell sexe, no sabria dir quants anys tenia. Sé que era jove, gairebé una adolescent, potser de setze o divuit primaveres, o potser de vint, i em va colpir la impressió de realitat humana que traspuava aquella figura. No era pas una visió i, fos com fos, em va semblar valde bona.146 Potser perquè tremolava com un passerell a l’hivem, i plorava, i em tenia por.

Així, tot pensant que el deure d’un bon cristià és donar ajut al proïsme, m’hi vaig atansar amb una gran dolçor i en bon llatí li vaig dir que no havia de tenir por, perquè jo era un amic, o, en tot cas, no pas un enemic, i certament no pas l’enemic com potser ella temia.

Potser per la mansuetud que inspirava el meu esguard, la criatura es va calmar i se’m va acostar. Em vaig adonar que no entenia el meu llatí i instintivament m’hi vaig adreçar en la meva llengua vulgar alemanya, i això la va espantar en gran manera, no sé pas si a causa dels sons aspres, inhabituals per a la gent d’aquell rodal, o perquè aquests sons li devien recordar alguna altra experiència viscuda amb soldats de la meva terra. Aleshores vaig somriure, considerant que el llenguatge dels gestos i del rostre és més universal que el de les paraules, i es va tranquil·litzar. Em va tornar el somrís i em digué unes paraules.

Amb prou feines si jo entenia la seva llengua vulgar i, fos com fos, era diferent de la que havia après en part a Pisa, però, tanmateix, pel to em vaig adonar que em deia paraules dolces i em va semblar que em deia alguna cosa com; «Ets jove, ets lluït…». Molt rarament s’escau que un novici que s’ha passat tota la minyonia en un monestir senti afirmacions referents a la seva pròpia bellesa, ans al contrari, sovint rep advertiments sobre la fugacitat de la bellesa corporal, que és cosa vil i menyspreable; però les insídies de l’enemic són infinites i confesso que aquell entretoc que em va fer sobre la meva bellesa, tot i ser fal·laç, fou una manyaga dolcíssima per a les meves orelles i em va omplir d’emoció incontenible, majorment perquè la noia, en dir això, em va allargar les mans i amb les polpes dels seus dits em fregà la galta, llavors imberbe. Vaig sentir una mena de defallior, però en aquell moment no vaig reeixir a veure cap ombra de pecat dins el meu cor. Tal és la força del dimoni quan ens vol provar i vol esborrar de la nostra ànima l’empremta de la gràcia.

Què vaig sentir? Què vaig veure? Només recordo que les emocions del primer instant foren inexpressables, perquè ni la meva llengua ni la meva ment no havien estat educades per designar aquella mena de sensacions, fins que em van acudir a l’ànim altres paraules interiors, sentides en altres temps i en altres llocs, pronunciades sens dubte amb altres fins, però que em semblava que harmonitzaven meravellosament amb el meu goig d’aquell moment, com si haguessin nascut únicament per expressar-lo. Paraules que s’havien agombolat en les cavorques de la meva memòria van sortir a la superfície (muda) dels meus llavis, i vaig oblidar que, en les escriptures o en les obres dels sants, havien servit per expressar realitats molt més esplendents. Però, ¿hi havia cap diferència entre les delícies de què havien parlat els sants i les que el meu ànim trasbalsat sentia en aquell moment? En aquell moment es va anul·lar en mi l’esma d’escatir aquella diferència. La qual cosa és, em sembla, signe del rapte cap als abismes de la identitat.

De sobte la noia em va aparèixer com la verge negra però bella de què parla el Càntic. Duia un vestidet llis de roba grollera que s’obria d’una manera bastant impúdica sobre el pit i al coll un collaret de pedretes de colors, crec que de cap valor. Però el cap s’alçava altívolament damunt un coll blanc com torre de vori, els seus ulls eren clars com les piscines d’Hesebon, el seu nas era una torre del Líban, la cabellera era porpra. Sí, la seva cabellera em va semblar com un ramat de cabres, les seves dents com ramats d’ovelles que tornen del bany, totes aparellades, sense que cap d’elles sobresortís més que les altres. I em vaig trobar mormolant: «Que n’ets, de bella, amiga meva, que n’ets, de bella, la teva cabellera és com un ramat de cabres que baixa onejant per les muntanyes de Galaad; com un fil d’escarlata, els teus llavis; les teves galtes són com grans de magrana; el teu coll és com la torre de David, on hi ha penjats mil escuts». I em preguntava esborronat qui devia ser aquella que s’alçava al meu davant com l’aurora, bella com la lluna, resplendent com el sol, terribilis ut castrorum acies ordinata.147

Llavors la criatura se’m va atansar encara més, va llançar en un racó el farcell fosc que havia aferrat contra el seu pit, tornà a aixecar la mà per amanyagar-me la cara i repetí les paraules que tot just havia sentit. I, mentre jo no sabia si fugir d’ella o acostar-m’hi encara més, mentre el cap em bategava com si les trompetes de Josuè estiguessin a punt d’enderrocar les muralles de Jericó, i, alhora, la desitjava i no gosava tocar-la, ella va fer un somriure joiós, esclafí un gemec somort de cabra entendrida i amollà els llaços que li tancaven el vestit a l’alçada del pit, es va llevar la roba del cos com si fos una túnica i es plantà davant meu com Eva devia aparèixer davant d’Adam al jardí de l’Edèn. «Pulchra sunt ubera quae paululum supereminent et tument modice», vaig mormolar repetint la frase que havia sentit a Ubertino, perquè els seus pits em semblaven dos cervatells, una bessonada de gasela que pasturaven entre els lliris, el seu melic fou una gerra rodona curulla de vi, el seu ventre un munt de blat envoltat de flors boscanes.

—O sidus clarum puellarum148 —li vaig cridar—, o porta clausa, fons hortorum, cella custos unguentorum, cella pigmentaria!149 —i em vaig trobar sense voler-ho a frec del seu cos, sentint-ne l’escalfor i el perfum acre d’ungüents inconeguts. Vaig recordar «Fills, quan ve l’amor folla, l’home no hi pot!», i vaig comprendre que, tant si allò que sentia era un parany de l’enemic o un do del cel, no podia fer res per aturar l’embranzida que m’empenyia i—: Oh langueo150 —vaig cridar, i—: Causam languoris video nec caveo!151 —i és que, a més a més, els seus llavis exhalaven olor de roses i les cames eren com columnes, i com columnes eren els contorns dels seus flancs, obra de mans d’artista. Oh amor, filla de delícies, mormolava dins meu, un rei s’ha envescat en la teva trena, i vaig caure entre els seus braços, i vam rodolar junts sobre el terra de la cuina i, no sé pas si per iniciativa meva o per art d’ella, em vaig trobar desempallegat de l’hàbit de novici i no vam tenir vergonya dels nostres cossos i cuncta erant bona.152

I em besà amb els besos de la seva boca, i les seves amors foren més delicioses que el vi i els seus perfums eren deliciosos de flairar, i era bell el seu coll entre les perles i les seves galtes entre les arracades, que n’ets, de bella, amiga meva, que n’ets, de bella, els teus ulls són coloms (deia jo) i fes-me veure el teu rostre, fes-me sentir la teva veu, que la teva veu és harmoniosa i el teu rostre encisador, m’has tornat foll d’amor, germana meva, m’has robat el cor amb una sola mirada teva, amb una sola perla del teu collar, els teus llavis són bresca que regalima, mel i llet tens a la llengua, el perfum del teu alè és com el de pomes, els teus pits com raïms, el teu paladar un vi exquisit que aboca el raig damunt el meu amor i regalima pels llavis i les dents… Font de jardí, nard i safrà, canyella i cinamom, mirra i àloe, jo menjava la meva bresca i la meva mel, bevia el meu vi i la meva llet, ¿qui era, qui podia ser aquella que s’alçava com l’aurora, bella com la lluna, resplendent com el sol, temible com un exèrcit amb les banderes al vent?

Oh Senyor! Quan l’ànima és rapida, l’única virtut és estimar allò que veus (oi?), la felicitat suprema és tenir el que tens: llavors la vida benaurada es beu en la seva font (no s’ha dit això?), llavors assaboreixes la vida veritable que et tocarà de viure al costat dels àngels en l’eternitat… Això barrinava, i em semblava que finalment les profecies es complien, mentre la noia m’amarava de dolçor indescriptible, i era com si tot el meu cos no fos sinó un ull per davant i per darrere i pogués veure al mateix temps tot el que em voltava. I comprenia que d’allò, de l’amor, neixen alhora la unitat i la suavitat i el bé i el bes i l’abraçada, com ja ho havia sentit a dir pensant que em parlaven d’una altra cosa. I, només per un instant, mentre la meva joia estava per tocar el zenit, vaig recordar que potser m’estava posseint el dimoni meridià, condemnat fatalment i de nit, a manifestar-se en la seva naturalesa demoníaca a l’ànima que, en el rapiment de l’èxtasi, li pregunta «qui ets?», ell, que sap rapir l’ànima i enganyar el cos. Però de seguida em vaig convèncer que allò veritablement diabòlic eren les meves vacil·lacions, perquè no hi podia haver res de més just, més bo, més sant que el que jo sentia, aquella dolçor que em guanyava per moments. Com una minúscula gota d’aigua que, dissolta en vi, s’esvaeix i agafa el tast i el color del vi, com el ferro roent, que es fa un amb el foc i perd la seva forma primitiva, com l’aire que, inundat per la claror del sol, es transforma en un vivíssim esclat, indestriable d’aquella claror fins al punt que no sembla il·luminat sinó llum en si mateix, així jo em sentia morir de tendra liqüefacció, i no tenia esma sinó per murmurar les paraules del salm: «El meu pit és com vi novell, sense respirador, que trenca odres nous», i tot d’una vaig veure una llum esclatant i, al mig, una forma de color de safir que s’abrandava tota amb un foc rutilant i suavíssim, i aquella llum esplendent s’espargí a través del foc rutilant, i aquest foc rutilant a través d’aquella forma esplendent i aquella llum esclatant i aquell foc rutilant a través de tota la forma.

Mentre, gairebé esmorteït, queia damunt el cos a què m’havia unit, vaig comprendre, en una darrera alenada vital, que la flama consisteix en una claror esplendent, una vigoria innata i una ardor ígnia; però, la claror esplendent, la té per lluir, i l’ardor ígnia per cremar. Després vaig comprendre l’abisme d’abismes que això invocava.

Ara que, amb la mà tremolosa (i no sé pas si per l’horror del pecat que evoco o per l’enyorança culpable del fet que rememoro), escric aquestes ratlles, m’adono que per descriure el meu èxtasi infame d’aleshores he fet servir les mateixes paraules utilitzades no gaires pàgines més amunt, per descriure el foc que cremava el cos martiritzat del fraticello Michele. I no és pas fortuït que la meva mà, executora submisa de la voluntat de l’ànima, hagi expressat estampant els mateixos traços dues experiències tan dissemblants, perquè probablement les vaig viure amb la mateixa intensitat llavors com suara que maldava per revifar-les.

Hi ha una saviesa misteriosa en virtut de la qual podem anomenar amb paraules anàlogues fenòmens diferents; és la mateixa saviesa en virtut de la qual les coses divines es poden designar amb noms terrenals, i així, mitjançant símbols equívocs, podem anomenar Déu lleó o lleopard, i la joia flama, i la flama mort, i la mort abisme, i l’abisme perdició, i la perdició deliqui, i el deliqui passió.

¿Per què jo, llavors un noi, anomenava l’èxtasi de mort que m’havia colpit en el màrtir Michele fent servir les mateixes paraules amb què la santa havia designat l’èxtasi de vida (divina), però no podia fer servir sinó aquelles mateixes paraules per anomenar l’èxtasi (culpable i efímer) de gaudiment terrenal, que, per la seva banda, de seguida, se’m va transformar en sensació de mort i d’anorreament? Ara tracto de raonar no solament sobre la manera com vaig viure, amb una distància de pocs mesos, dues experiències igualment exaltants i doloroses, sinó també sobre la manera com aquella nit, a l’abadia, vaig recordar l’una i vaig copsar sensiblement l’altra, a poques hores de distància, i també sobre la manera com les he reviscudes suara, tot redactant aquestes ratlles, i sobre el fet que, totes tres vegades, les he expressades recitant dins meu les paraules de l’experiència diversa d’una ànima santa que s’anorreava en la visió de la divinitat. Potser he blasfemat (llavors o ara)? ¿Què hi havia en comú entre el desig de mort de Michele, l’èxtasi en què vaig caure quan el vaig veure cremar a la foguera, el desig d’acoblament carnal que vaig sentir amb la noia, el pudor místic en què el traduïa al·legòricament i el mateix deler d’anorreament joiós que movia la santa a morir del seu propi amor per viure més i eternament? És possible que coses tan equívoques es puguin dir d’una manera tan unívoca? Sembla, però, que és aquesta l’ensenyança que ens han deixat els més savis entre els doctors: omnis ergo figura tanto evidentius veritatem demonstrat quanto apertius per dissimilem similitudinem figuram se esse et non veritatem probat.153 Però si l’amor a la flama i a l’abisme són figura de l’amor a Déu, ¿poden ser figura de l’amor a la mort i de l’amor al pecat? Si, així com el lleó i la serp són ensems figura del Crist i del dimoni. I és que, l’escaiença de la interpretació, només la pot establir l’autoritat dels pares, i en el cas que em turmenta no tinc cap auctoritas en què pugui recolzar la meva ment obedient, i m’abrusa el dubte (i encara intervé la figura del foc per definir el buit de veritat i la plenitud d’error que m’anorreen!). ¿Què passa, oh Senyor, dins la meva ànima, ara que em faig xuclar pel remolí de records i faig entrar en conflagració èpoques diverses, com si estigués a punt de capgirar l’ordre dels astres i la seqüència dels moviments celestes? Sens dubte, transgredeixo els límits de la meva intel·ligència pecadora i malalta. Però ànsia! Reprenguem la tasca que m’havia proposat humilment. Estava parlant d’aquell dia i de l’esgarriament total dels sentits en què em vaig submergir. Vet aquí que ja he dit el que vaig recordar en aquella avinentesa. Que es limiti a això la meva frèvola ploma de cronista fidel i veraç.

Vaig romandre ajagut, no sé pas quanta estona, amb la noia vora meu. Amb un moviment suau la seva mà continuava tocant el meu cos, ara amarat de suor. Sentia una gaubança interior, que no era pau, sinó com un foc d’encenalls, o com el darrer caliu d’un foc colgat per les cendres. No dubtaria pas a anomenar benaurat aquell a qui fos donat de sentir una cosa semblant (mormolava mig entre somnis), ni que fos molt rarament, en aquesta vida (i de fet aquella va ser l’única vegada que la vaig sentir), ni que fos a cremadent, per espai d’un sol instant. Com si ja no existíssim, com si no ens sentíssim a nosaltres mateixos doblegar-nos, gairebé anorrear-nos, i si algun mortal (em deia jo) pogués ni que fos per un instant brevíssim tastar el que jo he tastat, avorriria de seguida aquest món pervers, el trasbalsaria la maldat del viure quotidià, sentiria la feixugor del cos mortal… ¿No m’havien ensenyat això? Aquell impuls de tot el meu esperit a abandonar-se en la beatitud era, sens dubte (ara me n’adonava), la irradiació del sol etern, i el goig que aquest produeix obre, eixampla, engrandeix l’home, i la gorja esbatanada que l’home porta dins seu ja no es tanca fàcilment, és la nafra oberta pel cop de glavi de l’amor, aquí baix no hi ha res que sigui més dolç i més terrible. Però tal és el dret del sol, assageta el ferit amb els seus raigs i totes les nafres s’eixamplen, l’home s’esbadella i es dilata, i les venes mateixes li esclaten, i ja no té forces per executar les ordres que reben i només segueixen el desig, l’ànima crema abismada en l’abisme d’allò que ara està tocant, veient el seu desig i la seva veritat superats per la realitat que ha viscut i que viu. I assistim esbalaïts al nostre propi deliqui.

Immergit en aquestes sensacions d’inenarrable goig interior, em vaig adormir.

Vaig tornar a obrir els ulls al cap d’una estona: la claror de la nit, potser a causa d’algun núvol, s’havia esmorteït molt. Vaig allargar la mà cap a un cantó i no vaig sentir el cos de la noia Vaig tombar el cap: ja no hi era.

L’absència de l’objecte que havia desfermat el meu desig i apaivagat la meva set em va fer adonar de cop de la vanitat d’aquell desig i de la perversitat d’aquella set. Omne animal triste post coitum.154 Ara, al cap de tant anys, mentre encara ploro amargament la meva falta, no puc oblidar que aquell vespre havia sentit una gran joia, i ofendria l’Altíssim, que ha creat totes les coses en bondat i en bellesa, si no reconegués que, àdhuc en aquell episodi entre dos pecadors, va passar quelcom que, en si, naturaliter, era bo i bell. Però potser aquest sentiment és finit de la meva vellesa actual, que em fa sentir culpablement com a bell i bo tot el que va pertànyer a la meva joventut. I el que hauria de fer és pensar en la mort que s’atansa. Aleshores era jove i no vaig pensar en la mort, però vaig plorar el meu pecat amb llàgrimes càlides i sinceres.

Em vaig aixecar tremolant perquè, a més a més, feia estona que jeia damunt les lloses glaçades de la cuina i tenia el cos enfredorit. Em vaig vestir, mig enfebrat. Aleshores vaig descobrir en un racó el paquet que la noia s’havia deixat al moment de fugir. Em vaig acotar per examinar-lo: era una mena de farcell fet de tela enrotllada, que semblava procedent de la cuina. El vaig obrir i, de primer, no vaig poder escatir el que hi havia dins, fos per la manca de claror o per l’aspecte informe del contingut. Després ho vaig comprendre: entre grumolls de sang i trossos de carn més flonja i esblanqueïda, tenia davant els ulls, mort però encara bategant de vida, de la vida gelatinosa de les vísceres mortes, solcat de nervis lívids, un cor de grans dimensions.

Un vel fosc em va caure als ulls, una saliva acidosa em va pujar a la boca Vaig fer un esgarip i vaig caure rodó com un cos mort.





Tercer dia


NIT

En què Adso, trasbalsat, es confessa amb Guillem i medita sobre la funció de la dona en el pla de la creació, però després descobreix el cadàver d’un home

Em vaig deixondir: algú em mullava la cara. Era fra Guillem, que duia un llum, i m’havia posat alguna cosa sota el cap.

—Què ha passat, Adso? —em preguntà—, ¿què fas rondant de nit per la cuina i robant deixalles?

Ras i curt: Guillem s’havia despertat, m’havia cercat no sé pas per quina raó i, com que no em trobava, havia sospitat que no hagués pujat a fer alguna bravata a la biblioteca. Tot fent cap a l’Edifici des de la cuina, havia albirat una ombra que travessava la porta cap a l’hort (era la noia que s’allunyava, potser perquè havia sentit algú que s’acostava). Havia tractat d’esbrinar qui era, però ella (o, més ben dit, allò que per a ell era una ombra) s’havia allunyat cap a la muralla forana i havia desaparegut. Aleshores Guillem —després de fer un escorcoll per aquell rodal— havia entrat a la cuina i m’hi havia trobat esmorteït.

Quan, esborronat encara, li vaig assenyalar el farcell amb el cor, i vaig barbotejar no sé què sobre un nou crim, va fer una rialla:

—Però, Adso, quin home pot tenir un cor tan gros? És un cor de vaca, o de bou; avui mateix deuen haver escorxat un animal! Digue’m més aviat com ha anat a raure a les teves mans.

En aquell moment, afeixugat pel remordiment, i encongit per la basarda, vaig arrencar a plorar desconsolat i li vaig demanar que m’administrés el sagrament de la confessió. Va accedir-hi, i jo li ho vaig explicar tot fil per randa, sense amagar-li res.

Fra Guillem m’escoltà molt seriosament, però amb un punt d’indulgència. Quan vaig haver acabat, va fer un posat seriós i em digué:

—Adso, has pecat, has pecat, indubtablement, no sols contra el manament que t’ordena de no fornicar, sinó contra els teus deures de novici. En descàrrec teu hi ha el fet que t’has trobat en una d’aquelles situacions en què fins i tot un pare del desert s’hauria condemnat. I de la dona, com a font de temptació, n’han parlat a bastament les escriptures. De la dona diu l’Eclesiàstic que la seva conversa és com foc encès, i els Proverbis diuen que s’empara de l’ànima preciosa de l’home i els més forts hi troben la ruïna. I diu, encara, l’Eclesiàstic: vaig trobar que més amarga que la mort és la dona, que és com el parany dels caçadors; el seu cor és com una xarxa, les seves mans són cadenes. I d’altres han dit que és vehicle del dimoni. Aclarit això, estimat Adso, em costa d’arribar-me a convèncer que Déu hagi volgut introduir en la creació un ésser tan immund sense dotar-lo d’alguna virtut. I no puc deixar de pensar que Ell li ha concedit molts privilegis i motius d’estima, tres dels quals, si més no, són força importants. Efectivament, ha creat l’home en aquest món vil, i amb fang, i la dona en un segon moment, al paradís, i amb noble matèria humana. I no l’ha afaiçonada amb els peus o amb les entranyes del cos d’Adam, sinó amb la costella. En segon lloc, el Senyor, que ho pot tot, s’hauria pogut encarnar directament en un home, d’alguna manera miraculosa, i, en canvi, va optar per viure en el ventre d’una dona, la qual cosa és senyal que no era tan immunda. I quan, després de la resurrecció, es va aparèixer, ho va fer davant d’una dona. I, a l’últim, a la glòria del cel no hi haurà cap home que sigui rei en aquella pàtria, sinó que en serà reina una dona que no ha pecat mai. Si, doncs, el Senyor ha tingut tantes atencions amb Eva mateixa i amb les seves filles, ¿és tan anormal que també a nosaltres ens atregui la gràcia i la noblesa d’aquell sexe? El que et vull dir, Adso, és que, evidentment, cal que no ho facis més, però que no és pas tan monstruós que t’hagi temptat de fer-ho. I, d’altra banda, el fet que un monjo, almenys un cop en la seva vida, hagi tingut experiència de la passió carnal, de manera que un dia pugui ser indulgent i comprensiu amb els pecadors als quals haurà de donar consell i conhort… doncs bé, estimat Adso, és una cosa que cal no desitjar abans que passi, però que tampoc no cal blasmar un cop ha passat. I ara, vés amb Déu i no en parlem més. Però, en comptes de desteixinar-nos sobre una cosa que val més oblidar, si pots —i em va semblar que, en aquest punt, la veu se li escanyava a causa d’algun sotrac interior—, escatim més aviat quin sentit té el que ha passat aquesta nit. Qui era aquesta noia i amb qui s’havia citat?

—Això, ja no ho sé, no he pas vist l’home que hi havia amb ella —vaig dir.

—Està bé, però podem deduir qui era per tot d’indicis inequívocs. Primer que res, era un home lleig i vell, amb el qual una noia no va de grat, sobretot si és bonica com tu la descrius, encara que em fa l’efecte, benvolgut cadell, que qualsevol menja l’hauries trobada gustosa.

—Per què lleig i vell?

—Perquè la noia no anava amb ell per amor, sinó per un paquet de ronyons. Segurament era una noia del poble que, potser per primera vegada, s’abandonava a un monjo luxuriós per fam, a canvi de qualsevol cosa per matar la gana ella i la seva família.

—Una bagassa! —vaig dir espaordit.

—Una pagesa pobra, Adso. Segurament, amb germanets que cal alimentar. I que, si pogués, es donaria per amor i no pas per profit. Com ho ha fet aquesta nit. Fet i fet, em dius que t’ha trobat jove i lluït, i t’ha donat de franc i per amor tot allò que hauria donat a un altre a canvi d’un cor de bou o un bocí de pulmó. I s’ha sentit tan virtuosa pel do que ha fet d’ella mateixa, tan alleujada, que ha fugit sense prendre res a canvi. Per això penso que l’altre, amb el qual t’ha comparat, no era ni jove ni ben plantat.

Confesso que, malgrat la intensitat del meu penediment, aquella explicació em va omplir d’un orgull dolcíssim, però vaig callar i vaig deixar que el meu mestre continués.

—Aquest jai fastigós devia tenir l’avinentesa de baixar al poble i tenir contactes amb els pagesos, per alguna raó relacionada amb el seu ofici. Devia saber la manera de fer entrar i sortir la gent del recinte i també que a la cuina hi hauria aquelles deixalles (i potser demà pensava dir que la porta havia quedat oberta i que algun gos hi havia entrat i se les havia menjades). I, finalment, devia tenir un cert sentit de l’estalvi i un cert interès perquè la cuina no es veiés mancada de viandes més precioses, perquè altrament li hauria donat un biftec o un tall més ben triat. Ja veus que la imatge del nostre inconegut s’està dibuixant ben clarament i que totes aquestes propietats, o aquests accidents, s’adiuen prou amb una substància que gosaria definir com el nostre cellerer, Remigio de Varagine. O, si vaig errat, amb el nostre misteriós Salvatore. El qual, a més a més, com que és del país, sap parlar bastant bé amb la gent d’aquest rodal i sap com convèncer una noia perquè faci el que ell li volia fer fer, si no haguessis arribat tu.

—És així, no n’hi ha dubte —vaig dir convençut—, però de què ens serveix ara saber-ho?

—De no res. O de molt —va dir Guillem—. La història pot tenir relació amb els crims que ens ocupen, o pot no tenir-ne. D’altra banda, si el cellerer ha estat dolcinià, això explica allò, i viceversa I, a més a més, ara ja sabem que aquesta abadia és l’escenari de moltes peripècies i vagaries nocturnes. I qui sap si el nostre cellerer, o Salvatore, que s’hi passegen a les fosques amb tanta desimboltura, no saben més coses que no diuen…

—Però, ens les diran a nosaltres?

—No, si tenim una actitud melindrosa i passem per malla els seus pecats. Però, si hi hagués alguna cosa que poguéssim esbrinar, tindríem una manera força convincent de fer-los parlar. Altrament dit, si molt convé, el cellerer o Salvatore, els tindrem a les mans, i que Déu em perdoni aquesta prevaricació, atès que perdona tantes coses —va dir, i em va mirar amb un aire garneu, i jo no vaig tenir esma de fer cap comentari sobre la licitud d’aquells propòsits.

—I ara ens hem d’anar a colgar, perquè d’aquí a una hora seran matines. Però encara et veig tot trasbalsat, pobre Adso, encara embasardit pel teu pecat… No hi ha res com fer una bona parada a l’església per alleujar-te l’ànim. Jo t’he absolt, però no se sap mai. Vés a demanar-ne la confirmació al Senyor.

I em va ventar una bona plantofada al cap, potser com a prova d’afecte viril i paternal, potser a tall de penitència indulgent. O potser (com ho vaig malpensar en aquell moment) per una mena d’enveja de bona llei, pròpia d’un home com ell, assedegat d’experiències noves i fortes.

Ens vam encaminar cap a l’església, sortint per la nostra ruta habitual, que vaig seguir cuitosament, aclucant els ulls, perquè tots aquells ossos em recordaven d’una manera massa evident, aquella nit, que també jo era pols i fins a quin punt de follia havia arribat l’orgull de la meva carn.

Arribats a la nau, vam albirar una ombra davant l’altar major. Em pensava que devia ser, encara, Ubertino. Però es tractava d’Alinardo, que d’antuvi no em va reconèixer. Va dir que ja era incapaç de dormir i que havia decidit de passar la nit resant per aquell monjo jove desaparegut (del qual no recordava ni el nom). Resava per la seva ànima, si tanmateix havia mort, i pel seu cos, per al cas que jagués malalt o solitari en algun indret.

—Massa morts —va dir—, massa morts… Però era escrit al llibre de l’apòstol. Amb la primera trompeta, va caure pedra; amb la segona, la tercera part del mar es va tornar sang, i l’un l’heu trobat enmig de la pedregada, l’altre, xop de sang… La tercera trompeta anuncia que un astre gran, encès com una torxa, caurà sobre la tercera part dels rius i sobre les fonts de les aigües. Així, creieu-me, ha desaparegut el nostre tercer germà. I espanteu-vos del quart, perquè serà atacada la tercera part del sol, de la lluna i de les estrelles, de manera que la fosca serà quasi total…

Mentre sortíem del transsepte. Guillem es demanà si en les paraules de l’ancià no hi havia quelcom de cert.

—Tanmateix —li vaig observar—, això pressuposaria que una única ment diabòlica, fent servir l’Apocalipsi com a guia, havia premeditat les tres desaparicions, suposant que també Berengario hagi mort. En canvi, sabem que la mort d’Adelmo va ser per voluntat pròpia…

—És cert —va dir Guillem—, però la mateixa ment diabòlica, o malalta, s’hauria pogut inspirar en la mort d’Adelmo per planejar a manera de símbol les altres dues. I, si fos així, Berengario el trobaríem en un riu o en una font. Però a l’abadia no hi ha rius ni fonts, o, si més no, no n’hi ha que permetin que algú s’hi negui o l’hi neguin…

—Només hi ha banys —vaig observar gairebé a l’atzar.

—Adso! —va dir Guillem—, saps que això pot ser una gran idea? Els banys!

—Però ja els deuen haver escorcollats…

—Aquest matí he vist els servents mentre feien la inspecció. Han obert la porta de l’edifici dels banys i hi ham donat un cop d’ull, sense remenar res, encara no comptaven que haguessin de cercar una cosa amagada, només s’esperaven de trobar un cadàver estassat espectacularment en algun racó, com el cadàver de Venanci al cossi… Anem a donar una llambregada, que encara és fosc i em fa l’efecte que la llàntia té corda per a una bona estona.

Així ho vam fer, i vam obrir sense dificultat la porta de l’edifici dels banys, situat a redós de l’hospital.

Aïllades entre si per unes grans cortines, hi havia un seguit de banyeres, no recordo quantes. Els monjos les feien servir per donar recapte a llur higiene, els dies que ho fixava la regla, i Severino les feia servir amb finalitats terapèutiques, perquè no hi ha res com un bany per apaivagar el cos i la ment. En un racó hi havia una llar de foc per escalfar l’aigua. Era bruta de cendra recent i, al davant, hi havia un gran calderó capgirat. L’aigua, la pouaven d’una font que hi havia en un racó.

Vam repassar les primeres banyeres, que eren buides. Només la darrera, amagada rere una cortina estirada, era plena i, a la vora, totes rebregades, hi havia unes peces de roba. A primer cop d’ull, a la claror de la nostra llàntia, la superfície del líquid semblava llisa, però quan vam parar el llum vam entrellucar al fons de tot, exànime, un cos humà, despullat. El vam treure a pleret. Tenia botits els trets de la cara El cos, blanc i flonjo, sense pèls, semblava el d’una dona llevat de l’espectacle obscè de les parts pudendes, totes flàccides. Em vaig enrojolar i vaig tenir una esgarrifança. Em vaig senyar, mentre Guillem beneïa el cadàver.





QUART DIA





Quart dia


LAUDES

En què Guillem i Severino examinen el cadàver de Berengario, descobreixen que té la llengua negra, cosa desueta en un negat. Després discuteixen de metzines molt nocives i d’un robatori remot

No m’aturaré a explicar com vam informar l’Abat, com tota l’abadia es desvetllà abans de l’hora canònica, els crits d’escruiximent, la basarda i el dolor que expressava cada fesomia, com la nova s’escampà entre la gent de l’altiplà, mentre els servents se senyaven i pronunciaven conjurs. No sé pas si aquell matí l’ofici es va celebrar segons les regles ni qui hi va prendre part. Vaig acompanyar Guillem i Severino, que feren embolcallar el cos de Berengario i van ordenar que l’ajacessin damunt d’una taula de l’hospital.

Ta bon punt l’Abat i els altres monjos es van haver allunyat, l’herbolari i el meu mestre examinaren acuradament el cadàver, amb fredor de metges.

—Ha mort negat —va dir Severino—, no n’hi ha dubte. Té la cara botida, el ventre tibat…

—Però no l’han negat —remarcà Guillem—. Altrament, hauria plantat cara a l’escomesa de l’homicida i hauríem trobat tolls d’aigua al voltant de la banyera. En canvi, tot és en ordre i ben endreçat, com si Berengario hagués escalfat l’aigua, hagués omplert la banyera i s’hi hagués ficat per voluntat seva.

—No m’estranya, això —va dir Severino—. Berengario sofria convulsions, i jo mateix li havia dit manta vegada que els banys tebis serveixen per apaivagar l’excitació del cos i de l’esperit. M’havia demanat sovint permís per entrar als banys. Podria molt ben ser que hagués fet això mateix aquesta nit…

—La nit abans —remarcà Guillem—, perquè aquest cos, com ho pots veure, s’ha estat almenys un dia sencer dins l’aigua…

—Pot ser que hagi estat la nit abans —reconegué Severino. Guillem el va posar parcialment al corrent dels fets esdevinguts la nit abans. No li va dir que havíem entrat d’amagat a l’scriptorium; però, tot ocultant-li certs detalls, li va dir que havíem seguit una figura misteriosa que ens havia furtat un llibre. Severino va comprendre que Guillem només li feia avinent una part de la veritat, però no va fer més preguntes. Va observar que potser l’estat mateix de neguit en què es trobava Berengario l’havia induït a cercar la quietud en un bany reconfortant. Berengario, va explicar, era sensible de mena, i de vegades una maltempsada o una emoció li provocaven tremolors, suors fredes, se li posaven els ulls en blanc i rodolava per terra escopint una bava blanquinosa.

—Sigui com sigui —va dir Guillem—, abans de venir aquí ha estat en un altre lloc, perquè en els banys no he pas trobat el llibre que havia robat.

—Sí —vaig confirmar, un xic estarrufat—, he aixecat la roba que hi havia vora la banyera i no he trobat cap objecte voluminós.

—Molt bé —va dir Guillem, somrient-me—. Per tant, ha estat en algun altre lloc; després, suposem que per calmar el seu neguit, i potser per fugir de la nostra percaça, ha entrat als banys i s’ha ficat a l’aigua. Severino, ¿creus que el mal que patia explica suficientment que s’esmorteís i es negués?

—Podria ser —féu Severino, dubtós—. D’altra banda, si tot va passar fa un parell de nits, podria molt ben ser que s’haguessin assecat els tolls d’aigua escampada al voltant de la banyera. No podem descartar, doncs, que l’hagin negat.

—No —va dir Guillem—. Has vist mai ningú que, abans que el neguin, es llevi la roba?

Severino brandà el cap, com si aquell argument no tingués gaire pes. Feia uns moments que estava examinant les mans del cadàver.

—Hi ha una cosa ben curiosa… —va dir.

—Quina?

—Aquest dia vaig observar les mans de Venanci, quan ja li havien netejat la sang, i em vaig fixar en un detall del qual no vaig fer gaire cabal llavors. Les polpes de dos dits de la mà dreta de Venanci eren fosques, com tacades per una substància grisenca Ben bé com les polpes d’aquests dos dits de Berengario, ho veus? Sinó que aquí el tercer dit presenta també un toc d’aquest color. Aleshores vaig pensar que Venanci havia tocat tinta a l’scriptorium…

—Molt interessant —remarcà Guillem, pensarós, tot atansant els ulls als dits de Berengario. Despuntava l’alba, però allà dintre no hi entrava sinó una claror somorta. El meu mestre trobava a faltar les ulleres—. Molt interessant —repetí—, L’índex i el polze tenen les polpes fosques, el dit del mig només té una ombra a la part interior, bastant esvaïda. Però també hi ha taques, més esblanqueïdes, a la mà esquerra, almenys al polze i a l’índex.

—Si només n’hi hagués a la mà dreta, serien els dits d’algú que aferra una cosa petita, o llarga i afuada…

—Com un estilet. O una menja. O un insecte. O una serp. O un encenser. O un bastó. Massa coses. Però, si també hi ha senyals a l’altra mà, podria tractar-se també d’una copa, la mà dreta l’aferra amb braó i l’esquerra hi ajuda, però amb menys força…

Severino fregava ara lleugerament els dits del mort, però el color grisenc no s’esvaïa. Vaig veure que s’havia posat uns guants, que probablement feia servir per manipular substàncies verinoses. Ensumava, però no olorava res.

—Et podria citar moltes substàncies vegetals (i també minerals) que deixen senyals d’aquesta mena. Algunes són letals, d’altres no. Els miniaturistes de vegades tenen les mans brutes de pols d’or…

—Adelmo era miniaturista —va dir Guillem—. Suposo que, en veure el seu cos destrossat, no et va passar pel cap d’examinar-li els dits. Però aquests haurien pogut tocar alguna cosa que vagi pertànyer a Adelmo.

—No ho sé ben bé —va dir Severino—. Dos morts, tots dos amb els dits negres. Què en dedueixes?

—No en dedueixo res: nihil sequit geminis ex particularibus unquam.155 Caldria reduir tots dos casos a una sola regla. Per exemple: hi ha una substància que ennegreix els dits d’aquell qui la toca…

Vaig rematar, triomfant, el sil·logisme:

—… Venanci i Berengario tenen els dits ennegrits, ergo156 han tocat aquesta substància!

—Molt bé, Adso —va dir Guillem—. Llàstima que el teu sil·logisme no sigui vàlid, perquè aut semel aut iterum medium generaliter esto,157 i en aquest sil·logisme el terme mitjà no apareix mai com a general. Vol dir que hem triat malament la premissa major. No havia pas de dir: tots aquells qui toquen una certa substància tenen els dits negres, perquè també hi podria haver persones amb els dits negres i que no hagin tocat aquella substància. Havia de dir: tots aquells, i només tots aquells qui tenen els dits negres, han tocat sens dubte una substància determinada. Venanci i Berengario, etcètera. Amb la qual cosa tindríem un Darii,158 és a dir, un excel·lent tercer sil·logisme de la primera figura.

—Ja tenim la resposta! —vaig dir tot content.

—Ai, Adso, com et refies dels sil·logismes! L’única cosa que tenim és, encara, la pregunta. És a dir, hem fet la hipòtesi que Venanci i Berengario han tocat la mateixa cosa, hipòtesi, d’altra banda, raonable. Però un cop hem imaginat una substància, única entre totes, que provoca aquest resultat (la qual cosa encara s’ha de comprovar), no sabem quina és ni on l’han trobada, i per què l’han tocada. I fixa’t bé que no sabem ni tan sols si la substància que han tocat és allò que, en acabat, els ha conduïts a la mort. Imaginat que un boig volgués matar tots els qui toquen pols d’or. Diríem que és la pols d’or allò que mata?

Vaig quedar esmaperdut. Sempre havia cregut que la lògica era una arma universal, i ara m’adonava fins a quin punt la seva validesa depenia de la manera com es feia servir. D’altra banda, el tracte sovintejat amb el meu mestre m’havia ensenyat, i això se’m féu més palès els dies successius, que la lògica podia servir per a moltes coses, a condició d’entrar-hi i sortir-ne després.

Severino, que no era un bon lògic, meditava mentrestant d’acord amb la seva experiència.

—L’univers de les metzines és divers, com són diversos els misteris de la naturalesa —va dir. Va assenyalar una sèrie de vasos i flascons, aconduïts en bell ordre dalt de les lleixes, al llarg de les parets enmig d’una munió de llibres—. Com ja ho has dit, amb moltes d’aquestes herbes, combinades i dosificades de manera escaient, se’n podrien fer begudes i ungüents mortals. Allà tens datura stramonium, belladona, cicuta: poden donar somnolència, excitació, o totes dues coses; administrades amb cura són medecines excel·lents, però en dosis excessives causen la mort…

—Però cap d’aquestes substàncies no deixaria senyals en els dits, oi?

—Em penso que no. Després, hi ha substàncies que només són perilloses si s’empassen, i d’altres que actuen per la pell. L’el·lèbor blanc pot provocar vòmits en aquell qui el cull per arrencar-lo de terra. La ditaïna i el gitam, quan són en flor, embriaguen els jardiners que les toquen, com si haguessin begut vi. L’el·lèbor negre provoca diarrea només de tocar-lo. D’altres plantes provoquen palpitacions al cor, d’altres al cap, d’altres deixen sense veu. En canvi, el verí de l’escurçó, aplicat a la pell sense que passi a la sang, només produeix una irritació lleu… Però una vegada em van ensenyar una potinga que, aplicada a la part interna de les cuixes d’un gos, vora els genitals, provoca la mort de l’animal en poca estona, enmig de convulsions atroces, i fa que els membres se li vagin enravenant de mica en mica…

—Saps moltes coses sobre els verins —remarcà Guillem en un to que semblava d’admiració. Severino el guaità fit a fit i li aguantà la mirada uns moments.

—Sé el que ha de saber un metge, un herborista, un que cultiva les ciències de la salut humana.

Guillem va quedar una estona capficat. Després, demanà a Severino que obrís la boca del cadàver i que li examinés la llengua. Severino, tot encuriosit, va agafar una espàtula fina, un dels estris de la seva art mèdica, i, talment, la va obrir. Va fer un crit d’esbalaïment:

—Té la llengua negra!

—És així, doncs… —mormolà Guillem—. Ha pres alguna cosa amb els dits i s’ho ha empassat… Això descarta les metzines que has citat abans, que maten penetrant a través de la pell. Però no vol dir que faciliti les nostres induccions. Perquè ara hem de pensar, tant en el seu cas com en el de Venanci, en un gest voluntari, no pas casual, no pas degut a la distracció o a una imprudència, ni induït per la violència. Han agafat alguna cosa i s’ho han ficat a la boca, sabent el que es feien…

—Una menja? Una beguda?

—Potser. O potser… jo què sé?, un instrument musical com ara una flauta…

—Absurd —digué Severino.

—Certament, és absurd. Però no podem descartar cap hipòtesi, per més extraordinària que sigui. De tota manera, ara cal que identifiquem la substància verinosa. Si algú que conegui els verins com tu hagués entrat aquí i hagués fet servir alguna d’aquestes herbes, hauria pogut preparar un ungüent mortal capaç de deixar aquells senyals als dits i a la llengua? Capaç de posar-lo en una menja, en una beguda, en una cullera, en alguna cosa que es fica a la boca?

—Sí —reconegué Severino—, però qui? I, a més a més, tot admetent aquesta hipòtesi, com hauria pogut administrar el verí als nostres dos pobres germans?

Francament, m’era difícil imaginar-me Venanci o Berengario deixant-se convèncer per alguna persona que els fes tastar una substància misteriosa. Però aquesta hipòtesi estranya no semblava que amoïnés Guillem.

—Ja hi pensarem després —va dir—, perquè ara voldria que miressis de recordar algun fet que potser has oblidat, no ho sé, algú que t’hagi fet preguntes sobre les teves herbes, algú que tingui facilitats per entrar a l’hospital…

—Un moment —va dir Severino—, fa temps, et parlo d’anys, guardava en una d’aquelles lleixes una substància molt poderosa que em va donar un germà que havia viatjat per països llunyans. No em va saber dir de què era feta, sens dubte d’herbes, però no totes eren conegudes. Era, a la traça, viscosa i groguenca, però em va aconsellar que no la toqués, perquè, només que fes contacte amb els meus llavis, em provocaria la mort al cap de poc. Aquell monjo em va dir que, presa, fins i tot, en dosis mínimes, provocava al cap de mitja hora una gran sopitesa, en acabat una paràlisi lenta de tots els membres i, finalment, la mort. No la volia guardar més i me’n va fer present. La vaig conservar molt de temps, perquè em proposava d’analitzar-la d’una manera o altra. Un dia es va girar una gropada a l’altiplà. Un dels meus ajudants, un novici, havia deixat oberta la porta de l’hospital, i el torb havia capgirat tota aquesta cambra en què som ara Flascons trencats, líquids escampats per terra, herbes i pólvores, tot esbarriat. Em vaig escarrassar un dia sencer per aconduir-ho tot, i només vaig demanar ajut per escombrar els pots i les herbes irrecuperables. Quan tot va haver passat em vaig adonar que em mancava precisament aquell flascó de què et parlava. Primer em vaig esverar, però després em vaig convèncer que s’havia trencat i s’havia barrejat amb tota aquella runa. Vaig fer rentar a fons el terra de l’hospital i les lleixes…

—I havies vist el flascó poc abans de la gropada?

—Sí… o, més ben dit, no, ara que hi penso. Era darrere una renglera de vasos, ben amagat, i no el controlava cada dia…

—Per tant, segons el que dius, ¿te’l podien haver pres molt abans del dia de la gropada, sense tu saber-ho?

—Ara que m’hi fas pensar, sí, indubtablement.

—I aquell novici teu te’l podia haver pres i podia haver aprofitat l’ocasió de la terrabastada per deixar-se la porta oberta expressament i posar-ho tot de cap per avall.

Severino semblava molt excitat:

—Sí, es cert. Oimés que, ara que hi penso, vaig quedar parat que la tempesta, per més violenta que fos, hagués fet aquell desgavell tan gran. Podria afirmar sense vacil·lar que algú se’n va aprofitar per regirar la cambra i causar més estralls que els que hauria pogut causar el vent!

—Qui era el novici?

—Es deia Agostino. Però va morir l’any passat. Va caure d’una bastida mentre netejava, amb d’altres monjos i servents, la façana de l’església. I després, ara que hi penso, va jurar i rejurar que ell no s’havia deixat la porta oberta abans de la tempesta. Vaig ser jo que, de la ràbia, el vaig fer responsable d’aquell incident. Potser, fet i fet, era innocent.

—Així, doncs, tenim una tercera persona, potser més entesa que un novici, que tenia notícia del teu verí. Amb qui n’havies parlat?

—Això, no ho recordo pas. Amb l’Abat, sens dubte, quan li vaig demanar permís per guardar una substància tan perillosa. I amb algú més, potser a la biblioteca, perquè buscava herbaris que me’n poguessin donar alguna clarícia.

—Però no m’has dit que, els llibres més útils per a la teva art, els tens tu?

—Sí, i en tinc molts —va dir, tot assenyalant un racó de la cambra en què s’apilaven unes quantes prestatgeries atapeïdes de llibres—. Però llavors cercava uns llibres que no podria guardar aquí i que Malaquies mateix es va resistir a deixar-me, fins al punt que vaig haver de demanar autorització a l’Abat. —Va baixar la veu i semblava que tingués recança de parlar—: Saps? En un lloc desconegut de la biblioteca, s’hi guarden també llibres de nigromància, de màgia negra, receptes de filtres diabòlics. Vaig poder consultar algunes d’aquestes obres, per deure de consciència, i esperava que hi trobaria una descripció d’aquell verí i de les seves funcions. No em va servir de res.

—Per tant, n’has parlat amb Malaquies.

—Evidentment, i també amb Berengario mateix, que li feia d’ajudant. Però no en treguis conclusions precipitades; no me’n recordo; potser mentre jo parlava hi havia d’altres monjos pel voltant, ja saps que de vegades l’scriptorium és ple de gom a gom…

—No sospito de ningú. Només tracto d’entendre què pot haver passat. El cas és que em dius que va ser fa anys, i és curiós que algú vagi furtar amb tanta anticipació un verí per fer-lo servir al cap de tant de temps. Fóra un indici d’una voluntat maligna que hauria covat llargament a l’ombra un propòsit homicida.

Severino es va senyar, fent un posat d’esglai.

—Que Déu ens perdoni a tots! —va dir.

No hi havia res més a comentar. Vam tornar a tapar el cos de Berengario, que encara havien de preparar per a les exèquies.





Quart dia


PRIMA

En què Guillem indueix primer Salvatore i després el cellerer a confessar llur passat, Severino troba les ulleres robades, Nicola porta les noves i Guillem, amb sis ulls, se’n va a desxifrar el manuscrit de Venanci

Ja sortíem quan entrà Malaquies. Va semblar contrariat de veure’ns, i va fer un gest de retirar-se. Severino el va veure des de dintre i li va dir:

—Em buscaves? És per…

Es va interrompre i ens va mirar. Malaquies li va fer un gest, imperceptible, com si volgués dir «Ja en parlaren després…». Nosaltres estàvem sortint, ell entrava, i ens vam trobar tots tres al llindar de la porta. Malaquies va dir, d’una manera més aviat redundant:

—Buscava el germà herborista… Tinc… mal de cap.

—Deu ser l’aire resclosit de la biblioteca —li va dir Guillem en un to amatent i comprensiu—. Hauríeu de fer-vos fumigacions.

Malaquies va moure els llavis com si volgués afegir alguna cosa, però va renunciar-hi, va acotar el cap i va entrar, mentre nosaltres ens n’anàvem.

—Què ve a fer a can Severino? —vaig preguntar.

—Adso —em va dir, impacient, el mestre—, aprèn a raonar amb el cap. —Després va canviar de conversa—: Ens cal interrogar algunes persones, ara. Almenys —va afegir mentre clavava una llambregada a l’altiplà— mentre siguin vives. Per cert: d’ara endavant, anem amb compte amb el que mengem i el que bevem. Agafa sempre el menjar del plat comú i el beure del gerro que els altres ja hagin fet servir. Després de Berengario, nosaltres som els qui sabem més coses. A part de l’assassí, és clar.

—Però, ara, qui voleu interrogar?

—Adso —va dir Guillem—: deus haver observat que aquí les coses més importants passen de nit De nit moren persones, de nit hi ha corredisses per l’scriptorium, de nit s’esquitllen dones dins el recinte… Tenim una abadia diürna i una abadia nocturna, i la nocturna sembla, dissortadament, més interessant que no pas la diürna Per tant, qualsevol persona que vagaregi de nit ens interessa, incloent-hi, per exemple, l’home que vas veure ahir a la nit amb la noia. Potser la història d’aquesta noia no té res a veure amb la de les metzines, o potser sí. El cas és que tinc algunes idees sobre l’home d’ahir a la nit, que deu ser algú que sap d’altres coses de la vida nocturna d’aquest sant lloc. I, ves per on, allà el tenim.

Va senyalar Salvatore, que també ens havia vist a nosaltres. Vaig percebre una lleugera excitació en el seu pas, com si, volent defugir-nos, s’hagués aturat per girar cua. Evidentment, s’havia adonat que no podia evitar la trobada, i va tirar endavant. Se’ns va tombar fent un somriure ample i ens va adreçar un «benedicite» bastant llagoter. El meu mestre amb prou feines el va deixar acabar i li va preguntar, en un to de gran aspror.

—Saps que demà arriba aquí la inquisició?

Salvatore no hi va fer bona cara. Amb la veu prima, va preguntar:

—I mi?

—I tu faràs ben fet de dir-me la veritat, a mi, que sóc amic teu, si sóc framenor com ho has estat tu, llevat que la vulguis explicar demà a ells, que ja els coneixes prou bé.

Davant d’aquella escomesa. Salvatore semblà perdre la capacitat de resistència. Es va mirar submisament Guillem com per donar-li entenent que estava disposat a contestar a les seves preguntes.

—Aquesta nit hi havia una dona a la cuina. Qui hi havia amb ella?

—Oh, fembra que ven-se come mercanzia non pot nunca ser buena ni haver cortesia! —recità Salvatore.

—No vull saber si era una bona noia. Vull saber qui hi havia amb ella!

—Dieu, que en són, d’àvoles, garneues, les fembres! Pensen nit e dia com l’homine ensarronin…

Guillem l’engrapà pel pit d’una revolada.

—Qui era amb ella, tu o el cellerer?

Salvatore es va adonar que no podia continuar dient mentides. Va començar a explicar una història estranya, a través de la qual, amb penes i treballs, vam arribar a entendre que ell, per complaure el cellerer, li buscava noies al poble i les feia entrar al recinte per camins que no ens va voler revelar. Però va jurar solemnement que ho feia per bon cor, insinuant al mateix temps una recança còmica per no haver trobat la manera de satisfer-se ell també, de manera que la noia després de donar gust al cellerer, també a ell li donés alguna cosa. Va dir tot això enmig de somriures lúbrics i llefiscosos i fent l’ullet, per donar entenent que se les havia amb homes fets de carn i ossos, avesats a les mateixes pràctiques. I em mirava d’esquitllentes, i jo no podia plantar-me-li com hauria volgut fer-ho, perquè m’hi sentia lligat per un secret comú, còmplice i company de pecat.

En aquell moment. Guillem va decidir de fer un vaitot. De cop i volta li va preguntar:

—Vas conèixer Remigio abans o després d’haver estat amb Dolcino?

Salvatore s’agenollà als seus peus i li va suplicar, amb un desfet de llàgrimes, que no el volgués perdre i que el salvés de la inquisició. Guillem li va jurar solemnement que no diria a ningú res del que li expliqués, i Salvatore no va dubtar a posar el cellerer a les nostres mans. S’havien conegut a la Paret Calba, tots dos formant part de la banda de Dolcino. Amb el cellerer havia fugit i havia ingressat al convent de Casale; amb ell havia passat als cluniacencs. Barbotejava súpliques de perdó, i era clar que, d’ell, no se’n podria treure res més. Guillem va decidir que valia la pena d’agafar per sorpresa Remigio, i va deixar Salvatore, que va córrer a buscar refugi a l’església.

El cellerer es trobava a l’altra banda de l’abadia, davant dels graners, i estava fent tractes amb uns camperols de la vall. Ens va mirar amb frisança, i va fer veure que estava molt atrafegat, però Guillem va insistir a parlar amb ell. Fins llavors no havíem tingut gaires contactes amb aquell home; ell havia estat cortès amb nosaltres i nosaltres amb ell. Aquell matí Guillem el va emprendre com ho hauria fet amb un germà del seu orde. El cellerer semblava incòmode per aquella confiança i al començament ens va respondre amb molta circumspecció.

—Es veu que, per raó del teu ofici, deus haver d’anar amunt i avall de l’abadia encara que els altres siguin a jóc —va dir Guillem.

—Depèn —respongué Remigio—, de vegades hi ha petits problemes que cal resoldre i haig d’esmerçar-hi algunes hores de son.

—En aquests casos, ¿no t’ha passat res que ens pugui indicar qui pot ser que roda, sense tenir una raó justificada com tu, entre la cuina i la biblioteca?

—Si hagués vist res, ho hauria dit a l’Abat.

—Correcte —va dir Guillem, i va canviar sobtadament de tema—. El poble d’avall no és gaire ric, oi?

—Sí i no —respongué Remigio—. Hi viuen uns prebendats que depenen de l’abadia i comparteixen la nostra riquesa, quan les anyades són bones. Per exemple, per Sant Joan van rebre dotze almuds de malt, un cavall, set bous, un toro, quatre vedelles, cinc vedells, vint ovelles, quinze porcs, cinquanta pollastres i disset ruscos. I també vint porcs fumats, vint-i-set motlles de llard, mitja mesura de mel, tres mesures de sabó, una xarxa de pescar…

—Ja t’entenc, ja t’entenc —interrompé Guillem—, però has de reconèixer que això no explica quina és la situació del poble, quants dels seus habitants són prebendats de l’abadia i quanta terra de conreu tenen en propietat els qui no ho són…

—Ah, doncs, una família normal hi pot tenir fins a cinquanta taules de terra.

—Quant fa una taula?

—Naturalment, quatre trabucs quadrats.

—Trabucs quadrats? Quant fan?

—Trenta-sis peus quadrats per trabuc. O, si ho vols, vuit-cents trabucs lineals fan una milla piemontesa. I compta que una família, a les terres que són a tramuntana, pot collir olives fins a omplir almenys mig sac d’oli.

—Mig sac?

—Sí, un sac fa cinc hemines, i un hemina fa cinc copes.

—Ja ho veig —va dir el meu mestre, decebut—. Cada terra té les seves mesures. Vosaltres, per exemple, mesureu el vi en boccali?

—O en rubbie. Sis rubbie fan una brenta i vuit brentes un bottale. Si ho vols, un rubbo són sis pintes de dos boccali.

—Em penso que ho tinc clar —va dir Guillem, resignat.

—Vols saber res més? —preguntà Remigio, en un to que em va semblar desafiant.

—Sí! Et preguntava com viuen al poble, perquè avui, a la biblioteca, meditava sobre els sermons d’Humbert de Romans a les dones i, especialment, sobre el capítol Ad mulieres pauperes in villulis,159 en què diu que elles, més que d’altres, senten la temptació del pecat de la carn, a causa de la seva misèria, i diu assenyadament que peccant enim mortaliter, cum peccant cum quocumque laico, mortalius vero quando cum Clerico in sacris ordinibus constituto, maxime vero quando cum Religioso mundo mortuo.160 Tu saps més bé que jo que, fins i tot en llocs sants com les abadies, les temptacions del dimoni meridià no hi falten mai. Em preguntava si en els teus contactes amb la gent del poble havies tingut esment d’algun cas de monjos que —Déu no ho faci—, hagin induït algunes noies a fornicar.

Encara que el meu mestre deia totes aquestes coses en un to gairebé distret, el meu lector deu haver endevinat fins a quin punt aquestes paraules van atabalar el pobre cellerer. No sabria dir si va empal·lidir, però diré que tant esperava que ho fes que el vaig veure empal·lidir.

—Em demanes coses que, si les sabés ja les hauria explicades a l’Abat —respongué humilment—. Sigui com vulgui, si, com suposo, aquestes notícies són útils per a les teves recerques, no et callaré res del que pugui saber. Més i tot, ara que m’hi fas pensar, pel que fa a la teva primera pregunta… La nit que va morir el pobre Adelmo, jo anava pel pati… una història de gallines, saps?… m’havien arribat veus que algun ferrer entrava de nits a robar al galliner… Bé, doncs, aquella nit em va vagar de veure —de lluny, no ho podria jurar— Berengario, que tornava al dormitori vorejant el cor, com si vingués de l’Edifici… No me’n vaig fer creus, perquè entre els monjos ja fa temps que corrien brames sobre Berengario, potser ja ho saps…

—No, digue’m.

—Bé, com ho diria? Se sospitava que Berengario nodria passions que… no escauen a un monjo…

—Potser em vols insinuar que tenia relacions amb noies del poble, com jo t’ho estava preguntant?

El cellerer va estossegar, incòmode, i va fer un somriure més aviat obscè:

—Oh, no… passions encara més inescaients…

—¿Per què un monjo que tingui plaer carnal amb noies del poble exercita passions que d’alguna manera són escaients?

—No he pas dit això, però no cal que et digui que hi ha una jerarquia en la depravació, com en la virtut. La carn pot ser temptada segons natura i… contra natura.

—M’estàs dient que Berengario era empès pel desig carnal cap a persones del seu sexe?

—Dic que això murmuraven d’ell… Et feia avinents aquestes coses com a prova de la meva sinceritat i de la meva bona voluntat…

—I jo t’ho agraeixo. I estic d’acord amb tu que el pecat de sodomia és molt pitjor que d’altres formes de luxúria, sobre les quals, certament, no m’ha escaigut d’investigar…

—Misèries, misèries, si mai es confirmaven —va dir filosòficament el cellerer.

—Misèries, Remigio. Tots som pecadors. Jo no buscaria mai la brossa a l’ull del germà, de tanta por que em fa de tenir una biga grossa en el meu. Però t’agrairé que m’assenyalis totes les bigues que em puguis trobar en un futur. Així parlarem de troncs gruixuts i robustos i deixarem voleiar els brins de palla. Quant m’has dit que feia un trabuc?

—Trenta-sis peus quadrats. Però no passis ànsia. Mai que vulguis saber res en concret, vine’m a veure. Saps que pots comptar amb un amic fidel.

—T’hi considero —va dir Guillem encesament—. Ubertino m’ha dit que temps enrere vas pertànyer al meu orde. No trairia pas un antic germà, sobretot aquests dies que estem esperant l’arribada d’una legació pontifícia encapçalada per un gran inquisidor, famós pel fet d’haver cremat tants dolcinians. Deies que un trabuc fa trenta-sis peus quadrats?

El cellerer no era un enze. Va decidir que no valia la pena de continuar jugant al gat i la rata, majorment que sabia que ell era la rata.

—Fra Guillem —va dir—, veig que saps moltes més coses que no em pensava. No em traeixis, i no et trairé. És veritat, sóc un pobre home carnal, i cedeixo als afalacs de la carn. Salvatore m’ha dit que ahir a la nit tu o el teu novici els vau sorprendre a la cuina. Tu has viatjat molt. Guillem, i saps que ni els cardenals d’Avinyó no són models de virtut. Sé que no m’estàs interrogant per aquests pecats petits i miserables. Però també m’adono que has sabut alguna cosa de la meva història passada He fet una vida atzarosa, com ha estat el cas de molts de nosaltres, els framenors. Fa anys vaig creure en l’ideal de pobresa, vaig abandonar la comunitat per aviar-me a una vida vagarívola. Vaig creure en la predicació de Dolcino, com tants d’altres. No sóc un home culte; he rebut els ordes, però amb prou feines si sé dir missa. No sé gaire teologia I potser tampoc no reïxo a agafar gaire afecció a les idees. Ja ho veus, temps enrere vaig provar de rebel·lar-me contra els senyors; ara els serveixo i per servir els senyors d’aquestes terres mano sobre els meus consemblants. O rebel·lar-se o trair; nosaltres, els simples, no tenim gaire res a triar.

—De vegades els simples comprenen més bé les coses que no pas els savis —va dir Guillem.

—Potser —respongué el cellerer arronsant les espatlles—. Però tampoc no sé per què vaig fer el que vaig fer. Veuràs, en el cas de Salvatore era comprensible, venia dels serfs de la gleva, d’una minyonia de fretura i malalties… Dolcino representava la rebel·lió i la destrucció dels senyors. En el meu cas era diferent; jo venia d’una família urbana, no m’encalçava la fam. Va ser… no sé pas com dir-ho, una festa de bojos, un bell carnaval… A les muntanyes, amb Dolcino, abans no ens vam veure obligats a menjar-nos la carn dels nostres companys morts en combat, abans no van començar a morir tants d’inanició que no donàvem l’abast a menjar-nos-els tots, i els llançàvem daltabaix del Mont-rebel… o potser també en aquests moments… respiràvem un aire… puc dir de llibertat? Abans no sabia què era la llibertat, els predicadors ens deien; «La veritat us farà lliures». Ens sentíem lliures, pensàvem que allò era la veritat. Pensàvem que tot el que fèiem era just…

—I allà vau començar… a unir-vos lliurement amb una dona? —vaig preguntar, sense saber ben bé per què, però m’obsedien les paraules que havia sentit la nit abans a Ubertino, i el que havia llegit a l’scriptorium, i els mateixos fets que havia viscut. Guillem em mirà encuriosit, probablement no s’esperava que fos tan fogós i tan impúdic. El cellerer em va guaitar com si fos un animal estrany.

—Al Rebel —va dir— hi havia gent que durant tota la seva minyonia havien dormit en cambres de pocs colzes d’amplada, en colles de deu o més, germans i germanes, pares i filles barrejats. ¿Què vols que representés per a ells aquesta nova situació? Feien per elecció el que abans havien fet per necessitat. I després, de nit, quan tems l’arribada de les tropes enemigues i t’estrenys amb el teu company, a terra, per no passar fred… Els heretges: vosaltres, frarets que veniu d’un castell i que acabeu en una abadia, creieu que hi ha una manera de pensar inspirada pel dimoni. Però el que hi ha és una manera de viure, i és… i va ser… una experiència nova… No hi havia més amos, i Déu, ens deien, era amb nosaltres. No dic pas que tinguéssim raó. Guillem, i, de fet, si em veus aquí és perquè els vaig deixar ben aviat. Però és que no he entès mai les vostres trifulgues doctes sobre la pobresa del Crist i l’ús i el fet i el dret… Ja t’ho he dit, va ser un gran carnaval, i per carnaval es fan les coses a l’inrevés. Després et fas vell, no et tomes savi, però et tomes golafre. I aquí faig el golafre… Pots condemnar un heretge, però vols condemnar un golafre?

—Prou, Remigio —va dir Guillem—. No et pregunto pas pel que va passar llavors, sinó pel que ha passat recentment. Ajuda’m i no buscaré la teva ruïna. No et puc judicar i no vull fer-ho. Però cal que em diguis el que saps sobre els fets de l’abadia. Fas massa tombs, de nit i de dia, per no saber dir-me res. Qui va matar Venanci?

—No ho sé pas, t’ho juro. Sé quan va morir i on.

—Quan? On?

—Deixa’m que t’ho expliqui. Aquella nit, una hora després de completes, vaig entrar a la cuina…

—Però on, i per quina raó?

—Per la porta que dóna a l’hort. Tinc una clau que els ferrers em van fer temps ha. La porta de la cuina és l’única que no és barrada per dins. I les raons… no compten, tu mateix has dit que no em vols acusar per les febleses de la meva carn… —Va somriure, forçadament—. Però tampoc no voldria que et pensessis que em passo els dies fornicant… Aquell vespre anava a buscar menjar per donar-ne a la noia que Salvatore havia de fer entrar al recinte…

—Per on?

—Oh, el recinte de la muralla té d’altres entrades, a més a més de la portalada. Les coneix l’Abat, les conec jo… Però aquell vespre la noia no va venir, la vaig despatxar precisament a causa del que vaig veure, que ara t’explicaré. Per això la vaig voler fer tornar ahir a la nit. Si haguéssiu arribat una mica més tard m’hauríeu trobat a mi en comptes de Salvatore; va ser ell que em va avisar que hi havia gent a l’Edifici, i jo vaig tornar a la meva cel·la…

—Tomem a la nit de diumenge a dilluns.

—Doncs vaig entrar a la cuina i vaig veure Venanci mort a terra.

—A la cuina?

—Sí, vora l’aigüera. Potser acabava de baixar de l’scriptorium.

—No hi havia indicis d’esbatussades?

—No. O, més ben dit, al costat del cos hi havia una tassa trencada i ruixims d’aigua a terra.

—Com saps que era aigua?

—No ho sé. Vaig pensar que era aigua. Què podia ser, si no?

Com Guillem em va fer observar després, aquella tassa podia voler dir dues coses diferents. O allà mateix a la cuina algú havia subministrat a Venanci algun beuratge verinós, o el malanat ja s’havia empassat el verí (però on?, i quan?) i havia baixat a beure per apaivagar una cremor sobtada, un espasme, un dolor que li abrusava les entranyes, o la llengua (i la devia tenir negra com Berengario).

Fos com fos, de moment no es podia saber res més. Descobert el cadàver, Remigio, espaordit, s’havia preguntat què havia de fer, i havia decidit de no fer res. Si demanava ajut, hauria de confessar que havia estat fent vagaries per l’Edifici i no hauria servit de res al germà mort. Per tant, havia resolt de deixar les coses tal com estaven, tot esperant que algú descobrís el cadàver l’endemà al matí, quan obririen les portes. Havia anat corrents a aturar Salvatore, que ja feia entrar la noia a l’abadia, i després ell i el seu còmplice se n’havien tornat al llit a dormir, si així es podia dir de la vetlla agitada que van fer fins a matines. I, a matines, quan els porquers van anar a avisar l’Abat. Remigio creia que el cadàver havia estat descobert allà on ell l’havia deixat, i va quedar de pedra quan va veure que era dins el cossi… Qui havia fet desaparèixer el cadàver de la cuina? Remigio no en tenia idea.

—L’única persona que es pot moure lliurement per l’Edifici és Malaquies —va dir Guillem.

El cellerer va reaccionar enèrgicament:

—No, Malaquies no. És a dir, no ho crec… En qualsevol cas, jo no t’he pas dit res contra Malaquies…

—Estigues, estigues… qualsevol que sigui el deute que et lliga a Malaquies. Sap res de tu?

—Sí —i el cellerer es va enrojolar—, i s’ha comportat com una persona discreta. Jo, de tu, vigilaria Benci. Tenia uns lligams estranys amb Berengario i Venanci… Però, t’ho juro, no vaig veure res més. Si mai sé res, t’ho diré.

—Per ara ja n’hi ha prou. Tornaré a parlar amb tu si em cal.

El cellerer, visiblement alleujat, va tornar als seus tràfecs, i va respondre amb aspror als vilatans, que, en l’endemig, havien mogut no sé quins sacs de llavors.

En aquell moment va arribar Severino. Duia a la mà les ulleres de Guillem, les que li havien pres dues nits abans.

—Les he trobades a l’hàbit de Berengario —va dir—. Aquest dia, a l’scriptorium, te les vaig veure posades. Són les teves, oi?

—Lloat sigui Déu —exclamà Guillem tot content—. Hem resolt dos problemes! Tinc les meves ulleres i ara ja sé del cert que Berengario és l’home que l’altra nit ens va robar a l’scriptorium!

Acabàvem de parlar tot just, que arribà Nicola de Morimondo, encara més triomfant que Guillem. Duia a les mans unes lents acabades, amb muntura i tot:

—Guillem! —cridava—. Les he fetes jo sol, les he acabades, em penso que van bé!

Però de seguida va veure que Guillem duia unes altres ulleres a la cara i va quedar de pedra. Guillem no el va voler humiliar, es va treure les ulleres velles i es va emprovar les noves:

—Són millors que les altres —va dir—. Vol dir que em quedaré les velles de recanvi i portaré només les teves. —Després es tombà cap a mi—: Adso, ara em retiro a la meva cel·la a llegir uns papers que tu ja saps. Ja era hora! Espera’m en algun lloc. I mercès, mercès a tots vosaltres, germans estimadíssims.

Tocava l’hora terça i vaig fer cap al cor, a recitar amb els altres l’himne, els salms, els versets i el Kyrie. Els altres resaven per l’ànima de Berengario mort. Vaig donar gràcies a Déu per haver-nos permès de trobar no un joc de lents, sinó dos.

Enmig d’aquella gran serenor, oblidades totes les coses lletges que havia vist i sentit, em vaig endormiscar, i no em vaig despertar fins que l’ofici es va haver acabat. Em vaig adonar que aquella nit no havia dormit i vaig passar ànsia de pensar que havia abusat de les meves forces. I, en aquell moment, un cop vaig sortir a cel obert, em va començar a obsedir el record de la noia.

Vaig tractar de distreure’m i em vaig posar a caminar adeleradament per l’altiplà. Tenia una lleugera sensació de vertigen. Amb els dits balbs, picava de mans. Encara tenia son, però em sentia deixondit i ple de vida. No comprenia el que em passava.





Quart dia


TERÇA

En què Adso passa turments d’amor; més tard arriba Guillem amb el text de Venanci, que roman indesxifrable després i tot d’haver estat desxifrat

En realitat, després de la meva trobada pecaminosa amb la noia, els altres esdeveniments terribles m’havien fet gairebé oblidar aquell episodi i, d’altra banda, tan bon punt em vaig haver confessat amb fra Guillem, la meva ànima s’havia desempallegat del remordiment que havia sentit en desvetllar-me després de la meva caiguda culpable, de tal manera que em va semblar que havia passat al frare, amb les meves paraules, el mateix pes que aquestes significaven. ¿Per a què serveix, la purificació de la confessió, sinó per descarregar el pes del pecat, i del remordiment que comporta, en el si mateix de Nostre Senyor, i perquè l’ànima retrobi una lleugeresa aèria i s’oblidi del cos martiritzat per la iniquitat? Però no m’havia alliberat del tot. Ara que passejava sota el sol fred i somort d’aquell matí d’hivern, envoltat pel tràfec d’homes i animals, començava a recordar els esdeveniments viscuts d’una manera ben diferent. Com si de tot el que havia passat no en quedés el penediment i les paraules consoladores de la purificació penitencial, ans només imatges de cossos i membres humans. Per la meva ment sobreexcitada ballava el fantasma de Berengario, botit d’aigua, i tenia esgarrifances de fàstic i de pietat. Després, com per fugir d’aquell lèmur, la meva ment cercava d’altres imatges, encara vívides dins el receptacle de la memòria, i no em podia estar de veure, amb una claredat enlluernadora per als meus ulls (per als ulls de l’ànima, però també, diguéssim, per als meus ulls carnals), la imatge de la noia, bella i terrible com un exèrcit aparellat en ordre de combat.

M’he compromès (vell amanuense d’un text no escrit mai fins ara però que durant llargs decennis ha parlat dins la meva ment) a ser cronista fidel, i no solament per amor de la veritat, i per desig (d’altra banda, digníssim) d’adoctrinar els meus lectors futurs, sinó també per alliberar la meva memòria marcida i cansada de visions que l’han sotjada al llarg de tota la vida I, per tant, ho haig de dir tot, amb decència però sense vergonya. I em cal dir, a hores d’ara, amb lletres ben clares, el que llavors vaig pensar i vaig estar a punt d’amagar-me a mi mateix, tot passejant per l’altiplà, arrencant a córrer de tant en tant per poder atribuir al moviment del cos els batecs sobtats del meu cor, aturant-me a admirar la feina dels camperols i fent veure que em distreia contemplant-la, aspirant l’aire fred a ple pulmó, com fa aquell qui beu vi per oblidar la temença o el dolor.

Va ser debades. Pensava en la noia. La meva carn havia oblidat el plaer, intens, pecaminós i passatger (cosa vil) que m’havia donat la unió amb ella; però la meva ànima no havia oblidat el seu rostre, i no reeixia a considerar pervers aquell record, sinó que bategava com si en aquella faç resplendissin totes les dolceses de la creació.

M’adonava, d’una manera confusa i negant-me gairebé a mi mateix la veritat de tot el que sentia, que aquella pobra, bruta, impúdica criatura que es venia (qui sap amb quina perversa constància) a d’altres pecadors, aquella filla d’Eva que, feblíssima com totes les seves germanes, havia comerciat tantes vegades amb la seva carn, era tanmateix una cosa esplèndida i meravellosa. El meu intel·lecte sabia que era font de pecat, el meu apetit sensitiu la veia com un receptacle de totes les gràcies. Fa de mal dir el que jo sentia. Podria intentar de dir que, atrapat dins la xarxa del pecat, desitjava, culpablement, veure-la aparèixer en qualsevol moment, i gairebé sotjava els moviments dels camperols per veure si, del racó d’una borda, de la foscor d’una quadra, apareixia aquella figura que m’havia seduït. Però no diria la veritat o, més ben dit, tractaria d’entelar la veritat per atenuar-ne la força i l’evidència. Perquè la veritat és que jo «veia» la noia, la veia en les branques de l’arbre despullat que brandaven remoroses quan algun pardal enfredorit volava a arrecerar-s’hi; la veia en els ulls de les vedelles que sortien de la quadra i la sentia en el bel dels bens que em topava en les meves vagaries. Era com si tota la creació em parlés d’ella i desitjava, certament, tornar-la a veure, però estava disposat, tanmateix, a acceptar la idea de no veure-la mai més i de no unir-m’hi mai més, per poder-me amarar del gaudi que m’omplia aquell matí i per tenir-la sempre a prop encara que estigués lluny de mi per tota l’eternitat. Era, ara que tracto d’entendre-ho, com si tot l’univers, que és com un llibre escrit pel dit de Déu, en el qual tot ens parla de la bondat immensa del seu creador, en el qual tota criatura és com escriptura i mirall de la vida i de la mort, en el qual la rosa més humil es fa glossa del nostre camí terrenal, tot, fet i fet, no em parlés sinó del rostre que amb prou feines havia entrellucat enmig de les ombres flairoses de la cuina. M’abandonava a aquestes fantasies perquè em deia (o, més ben dit, no em deia, perquè en aquell moment no formulava pensaments traduïbles en paraules) que si el món sencer està destinat a parlar-me del poder, la bondat i la saviesa del creador, i si aquell matí el món sencer em parlava de la noia que (per més que fos pecadora) era també un capítol del gran llibre de la creació, un verset del gran salm cantat pel cosmos, em deia (ho dic ara) que si això passava no podia ser que no formés part d’un gran projecte teofànic que regeix l’univers, a la manera d’una lira, miracle de consonància i d’harmonia. Com embriagat, gaudia de la presència d’ella en les coses que veia i, desitjant-la en elles, em sadollava veient-les. I, tanmateix, sentia un punt de dolor, perquè al mateix temps sofria d’una absència, tot i que m’embadalia amb els fantasmes d’una presència. Però fa de mal explicar tot aquest misteri de contradiccions, ço que és senyal que l’ànima humana és bastant frèvola i no segueix mai en línia recta els camins de la raó divina, que ha bastit el món com un sil·logisme perfecte, sinó que, d’aquest sil·logisme, en manlleva només proposicions aïllades, sovint inconnexes, i d’aquí ve la nostra tirada a caure en les il·lusions del maligne. ¿Era una il·lusió del maligne la que aquell matí em trasbalsava de soca-rel? Avui penso que sí, perquè era novici, però penso que el sentiment humà que em feia trontollar no era dolent en si, sinó únicament en relació amb el meu estat. Perquè, per si mateix, era el sentiment que empeny l’home cap a una dona per tal que ell s’uneixi a ella, com ho vol l’apòstol dels gentils, i perquè tots dos siguin carn d’una sola carn, i procreïn junts nous éssers humans i s’ajudin mútuament en la joventut i en la vellesa. Sinó que l’apòstol va parlar així per als qui cercaven un remei a la concupiscència i per a aquell qui no es vol cremar, tot recordant, però, que és molt preferible l’estat de castedat, al qual jo, com a monjo, m’havia consagrat. Aquell matí patia, doncs, d’una cosa que era un mal per a mi, però que per a d’altres potser era un bé, i un bé dolcíssim, i per això ara entenc que el meu trasbals no era fruit de la perversitat dels meus pensaments, en si dignes i plaents, sinó de la perversitat de la relació entre els meus pensaments i els vots que havia pronunciat. I‚per tant, feia mal fet de gaudir d’una cosa bona en un cert sentit però dolenta en l’altre, i el meu error consistia a voler conciliar amb l’apetit natural els dictats de l’ànima racional. Ara sé que patia del contrast entre l’apetit intel·lectual, en el qual s’hauria hagut de manifestar l’imperi de la voluntat, i l’apetit sensitiu, subjecte de les passions humanes. Efectivament, actus appetitus sensitivi in quantum habent transmutationem corporalem annexam, passiones dicuntur, non autem actus voluntatis.161 I el meu acte apetitiu anava acompanyat, precisament, d’un tremolor de tot el cos, d’un impuls físic de cridar i d’agitar-me. El doctor angèlic diu que les passions en si no són dolentes, sempre que les moderi la voluntat guiada per l’ànima racional. Però la meva ànima racional es trobava aquell matí botida per la fatiga, la qual posava brida a l’apetit irascible, que cerca el bé i el mal en tant que objectius de conquesta, però no pas l’apetit concupiscent, que cerca el bé i el mal en tant que coneguts. Com a justificació de la meva lleugeresa irresponsable d’aleshores diré avui, amb paraules del doctor angèlic, que indubtablement estava rapit d’amor, que és passió i llei còsmica, perquè també la gravetat dels cossos és amor natural. I aquesta passió m’havia seduït naturalment, perquè en aquesta passió appetitus tendit in appetibile realiter consequendum ut sit ibi finis motus.162 Raó per la qual naturalment amor facit quod ipsae res quae amantur, amanti aliquo modo uniantur et amor est magis cognitivus quan cognitio.163 Efectivament, ara jo veia la noia millor que no l’havia vista la nit abans, i la comprenia intus et in cute164 perquè en ella em comprenia a mi mateix i en mi a ella mateixa Ara em pregunto si allò que sentia era l’amor d’amistat, en què el semblant estima el semblant i només vol el bé de l’altre, o amor de concupiscència, en el qual hom vol el bé propi i qui n’està mancat només vol allò que el completi. I crec que l’amor d’aquella nit va ser amor de concupiscència, perquè volia de la noia una cosa que no havia tingut mai, mentre aquell matí jo no volia res de la noia, ans només volia el seu bé, i desitjava veure-la alliberada de la cruel necessitat que l’obligava a donar-se per un mos de pa, i que fos feliç, i no volia demanar-li res més sinó tan sols continuar pensant en ella i veient-la en les ovelles, en els bous, en els arbres, a la claror serena que embolcallava de joia el clos de l’abadia.

Ara sé que la causa de l’amor és el bé, i el bé es defineix per coneixement, i hom no pot estimar sinó allò que ha copsat com un bé, mentre jo, aquella noia, l’havia copsada com a bé de l’apetit irascible, certament, però com a mal de la voluntat. Però, si aleshores jo era víctima de tants i tants moviments contraris de l’ànim, és perquè el que sentia era semblant a l’amor més sant tal com el descriuen els doctors: la qual cosa em produïa l’èxtasi, en el qual l’amant i l’amat volen la mateixa cosa (i, per una misteriosa il·luminació, en aquell moment jo sabia que la noia, onsevulla que fos, volia les mateixes coses que jo), i això em feia sentir gelosia, però no pas de la dolenta, que Sant Pau condemna en la primera epístola als corintis, que és principium contentionis165 i no admet consortium in amato,166 sinó aquella de què parla Dionís en Els Noms Divins, en què diu que fins i tot Déu està gelós propter multum amorem quem habet ad existentia167 (i jo estimava la noia precisament perquè ella existia, i estava content, no pas gelós, de la seva existència). Estava gelós de la manera que, pel doctor angèlic, la gelosia és motus in amatum,168 gelosia d’amistat que indueix a moure’s contra tot allò que perjudica l’estimat (i en aquell moment jo no pensava sinó a alliberar la noia del poder d’aquell qui estava comprant la seva carn sollant-la amb les seves passions nefastes).

Ara sé, com diu el doctor, que l’amor pot ferir l’amant quan és excessiu. I el meu era excessiu. He provat d’explicar el que sentia aleshores, no intento justificar per res el que sentia. Parlo del que van ser les meves ardors pecaminoses de joventut. Eren un mal, però la veritat m’obliga a dir que aleshores les vaig veure com a extremament bones. Valgui això per alliçonar els qui, com jo, caiguin en les xarxes de la temptació. Avui, ja vell‚ sabria mil maneres de fugir d’aitals seduccions (i em pregunto fins a quin punt n’haig d’estar orgullós, atès que estic fora de l’abast de les temptacions del dimoni meridià; però sotmès a d’altres, de manera que em pregunto si el que estic fent ara no és aquiescència culpable envers la passió terrenal de l’evocació, temptativa barroera d’arrecerar-me del flux del temps i de la mort).

Aleshores me’n vaig salvar gairebé per un instint miraculós. La noia se m’apareixia en la naturalesa i en les obres humanes que m’envoltaven. De manera que, per una feliç intuïció de l’ànima, vaig tractar de submergir-me en la contemplació acurada d’aquelles obres. Vaig observar les tasques dels vaquers, que treien els bous de l’establia, dels porquers, que peixaven els marrans, dels pastors, que atiaven els gossos perquè apleguessin el ramat, dels camperols, que portaven espelta i mill als molins i en sortien amb sacs plens de bona farina. Em vaig abocar a la contemplació de la natura, tractant d’oblidar els meus pensaments i de mirar els éssers tal com ens apareixen, i d’abandonar-me joiosament a llur visió.

Que n’era, de bell, l’espectacle de la natura encara no tocada per la saviesa, sovint perversa, de l’home!

Vaig veure l’anyell, el nom del qual és gairebé una reconeixença de la seva puresa i la seva bondat. Efectivament, el nom agnus deriva del fet que aquest animal agnoscit, reconeix la seva mare, i destria la seva veu enmig del ramat, mentre la mare, entre tants anyells de la mateixa forma i del mateix bel, sempre reconeix, exclusivament, el seu fill, i l’alimenta. Vaig veure l’ovella, el nom de la qual és ovis, ab oblatione, perquè des dels primers temps va servir per als sacrificis rituals; l’ovella, que, com té per costum quan ve l’hivern, cerca l’herba adeleradament i s’atipa de farratge abans el glaç no cremi les pastures. I els ramats, els vigilaven els gossos o cans, nom aquest últim que deriva de canor a causa del seu lladruc. Animal perfecte entre els altres, amb dots superiors d’agudesa, el gos reconeix el seu amo, es pot ensinistrar per caçar feres als boscos, pot protegir els ramats contra el llop, o vigilar la casa i els fills del seu amo, i, de vegades, mor defensant-los. El rei Garamant, capturat pels seus enemics, va poder tornar a la seva pàtria mercès a la intervenció d’una canilla de dos-cents gossos que es van obrir pas enmig de les tropes enemigues; el gos de Jasó Lici, després de la mort de l’amo, es va negar a continuar menjant fins que va morir d’inanició; el del rei Lisímac es va llançar a la foguera del seu amo per morir amb ell. El gos té el poder de cicatritzar les ferides llepant-les amb la llengua, i la llengua dels seus cadells pot guarir lesions intestinals. Per naturalesa, acostuma a fer servir dos cops el mateix menjar, després d’haver-lo vomitat. Sobrietat que és símbol de perfecció d’esperit, així com el poder taumatúrgic de la seva llengua és símbol de la purificació dels pecats obtinguda a través de la confessió i la penitència. Però que el gos es torni a empassar el que ha vomitat també és senyal que, després de la confessió, hom torna als mateixos pecats d’abans, i aquesta moralitat em va fer bastant de servei aquell matí per amonestar el meu cor, mentre m’embadalia amb les meravelles de la natura.

Vet aquí que els meus passos em van portar a l’establia dels bous, que estaven sortint en ramat, guiats pels bovers. Tot seguit em van aparèixer com allò que eren, símbols d’amistat i bondat, perquè cada bou, quan treballa, es tomba per cercar el seu company d’arada, i, si s’escau que en aquell moment és absent, el crida amb bramuls afectuosos. Els bous aprenen, tots obedients, a tornar sols a l’establia quan plou, i quan s’aixopluguen a la grípia estiren el cap sense parar per mirar a fora, no fos cas que hagués passat la maltempsada, delerosos com estan de tornar a la feina. I amb els bous sortien en aquell moment els vedellons, els quals, mascles o femelles, treuen el nom del mot viriditas, o també de virgo, perquè a aquesta edat encara són frescos, jovençans i castos, i em vaig dir que havia fet mal fet de veure en els seus moviments graciosos una imatge de la noia no casta En aquestes coses vaig pensar, reconciliat amb el món i amb mi mateix, tot observant el treball platxeriós de l’hora matinal. I no vaig pensar més en la noia o, més ben dit, vaig maldar per transformar l’ardor que sentia per ella en un sentiment de joia interior i de quietud devota.

Em vaig dir que el món era bo i admirable. Que la bondat de Déu es manifesta també a través de les bèsties més horribles, com diu Honori Augustodunienc. És cert que hi ha serps tan grosses que devoren els cérvols i travessen els oceans, hi ha la bèstia cenocroca, amb cos d’ase, banyes de cabra dels Alps, pit i gola de lleó, peu de cavall, però clivellat com el del bou, un tall a la boca que li arriba fins a les orelles, la veu gairebé humana i un únic os, molt sòlid, en comptes de dents. I hi ha la bèstia mantícora, amb cara d’home, tres rengles de dents, el cos de lleó, la cua d’escorpí, els ulls glaucs, color de sang i veu semblant al xiulet de es serps, àvida de carn humana. I hi ha monstres amb vuit dits per peu, i morro de llop, ungles ganxudes, pell d’ovella i lladruc de gos, que en fer-se vells no es tornen blancs, sinó negres, i viuen molts anys més que nosaltres. I hi ha criatures amb ulls a les espatlles i amb dos forats al pit en comptes de nas, perquè no tenen cap, i encara d’altres que viuen a la vora del Ganges i només s’alimenten de la flaire d’una certa mena de poma, i, quan se n’allunyen, moren. Però també totes aquestes bèsties immundes canten, en llur varietat, lloances al Creador i la seva saviesa, com el gos, el bou, l’ovella, el be i el llop cerver. Que n’és, de gran, em vaig dir aleshores, repetint les paraules de Vincent de Beauvais, la bellesa més humil del nostre món, i que n’és, de plaent, als ulls de la raó d’observar acuradament no sols les maneres i els nombres i els ordres de les coses, tan harmoniosament establerts arreu de l’univers, sinó també el pas de les èpoques, que s’escolen inestroncablement a través de successions i caigudes, segellades per la mort impresa en tota cosa nada. Pecador com sóc, amb l’ànima reclosa encara, per poc temps, a la presó de la carn, llavors em va venir una abrivada de tendresa espiritual envers el creador i la regla que regeix aquest món, i vaig admirar amb veneració joiosa la grandesa i l’equilibri de la creació.

En aquesta bona disposició d’esperit em va trobar el meu mestre quan, endut pels meus passos i sense adonar-me’n, després d’haver fet el tomb de l’abadia quasi sencer, em vaig trobar en el punt en què ens havíem acomiadat dues hores abans. Allà hi havia Guillem, i el que em va dir em va distreure dels meus pensaments i em va capficar de nou en els misteris tenebrosos de l’abadia.

Guillem semblava força content. Tenia a les mans el full de Venanci, que finalment havia reeixit a desxifrar. Vam anar cap a la seva cel·la, lluny d’orelles indiscretes, i em va traduir el que havia llegit. Després de la frase escrita en alfabet zodiacal (secretum finis Africae manus supra idolum age primum et septimum de quatuor), el text grec deia el que segueix:


El verí paorós que dóna la purificació…

L’arma millor per destruir l’enemic…

Fes servir les persones humils, vils i lletges, treu plaer de llur mancança… No han de morir… No pas a les cases dels nobles i dels poderosos, sinó als llogarrets dels pagesos, després de grans tiberis i libacions… Cossos boteruts, cares deformes.

Violen verges i jeuen amb bagasses, no pas malvats, sense por.

Una veritat diferent, una imatge diferent de la veritat.

Les figures venerables.

La pedra desvergonyida rodola pel pla… Sota els ulls.

Cal enganyar i sobtar enganyant, dir el contrari del que hom creia, dir una cosa i voler-ne dir una altra.

Per a ells cantaran les cigales de terra estant.



No res més. Massa poc, a parer meu, gairebé res. Semblaven els desvaris d’un dement, i així ho vaig dir a Guillem.

—Potser sí. I la meva traducció ho fa semblar encara més dement. Sé el grec d’una manera bastant aproximada. Tanmateix, suposant que Venanci fos boig, o que fos boig l’autor del llibre, això no ens explicaria per què tantes persones s’han donat ànsia, primer per amagar el llibre, després per recuperar-lo…

—Però les coses que hi ha escrites aquí, ¿procedeixen del llibre misteriós?

—Sens dubte són coses escrites per Venanci. Ja ho veus tu mateix, no es tracta de cap pergamí antic. Deuen ser apunts que va prendre tot llegint el llibre; si no, Venanci no ho hauria pas escrit en grec. Es evident que ha copiat, resumint-les, frases que va trobar en el llibre sostret al finis Africae. El va portar a l’scriptorium i el va començar a llegir, i va prendre nota de tot el que va trobar digne d’esment. Després va passar quelcom. O es va trobar malament, o va sentir pujar algú. Aleshores va tornar a deixar el llibre, amb els apunts, sota la seva taula, amb la intenció, probablement, de reprendre la lectura l’endemà al vespre. Sigui com sigui, només podrem reconstruir la naturalesa del llibre misteriós a partir d’aquest full, i només escatint la naturalesa del llibre podrem inferir la naturalesa de l’homicida. Perquè, en qualsevol crim comès per posseir un objecte, la naturalesa de l’objecte ens hauria de donar una idea, per més esblaimada que fos, de la naturalesa de l’assassí. Si hom mata per un grapat d’or, l’assassí deu ser una persona àvida; quan hom mata per un llibre, l’assassí deu ser una persona delerosa de guardar-se per a ell els secrets d’aquell llibre. Cal, doncs, saber què diu el llibre que nosaltres no tenim.

—I vós estareu en condicions, amb aquestes poques ratlles, d’escatir de quin llibre es tracta?

—Benvolgut Adso, aquestes paraules semblen d’un text sagrat, i el seu significat va més enllà de la lletra. Aquest matí, quan les llegia, després de parlar amb el cellerer, m’ha xocat el fet que també aquí es faci al·lusió als simples i als pagesos, com a portadors d’una veritat diferent de la dels savis. El cellerer ha donat entenent que alguna estranya complicitat el lligava a Malaquies. ¿I si Malaquies hagués amagat algun perillós text herètic que Remigio li havia confiat? Aleshores Venanci hauria llegit i notat alguna instrucció misteriosa relativa a una comunitat d’homes rústics i vils revoltats contra tot i contra tothom. Però…

—Però…?

—Però hi ha dos fets que afebleixen aquesta meva hipòtesi. L’un és que Venanci no semblava interessat per aquestes qüestions: era un traductor de textos grecs, no pas un predicador d’heretgies… L’altre és que frases com la de les figueres, la de la pedra o la de les cigales no es poden explicar per aquesta primera hipòtesi…

—Potser són enigmes amb una altra significació —vaig suggerir—. O potser teniu una altra hipòtesi?

—Sí, però encara és confusa. Tot llegint aquesta pàgina, m’ha fet l’efecte que ja havia llegit algunes d’aquestes paraules, i em tornen al cap frases gairebé idèntiques que he llegit en d’altres textos. Fins i tot em sembla que aquest full parla d’alguna cosa de què ja s’ha parlat aquests dies passats… Però no recordo què. Cal que hi rumiï. Potser hauré de llegir d’altres llibres.

—Com? Per saber el que diu un llibre n’heu de llegir d’altres?

—De vegades sí. Sovint els llibres parlen d’altres llibres. Sovint un llibre innocu és com una llavor, que florirà en un llibre perillós, o, a l’inrevés, és el fruit dolç d’una arrel amarga. Llegint Albert, potser no podries saber el que hauria pogut dir Tomàs? O llegint Tomàs no podries saber el que havia dit Averrois?

—És veritat —vaig dir admirat. Fins llavors havia pensat que tots els llibres parlaven de les coses, humanes o divines, que hi ha fora dels llibres. Ara m’adonava que sovint els llibres parlen de llibres, que és com si parlessin entre ells. A la llum d’aquesta reflexió, la biblioteca em va semblar encara més inquietant. Era l’escenari d’un murmuri llarg de segles, d’un diàleg imperceptible entre pergamí i pergamí, una cosa viva, un receptacle de poders indomables per una ment humana, tresor de secrets emanats de moltes ments, que havien sobreviscut a la mort d’aquells qui els havien produïts, o d’aquells qui els havien transmesos.

—Però llavors —vaig dir—, de què serveix amagar els llibres, si a partir dels llibres visibles hom pot remuntar als llibres amagats?

—A escala de segles, no serveix de res. A escala d’anys i de dies, sí que serveix d’alguna cosa. Fet i fet, ja ho veus, que ens trobem esmaperduts.

—Així que una biblioteca no és un instrument per distribuir la veritat, sinó per retardar-ne l’aparició? —vaig preguntar esbalaït.

—No sempre i no necessàriament. En aquest cas, sí.





Quart dia


SEXTA

En què Adso surt a collir tòfones i es troba uns framenors que arriben, aquests tenen una llarga conversa amb Guillem i Ubertino i hom s’assabenta de coses molt doloroses sobre Joan XXII

Després d’aquestes consideracions el meu mestre va decidir de no fer res més. Ja he dit que de vegades tenia moments així, d’una manca d’activitat total, com si el cicle incessant dels astres s’hagués aturat, i ell amb aquells i amb aquest. Així va fer aquell matí. S’estassà sobre la màrfega amb els ulls en blanc i les mans encreuades sobre el pit, movent a penes els llavis com si recités una pregària, però de manera irregular i sense devoció.

Vaig pensar que estava reflexionant i vaig decidir de respectar les seves meditacions. Vaig tornar al corral i vaig veure que el sol s’havia mig esmorteït. El matí, que havia estat d’una gran claror i bellesa (ara que el dia havia recorregut mig camí), s’estava tornant humit i calitjós. De la part de tramuntana venien uns núvols grossos que envaïen l’altiplà embolcallant-lo amb una calitja lleugera Semblava boira, i potser també sortia boira de terra, però a aquella alçada feien de mal destriar les boires que venien de la fondalada i la que venia dels núvols. Els edificis més llunyans a penes eren albiradors.

Vaig veure Severino, tot platxeriós, que aplegava els porquers i alguns de llurs animals. Em va dir que anaven a collir tòfones al faldar de la muntanya. Jo encara no coneixia aquell fruit saborós del sotabosc que es feia en aquella península, i em semblava típic de les terres benedictines, ja fos a Norcia —on eren negres— o en aquelles terres —on eren blanques i perfumades—. Severino em va explicar el que era i com era de gustós, amanit de les més diverses maneres. I em va dir que feien de molt mal trobar perquè s’amagaven sota terra, més colgades que els bolets, i els únics animals capaços de descobrir-les guiant-se per l’olfacte eren els porcs, sinó que, quan les trobaven, les volien devorar, i calia allunyar-los de seguida i descolgar-les un mateix. Més endavant vaig saber que molts cavallers no menyspreaven aquella mena de cacera i anaven darrere els porcs com si fossin perdiguers de raça, seguits per servents que duien aixades. Fins i tot recordo que, anys a venir, un senyor del meu país, sabent que jo coneixia Itàlia, em va preguntar com era possible que allà els senyors sortissin a pasturar porcs, i jo vaig riure perquè sabia que anaven a collir tòfones. Però quan li vaig dir que aquests senyors es basquejaven per trobar la tòfona o «tar-tufo» sota terra per menjar-se’l després, ell va entendre que li deia que cercaven «der Teufel», ço és, el dimoni, i es va senyar devotament mirant-me tot atabalat. Després es va desfer l’equívoc i vam riure plegats. Tal és la màgia de les llengües humanes, que, sovint, per acord humà, signifiquen coses diferents amb sons iguals.

Encuriosit pels preparatius de Severino vaig decidir de seguir-lo, en part perquè em vaig adonar que es dedicava a aquella activitat pels fets dolorosos que ens angoixaven a tots; i vaig pensar que, ajudant-lo a oblidar els seus pensaments, jo també reeixiria, si no a allunyar els meus, almenys a embridar-los. I no vull amagar, perquè he decidit de reportar sempre, exclusivament, la veritat, que, secretament, em seduïa la idea que, un cop fóssim a la vall, potser em vagaria de veure algú que no vull anomenar. Però, en canvi, dins meu i gairebé en veu alta, afirmava que, com que aquell dia s’esperava l’arribada de les dues legacions, potser podria assistir a l’arribada d’una d’elles.

A mesura que anàvem baixant pels revolts de la muntanya, l’aire s’anava aclarint; no vol dir que tornés a lluir el sol, perquè a dalt del cel tot eren núvols, però els objectes es destriaven clarament, i la boira s’espesseïa més amunt dels nostres caps. I, fins i tot, quan ja havíem baixat un bon tros, vaig girar el cap per mirar el cim de la muntanya i no vaig veure res: de mitja costera en amunt, el cim del turó, l’altiplà, l’Edifici, tot havia desaparegut embolcallat de núvols.

El matí de la nostra arribada, quan ja érem entre muntanyes, en certs revolts, encara era possible d’albirar el mar, a deu milles de distància o menys. El nostre viatge havia estat ric de sorpreses, perquè de cop i volta ens trobàvem en una mena de terrassa muntanyenca que donava a pic sobre uns golfs bellíssims, i al cap de poc entràvem en unes gorges pregones, en què les muntanyes s’aixecaven enmig d’altres muntanyes, i les unes tapaven a les altres la vista de la costa llunyana, mentre el sol penetrava amb prou feines en el fons de les valls. Enlloc com en aquell indret d’Itàlia no havia vist una interpenetració tan estreta i sobtada del mar i les muntanyes, els litorals i els paisatges alpins, i en el vent que xiulava entre les gorges es podia copsar la lluita alterna entre les brises marines i les ventades rupestres glaçades.

En canvi, aquell matí, tot era gris, d’una blancor gairebé lletosa, i no hi havia horitzons ni quan les gorges s’obrien cap a les costes llunyanes. Però estic regirant records irrellevants als efectes de l’afer que ens ocupa, pacient lector meu. De manera que ometré de descriure fil per randa la nostra expedició per collir «derteufel». Parlaré més aviat de la legació dels framenors, que vaig ser el primer a albirar, moment en el qual vaig enfilar cuita-corrents el camí del monestir per avisar Guillem.

El meu mestre deixà que els nouvinguts entressin i rebessin la salutació de l’Abat, segons és de ritual. Després va sortir a l’encontre del grup i allò va ser un desfet d’abraçades i salutacions fraternals.

Ja havia passat l’hora de dinar, però havien parat una taula per als hostes, i l’Abat va tenir la delicadesa de deixar-los estar sols, entre ells i amb Guillem, exonerats dels deures de la regla, lliures per peixar-se i canviar impressions al mateix temps, ja que, fet i fet, es tractava, que Déu em perdoni aquesta comparança dissortada, d’una mena de consell de guerra, que s’hauria de celebrar al més aviat possible abans no entressin les tropes enemigues, és a dir, la legació d’Avinyó.

No cal dir que els nouvinguts de seguida es van trobar amb Ubertino, que tots van saludar amb la sorpresa, la joia i la veneració que esqueien, no solament a causa de la seva llarga absència, sinó per les temences que havien envoltat la seva desaparició, i de les qualitats d’aquell guerrer ardit que feia dècades que estava lliurant llur mateixa batalla.

Dels frares que formaven el grup, en parlaré més detalladament quan faré esment de la reunió de l’endemà. En part perquè jo hi vaig parlar molt poc, amatent com estava a escoltar el descabdellament del consell tripartit que es va formar de seguida entre Guillem, Ubertino i Miche e de Cesena.

Michele devia ser una persona ben estranya: abrandadíssim en la seva passió franciscana (de vegades adoptava els gestos i l’accent d’Ubertino en els moments d’èxtasi místic); molt humà i jovial en la seva natura terrenal d’home de la Romanya, capaç d’apreciar la bona taula i feliç de retrobar-se amb els amics; subtil i evasiu, de cop i volta es tornava traçut i garneu com una guineu, sorneguer com un talp, quan es tocaven problemes lligats a la relació entre els poderosos; capaç de grans rialles, de crear tensions molt fortes, de guardar silencis eloqüents, destre a desviar la mirada de l’interlocutor quan la pregunta d’aquest obligava a dissimular, fugint d’estudi, la negativa a contestar-li.

Ja he dit algunes coses d’ell en les pàgines anteriors, i eren coses que havia sentit a dir, potser, a persones que les havien sentides. Ara, en canvi, entenia més bé moltes de les seves actituds contradictòries i dels canvis sobtats dels seus plans polítics, amb els quals havia desconcertat els seus mateixos amics i sequaços. Ministre general de l’orde dels framenors, era en principi hereu de sant Francesc i, de fet, hereu dels seus intèrprets; havia de competir amb la santedat i la saviesa d’un predecessor com Bonaventura de Bagnoregio, havia de garantir el respecte per la regla i, al mateix temps, la riquesa de l’orde, tan gran i tan poderós, havia d’escoltar les corts i les magistratures urbanes de les quals l’orde obtenia, ni que fos en forma d’almoines, dons i deixes, la prosperitat i la riquesa; i, al mateix temps, havia de vetllar perquè l’exigència de penitència no arrossegués fora de l’orde els espirituals més abrandats, desfent aquella comunitat esplèndida, al capdavant de la qual es trobava, en una escampadissa de bandes herètiques. Havia de complaure el papa, l’imperi, els frares de la vida pobra, sant Francesc, que, sens dubte, el vigilava del cel estant, i el poble cristià que el vigilava de terra estant. Quan Joan va condemnar tots els espirituals com a heretges, Michele no va vacil·lar a lliurar-li cinc dels frares més obstinats de Provença, deixant que el pontífex els enviés a la foguera. Però en adonar-se (i Ubertino hi devia ser pel mig) que molts membres de l’orde simpatitzaven amb els seguidors de la simplicitat evangèlica, havia actuat de tal manera que, quatre anys després, el capítol de Perusa fes seves les tesis dels cremats. Naturalment, ho havia fet per tal d’integrar una exigència que podia ser herètica en l’estil i les institucions de l’orde, amb el desig que, el que l’orde volia ara, ho volgués també el papa. Però, alhora que confiava de convèncer el papa, sense el consentiment del qual no hauria pogut tirar endavant, no va rebutjar d’acceptar els favors de l’emperador i dels teòlegs imperials. Tot just dos anys abans del dia que el vaig veure havia ordenat als seus frares, en el capítol general de Lió, de parlar de la persona del papa amb moderació i respecte (això pocs mesos després que el papa hagués parlat dels framenors protestant contra «els seus lladrucs, els seus errors i els seus desvaris»). Però ara seia, tot amical, a la mateixa taula que aquelles persones que s’havien referit al papa sense cap respecte.

De la resta, ja n’he parlat. Joan el volia a Avinyó, ell volia i dolia, i l’encontre de l’endemà serviria per decidir de quina manera i amb quines garanties es duria a terme el viatge, que no hauria d’aparèixer com un acte de submissió però tampoc com un desafiament. No crec que Michele s’hagués trobat mai personalment amb Joan, almenys des que era papa. Fos com fos, feia temps que no el veia, i els seus amics s’afanyaven a descriure-li amb colors molt ombrívols la figura d’aquell simoníac.

—Una cosa hauràs d’aprendre —li deia Guillem—: que no t’has de refiar dels seus juraments, dels quals ell respecta sempre la lletra i viola l’esperit.

—Tothom sap —deia Ubertino— el que va passar quan el va elegir…

—Jo no diria que fos una elecció, sinó ben bé una imposició! —intervingué un comensal, que després vaig sentir que anomenaven Hug de Newcastle i que tenia un accent semblant al del meu mestre—. Ja no va quedar prou clara la mort de Climent V. El rei no li va perdonar mai que vagi prometre de celebrar procés pòstum contra Bonifaci VIII i que després vagi fer mans i mànigues per no condemnar el seu predecessor. Ningú no sap gaire bé com va morir a Carpentras. El cas és que, quan els cardenals es reuneixen en conclave a Carpentras, no s’hi nomena papa perquè (precisament) la discussió gira entom de la disjuntiva entre Avinyó o Roma. No sé ben bé el que va passar aquells dies; un gran carnatge, em diuen, els cardenals amenaçats pel nebot del papa mort, llurs servidors assassinats, el palau incendiat, els cardenals que apel·len al rei, aquest que diu que no ha volgut mai que el papa deixi Roma, que prenguin paciència i que facin una bona elecció… Després Felip el Bell mor. Déu sap com, també…

—O ho sap el dimoni —va dir senyant-se; Ubertino i tots els altres el van imitar—. Ras i curt: el succeeix un altre rei, sobreviu divuit mesos, mor, al cap d’uns quants dies mor també el seu hereu acabat de néixer, i son germà, el regent, ocupa el tron…

—És aquest mateix Felip V que, quan era encara comte de Poitiers, havia tornat a reunir els cardenals que fugien de Carpentras —va dir Michele.

—Efectivament —continuà Hug—, convocà novament el conclave a Lió, al convent dels dominicans, i va jurar de defensar llur indemnitat i de no tenir-los presoners. Però, tan bon punt els té a les seves mans, no solament els fa tancar amb pany i clau (això, al capdavall, és seguir escrupolosament el costum establert), sinó que els va reduint cada dia el proveïment de queviures fins que hagin pres una decisió. I promet suport a cadascun dels pretendents al soli. Després, quan ocupa el tron, els cardenals, tips de dos anys de reclusió, amb la temença d’haver-s’hi de quedar tota la vida, menjant de qualsevol manera, ho accepten tot, els golafres, i eleven a la càtedra de Pere aquell gnom gairebé octogenari…

—Això mateix, un gnom! —va riure Ubertino—, i d’aspecte desnerit, però més robust i més garneu que ningú no es pensava!

—Fill d’un sabater —rondinà un dels legats.

—El Crist era fill d’un fuster! —el blasmà Ubertino—. Això no compta. És un home culte, ha estudiat lleis a Montpeller i medicina a París, ha sabut conrear les seves amistats de la manera més escaient per obtenir les seus episcopals i el capell cardenalici quan li va semblar oportú, i quan fou conseller de Robert el Savi, a Nàpols, va sorprendre tothom per la seva sagacitat. I, com a bisbe d’Avinyó, va donar a Felip el Bell tots els consells justos (dic justos als fins d’aquella empresa sòrdida) per causar la ruïna dels Templers. I després de l’elecció va reeixir a fer-se escàpol d’una conspiració de cardenals que el volien matar… Però em referia a això, volia parlar de la seva traça a trair els seus juraments sense que el poguessin inculpar de perjuri. Quan el van elegir, i perquè l’elegissin, va prometre al cardenal Orsini que restituiria a Roma la seu pontifícia, i va jurar per l’hòstia consagrada que si no complia la seva prometença no tornaria a muntar en un cavall o un mul. Doncs bé, ¿sabeu el que va fer aquella guineu? Després de fer-se coronar a Lió (contra la voluntat del rei, que volia que la cerimònia se celebrés a Avinyó), va tornar a Avinyó en vaixell!

Tots els frares van riure. El papa era un perjur, però no es podia negar que tenia un cert enginy.

—És un brètol —comentà Guillem—. ¿No ha dit Hug que ni tan sols va mirar de dissimular la seva mala fe? No m’has explicat tu, Ubertino, el que va dir a Orsini el dia que va arribar a Avinyó?

—Sí —va dir Ubertino—, li va dir que el cel de França era tan bell que no veia per què havia de posar el peu en una ciutat tan plena de ruïnes com Roma. I que, com que el papa, com Pere, tenia poder per lligar i deslligar, ell exercia ara aquest poder i decidia de romandre allà on era i on es trobava tan bé. I, quan Orsini va tractar de recordar-li que el seu deure era viure al turó vaticà, el va cridar secament a l’obediència i va tallar la discussió. Però no s’ha acabat aquí la història del jurament. Quan va desembarcar hauria hagut de muntar en una euga blanca, seguit dels cardenals muntants en cavalls negres, com ho vol la tradició. Doncs va fer a peu el trajecte fins al palau episcopal. I no em consta que hagi tornat a muntar a cavall. I tu, Michele, ¿confies que aquest home respectarà les garanties que et donarà?

Michele va callar una bona estona. Després va dir:

—Puc entendre el desig del papa de romandre a Avinyó, i no l’hi discuteixo. Però ell no podrà discutir el nostre desig de pobresa i la nostra interpretació de l’exemple de Crist.

—No siguis badoc, Michele —intervingué Guillem—; el vostre desig, el nostre, fa aparèixer el seu sota una llum sinistra. Has de tenir en compte que fa segles que no havia pujat al tron pontifici un home tan cobejós. Les bagasses de Babilònia contra les quals s’esgargamellava temps ha el nostre Ubertino, els papes corruptes dels quals ens parlaven els poetes del teu país, com aquell Alighieri, eren xais mansuets i sobris davant Joan. És una garsa rampinyaire, un escanyapobres jueu; hi ha més trafiques a Avinyó que a Florència! He tingut esment de la transacció innoble amb el nebot de Climent, Bertrand de Goth, el del carnatge de Carpentras (quan, entre d’altres coses, als cardenals, els van escurar totes les seves joies): havia posat les mans en el tresor de l’oncle, que no era poca cosa, i Joan se sabia fil per randa tot el que havia rampinyat (a la Cum venerabiles169 fa una llista exhaustiva de les monedes, els vasos d’or i d’argent, els llibres, les catifes, les pedres precioses, els ornaments…). Però Joan hi va fer els ulls grossos, com si no sabés que Bertrand havia arrambat amb més d’un milió i mig de florins d’or durant el saqueig de Carpentras, i es va discutir per trenta mil florins que Bertrand confessava haver rebut del seu oncle «amb fins piadosos», és a dir, per a una croada. Hom va resoldre que Bertrand es quedaria la meitat de la suma destinada a aquesta croada i l’altra meitat pervindria al soli pontifici. Després Bertrand no va convocar la croada o, almenys, encara no l’ha feta, o el papa no n’ha vist un florí…

—Vol dir que no és tan traçut, doncs —observà Michele.

—És l’única vegada que l’han ensarronat en afers de diners —va dir Ubertino—. Cal que sàpigues ben bé amb quina raça de mercader te les heus. En tots els altres casos ha palesat una traça diabòlica a l’hora d’embutxacar-se els diners. És un rei Mides, allò que toca es torna or que entra a les arques d’Avinyó. Cada vegada que he entrat a les seves cambres, hi he trobat banquers, canvistes, taules carregades d’or i clergues que comptaven i apilaven florins… I ja veuràs el palau que s’ha fet fer, amb riqueses que abans només s’atribuïen a l’emperador de Bizanci o al Gran Khan dels tàrtars. Ara comprendràs per què ha emès tantes butlles contra la idea de la pobresa. ¿Saps que, per odi al nostre orde, ha fet esculpir als dominicans imatges del Crist amb la corona reial, la túnica de porpra i d’or i calçat sumptuós? A Avinyó s’han exposat crucifixos en què apareix Jesús amb una sola mà clavada, mentre que l’altra toca una bossa que li penja a la cintura, per donar a entendre que Ell autoritza l’ús dels diners amb fins religiosos…

—Quin poca-vergonya! —exclamà Michele—. Però això és pura blasfèmia!

—Ha afegit —continuà Guillem— una tercera corona a la tiara papal, oi, Ubertino?

—Sí. Al començament del mil·lenari, el papa Hildebrand n’havia adoptada una, amb la inscripció Corona regni de manu Dei;170 fa poc, l’infáme Bonifaci n’hi ha afegida ima altra, fent-hi inscriure Diadema imperii de manu Petri,171 i Joan no ha fet sinó perfeccionar el símbol: tres corones, el poder espiritual, el temporal i l’eclesiàstic. Un símbol dels reis perses, un símbol pagà…

Hi havia un frare que fins aquells moments havia guardat silenci, devotament enfeinat a empassar-se les menges triades que l’Abat havia fet portar a taula S’escoltava amb un aire distret les paraules dels uns i dels altres, i de tant en tant feia una rialleta sarcàstica adreçada al pontífex, o un gruny d’aprovació a les interjeccions de menyspreu dels comensals. A part d’això, es limitava a torcar-se el greix dels bocins de carn que deixava caure per la boca esdentegada però voraç, i les úniques vegades que havia adreçat la paraula a algun dels seus veïns havia estat per lloar l’excel·lència d’alguna menja Després em vaig assabentar que era misser Girolamo, aquell bisbe de Caffa que dies enrere Ubertino creia difunt (i haig de dir que la idea que era mort de feia dos anys s’havia esbombat com una notícia certa per tota la cristiandat, i aquesta creença va perdurar molt de temps, perquè ho vaig tornar a sentir després; i, de fet, va morir mesos després d’aquell encontre, i continuo pensant que va morir per la ràbia que li havia produït la reunió que havia de tenir lloc l’endemà, fins al punt que em vaig pensar que rebentaria allà mateix, de tan neulit que era de cos i biliós d’humor).

En aquell moment va entrar en la conversa, parlant amb la boca plena:

—I, a més a més, sapigueu que aquell infame ha elaborat una constitució sobre les taxae sacre poenitentiariae,172 en què especula amb els pecats dels religiosos per treure’n diners. Si un eclesiàstic fa pecat carnal, amb una monja, amb una parenta, o ni que sigui amb una dona qualsevol (perquè això també passa!), podrà ser absolt només que pagui seixanta-set lires d’or i dotze sous. I, si comet bestialitat, seran més de dues-centes lires, però si ho ha fet amb nens o animals, i no pas amb dones, la multa li serà rebaixada de cent lires. I una monja que s’hagi donat a molts homes, ja sigui al mateix temps o en moments diferents, fora del convent o dins, si després vol ser abadessa, haurà de pagar cent trenta-una lires d’or i quinze sous…

—Au, misser Girolamo! —protestà Ubertino—, sabeu bé prou que poc estimo el papa, però en això l’haig de defensar! És una calúmnia que corre per Avinyó; no he vist mai aquesta constitució!

—Hi és —afirmà enèrgicament Girolamo—. Jo tampoc no l’he vista, però hi és.

Ubertino brandà el cap i els altres callaren. Em vaig adonar que estaven avesats a no prendre’s gaire seriosament misser Girolamo, que l’altre dia Guillem havia definit com a ximple. Fos com fos, Guillem mirà de reprendre la conversa:

—En qualsevol cas, ja sigui ver o fals, aquesta brama ens explica a bastament quin és el clima moral d’Avinyó, on tothom, explotats i explotadors, sap que viu més aviat en un mercat que no pas a la cort d’un representant del Crist. Quan Joan va pujar al tron hom parlava d’un tresor de setanta mil florins d’or, i ara hi ha qui diu que n’ha arreplegats més de deu milions.

—És veritat —va dir Ubertino—. Michele, Michele, no saps les vergonyes que he hagut de veure a Avinyó!

—Mirem de ser sincers —va dir Michele—. Sabem que els nostres també han fet excessos. He tingut esment de franciscans que assaltaven armats els convents dominicans i despullaven els frares enemics per imposar-los la pobresa… És per això que no em vaig veure amb cor d’oposar-me a Joan amb motiu dels fets de Provença… Vull arribar a una entesa amb ell, no humiliaré el seu orgull, només li demanaré que no humiliï la nostra humilitat. No li parlaré de diners, només li demanaré que admeti una sana interpretació de les escriptures. I això és el que haurem de fer amb els seus legats demà. Ben mirat, són homes de teologia, i no tots seran tan rapaços com Joan. Quan uns homes savis hauran deliberat sobre una interpretació de les escriptures, ell no podrà…

—Ell? —interrompé Ubertino—. Però tu encara no coneixes les seves follies en el camp teològic. Ell vol tenir-ho tot lligat amb les seves mans, tant al cel com a la terra. A la terra ja hem vist el que fa. Pel que fa al cel… Doncs bé, ell encara no ha expressat les idees que et dic, almenys no pas en públic, però jo sé del cert que n’ha enraonat amb els seus fidels. Està elaborant unes proposicions folles, si no perverses, que canviarien la substància mateixa de la doctrina i que llevarien qualsevol força a la nostra predicació!

—Quines? —preguntaren molts.

—Pregunteu-ho a Berengario; ell ho sap, va ser ell que me’n va parlar.

Ubertino es tombà cap a Berengario Talloni, que els anys anteriors havia estat un dels adversaris més aferrissats del pontífex en la seva mateixa cort. Vingut d’Avinyó, s’havia afegit dos dies abans al grup de franciscans i havia arribat a l’abadia amb ells.

—És una història obscura i gairebé increïble —va dir Berengario—. Sembla, doncs, que Joan té pensat de sostenir que els justos no gaudiran de la visió beatifica fins després del judici. Fa temps que està reflexionant sobre el verset novè del capítol sisè de l’Apocalipsi, que parla de l’obertura del cinquè segell, en què apareixen sota l’altar els qui han estat morts per causa de la paraula de Déu i pel testimoniatge que mantenien, i demanen justícia. Donen a cadascú un vestit blanc tot dient-los que reposin encara per poc temps… Senyal, argüeix Joan, que no podran veure Déu en la seva essència fins a la consumació del judici final.

—Però, a qui ha dit tot això? —preguntà Michele espaordit.

—Fins ara a uns quants íntims, però la brama s’ha esbombat, diuen que prepara una intervenció pública, no pas immediatament, potser d’aquí a uns quants anys, ho està consultant amb els seus teòlegs…

—Ha, ha! —rigué Girolamo, tot mastegant.

—No solament això, sinó que sembla que vol anar més enllà i sostenir que tampoc l’infern no s’obrirà abans d’aquell dia… Ni per als dimonis.

—Senyor Jesús, ajuda’ns! —exclamà Girolamo—. ¿I què els explicarem, llavors, als pecadors si no els podem amenaçar amb un infern immediat, just després de morts?

—Som a les mans d’un boig —va dir Ubertino—. Però no entenc per quina raó es fa fort a sostenir aquestes coses…

—Amb això s’esfuma tota la doctrina de les indulgències —es planyé Guillem—, i ell tampoc no podrà vendre’n. ¿Per què un capellà que ha comès pecat de bestialitat ha de pagar tantes lires d’or per evitar un càstig tan llunyà?

—No tan llunyà —va dir enèrgicament Ubertino—; els temps s’acosten!

—Això, ho saps tu, benvolgut germà, però els simples no ho saben pas. Vet aquí on hem arribat! —cridà Guillem, que semblava que ja no gaudís ni del menjar—. Quina idea més nefasta! La hi deuen haver ficada al cap aquests frares predicadors… Ah! —i brandà el cap.

—Però per què? —repetí Michele de Cesena.

—No crec pas que hi hagi una raó —va dir Guillem—. És una prova que ell mateix s’imposa, un acte d’orgull. Vol ser ben bé ell qui decideixi dalt del cel i a la terra. Ja tenia notícia d’aquests rumors, me n’havia parlat Guillem d’Occam en les seves cartes. Ja veurem al final qui s’emportarà el peix al cove, el papa o els teòlegs, la veu de tota l’església, els desitjós mateixos del poble de Déu, els bisbes…

—Oh, en matèria de doctrina ell podrà fer acotar el cap als teòlegs mateixos —va dir tristament Michele.

—Ningú no ha dit que hagi de ser així —respongué Guillem—. Vivim una època en què els qui saben coses divines no tenen por de proclamar que el papa és un heretge. Els qui saben coses divines són, a la seva manera, la veu del poble cristià. Contra ell, ni el papa no hi podrà fer res.

—Pitjor, encara pitjor —murmurà Michele esparverat—. D’una banda, un papa orat; de l’altra, el poble de Déu, que, ni que sigui per boca dels seus teòlegs, d’aquí a poc pretendrà d’interpretar lliurement les escriptures…

—I què? I vós, a Perusa, què heu fet, sinó això? —preguntà Guillem.

Michele va tenir un ensurt, com si l’haguessin fiblat:

—Per això em vull trobar amb el papa. Nosaltres no podem fer res si ell no hi està d’acord.

—Ja ho veurem, ja ho veurem —va dir Guillem d’una manera enigmàtica.

El meu mestre era realment molt sagaç. Com s’ho havia fet per preveure que Michele mateix decidiria més tard de fer costat als teòlegs de l’imperi i al poble per condemnar el papa? ¿Com s’ho havia fet per preveure que quan, quatre anys més tard, el papa formulés per primera vegada la seva doctrina increïble, esclataria la revolta de tota la cristiandat? Si la visió beatifica s’ajornava tant, ¿com podrien els morts intercedir pels vius? ¿I en què quedaria el culte dels sants? Serien justament els framenors que engegarien les hostilitats condemnant el papa, i Guillem d’Occam seia a primera fila, sever i implacable amb les seves argumentacions. La lluita duraria tres anys fins que Joan, a les envistes de la mort, es retractaria parcialment. Me’l van descriure anys després, tal com va comparèixer al consistori del desembre del 1334, més petit que mai, corsecat pels anys, nonagenari i moribund, esblaimat de cara, i diria (aquella guineu, tan traçut com era a l’hora de jugar amb les paraules, no solament per violar els seus juraments, sinó fins i tot per renegar les seves obstinacions): «Proclamem i creiem que les ànimes separades del cos i completament purificades són al cel, al paradís amb els àngels, i amb Jesucrist, i que veuen Déu en la seva essència divina, nítidament i cara a cara…» i, després d’una pausa, que ningú no va saber mai si era deguda a l’ofec respiratori o a la voluntat perversa d’emfasitzar la darrera frase com a adversativa, «… en la mesura que l’estat i la condició de l’ànima separada ho permetin». L’endemà al matí, que era diumenge, es féu instal·lar en una cadira de respatller inclinat, rebé el besamans dels seus cardenals i morí.

Però tomo a fugir d’estudi i no explico el que hauria d’explicar. Fet i fet, en la conversa sostinguda al voltant d’aquella taula no es va afegir gaire més que sigui útil per a la comprensió dels fets que reporto. Els framenors es posaren d’acord sobre l’actitud a prendre l’endemà. Avaluaren un per un els seus adversaris. Van comentar, amoïnats, la notícia que els va servir Guillem de l’arribada de Bernat Gui, i encara més el fet que la legació avinyonesa seria presidida pel cardenal Bertrando del Poggetto. Dos inquisidors eren massa: senyal que hom volia fer servir contra els framenors l’argument de l’heretgia.

—Pitjor per a ells —va dir Guillem—, nosaltres també els tractarem d’heretges.

—No, no —va dir Michele—; anem amb compte, cal que no comprometem la possibilitat de cap acord.

—Per més que hi pensi —va dir Guillem—, tot i els esforços que he fet per fer possible aquesta trobada, com tu ho saps prou bé, Michele, no crec que els avinyonesos vinguin aquí per treure’n algun resultat positiu. Joan et vol a Avinyó, tot sol i sense garanties. Però, si més no, aquest encontre tindrà l’avantatge de fer-te entendre això. Fóra pitjor que hi anessis abans de passar per aquesta experiència.

—Així que t’has basquejat mesos i mesos per una cosa que consideres inútil —va dir amargament Michele.

—M’ho havíeu demanat, tant tu com l’emperador —va dir Guillem—. I, al capdavall, sempre se’n treu profit, de conèixer millor els enemics d’un.

En aquell moment ens van venir a avisar que la segona delegació entrava al recinte. Els framenors es van aixecar i van sortir a l’encontre dels homes del papa.





Quart dia


NONA

En què arriben el cardenal del Poggetto, Bernat Gui i els altres homes d’Avinyó, i cadascú fa coses diferents

Homes que ja es coneixien de temps, homes que, sense conèixer-se, havien sentit a parlar l’un de l’altre, se saludaven a l’esplanada amb una mansuetud aparent. Vora l’Abat, el cardenal del Poggetto es movia com aquell qui està familiaritzat amb el poder, com si ell mateix fos un segon pontífex, i repartia a tothom, especialment als framenors, somriures cordials, auspiciant una entesa prodigiosa per a l’encontre de l’endemà i transmetent d’una manera explícita els vots de pau i benaurança (féu servir intencionadament aquesta expressió a l’atenció dels franciscans) de part de Joan XXII.

—Molt bé, molt bé —em va dir, quan Guillem va tenir la bondat de presentar-me com el seu escrivà i deixeble. Després em preguntà si coneixia Bolonya i em cantà les lloances de la seva bellesa, la seva cuina excel·lent i la seva esplèndida universitat, i em va convidar a visitar-la en comptes de tornar, temps a venir, va dir-me, amb els meus alemanys, que tant feien sofrir el papa Després em va parar l’anell perquè l’hi besés, i ja adreçava el seu somriure cap a algú altre.

D’altra banda, la meva atenció es va centrar de seguida en el personatge del qual havia sentit a parlar més vegades aquells dies: Bernat Gui, com l’anomenaven els francesos, o Bemíirdo Guidoni o Bemardo Guido, com l’anomenaven en altres indrets.

Era un dominicà de vora setanta anys, prim però estirat de planta. Em van impressionar els seus ulls grisos, freds, capaços de mirar fit a fit sense expressar res, tot i que moltes vegades l’havia de veure llampeguejar amb una lluïssor equívoca, traçut a l’hora d’amagar pensaments i passions, però també a l’hora d’expressar-los intencionadament.

Enmig de l’intercanvi general de salutacions, no es va mostrar, com els altres, afectuós i cordial, sinó, sempre, tot just cortès. Quan va veure Ubertino, que ja coneixia, es va manifestar molt agradós amb ell, però el va fitar de tal manera que em va encomanar un bri de frisança. Quan va saludar Michele de Cesena va fer un somriure que era de mal desxifrar i va mormolar fredament: «Fa molt que us hi esperen», frase en la qual no vaig reeixir a copsar cap senyal d’ansietat, ni una ombra d’ironia, ni un to d’intimació, ni una engruna d’interès. Quan va topar amb Guillem, i li van dir qui era, se’l va mirar amb una hostilitat polida: però no pas perquè la seva fesomia traís els seus sentiments secrets, n’estava segur (tot i que no veia gaire clar que alimentés cap mena de sentiment), sinó perquè, sens dubte, volia que Guillem el sentís hostil. Guillem li va retornar l’hostilitat fent-li un somrís exageradament cordial i dient-li: «Feia temps que em delia per conèixer un home l’anomenada del qual m’ha servit de lliçó i d’advertiment a l’hora de prendre moltes decisions importants que han inspirat la meva vida». Sentència evidentment encomiàstica i gairebé aduladora per a un que no sabés, i Bernat ho sabia prou bé, que una de les decisions més importants de la vida de Guillem havia estat abandonar l’ofici d’inquisidor. En vaig treure la impressió que Guillem hauria vist amb complaença que tanquessin Bernat en alguna masmorra imperial, i que, així mateix, aquest hauria vist amb molt bon ull que Guillem caigués víctima d’una mort accidental i sobtada; i, com que, aquells dies. Bernat comandava un escamot d’homes armats, vaig témer per la vida del meu bon mestre.

L’Abat ja devia haver informat Bernat dels crims comesos a l’Abadia. Efectivament, fent veure que no copsava el verí amagat de la frase de Guillem, va dir:

—Sembla que aquests dies, a requesta de l’Abat, i per tal de dur a terme la tasca que m’ha estat encomanada segons els termes de l’acord que ens ha dut en aquesta trobada, m’hauré d’ocupar d’uns fets tristíssims en què s’ensuma la fetor pestilent del dimoni. Us en parlo perquè sé que, temps ha, quan éreu més a prop meu, vau lluitar amb mi i amb els meus en el camp de batalla entre les esquadres del bé i les esquadres del mal.

—Efectivament —va dir tranquil·lament Guillem—, però després jo m’he passat a l’altre bàndol.

Bernat va aguantar el cop impecablement.

—Em podeu dir res d’útil sobre aquests fets criminals?

—Dissortadament no —respongué Guillem tot complimentós—. No tinc tanta experiència com vós en fets criminals.

A partir d’aquell moment els vaig perdre la pista. Guillem, després de tenir una altra conversa amb Michele i Ubertino, es retirà a l’scriptorium. Demanà a Malaquies que li deixés examinar certs llibres el títol dels quals no vaig sentir. Malaquies se’l va mirar d’una manera estranya, però no va gosar refusar-li el que demanava I, fet curiós, no els va haver d’anar a cercar a la biblioteca. Tots eren damunt la taula de Venanci. El meu mestre s’hi va abraonar i no vaig gosar molestar-lo.

Vaig baixar a la cuina, on vaig trobar Bernat Gui. Potser volia fer-se una idea de la distribució de l’abadia i voltava pertot arreu. El vaig sentir que interpel·lava els cuiners i d’altres servents, fent servir amb més o menys desimboltura la llengua vulgar local (vaig recordar que havia fet d’inquisidor a la Itàlia septentrional). Em va semblar que demanava informació sobre les collites, sobre l’organització del treball al monestir. Però, fins i tot quan feia les preguntes més innòcues, es mirava el seu interlocutor amb ull penetrant, i tot seguit feia una nova pregunta, moment en el qual la seva víctima empal·lidia i començava a barbotejar. En vaig treure la conclusió que, d’alguna manera singular, estava exercitant la inquisició, amb l’ajut d’una arma formidable que tot inquisidor posseeix i fa servir: la por de l’altre. Perquè tota persona interrogada, per por que no sospitin d’ella per qualsevol causa, acostuma a revelar a l’inquisidor coses que indueixen a sospitar d’un altre.

Durant tota la tarda, mentre jo voltava d’ací d’allà, vaig veure Bernat enmig d’aquests tràfecs, i tan aviat me’l trobava al molí com al claustre. Però gairebé mai no abordava monjos, sinó sempre germans laics o pagesos. A l’inrevés del que havia fet Guillem fins llavors.





Quart dia


VESPRES

En què Alinardo sembla fornir informacions precioses i Guillem revela el seu mètode per arribar a una veritat probable a través d’un seguit d’errors segurs

Després Guillem va baixar de l’scriptorium tot benhumorat. Mentre esperàvem l’hora del sopar, vam trobar Alinardo al claustre. Recordant la seva comanda, el dia abans jo havia agafat cigrons de la cuina, i li’n vaig oferir. Me’n va donar les gràcies i se’ls va anar ficant a la boca esdentegada i bavosa.

—Ja ho has vist, noi —em va dir—: també l’altre cadàver jeia allà on ho anunciava el llibre… Ara espera la quarta trompeta!

Li vaig demanar per què pensava que, la clau d’aquell seguit de crims, calia trobar-la en el llibre de la revelació. Em va mirar astorat:

—El llibre de Joan dóna la clau de tot! —I va afegir, amb una ganyota de rancúnia—: Jo ja ho sabia, ho deia de fa temps… Vaig ser jo que vaig proposar a l’Abat, saps?… al de llavors, que recollís tots els comentaris que pogués sobre l’Apocalipsi. Jo havia de ser bibliotecari… Però l’altre s’ho va manegar perquè l’enviessin a Silos, on va trobar els manuscrits més bons, i en va tornar amb un botí esplèndid… Oh, ell sabia on havia de cercar i parlava fins i tot la llengua dels infidels… Per això li van encomanar la custòdia de la biblioteca, a ell i no a mi. Però Déu el va castigar, i el va fer entrar abans d’hora al regne de les tenebres. Ha, ha… —va fer un riure malèvol, aquell vell que fins llavors, submergit en la serenor dels seus cabells blancs, m’havia semblat un infant innocent.

—De qui parleu? —preguntà Guillem.

Ens va mirar astorat.

—De qui parlava? No me’n recordo… fa tant de temps que va passar… Però Déu castiga. Déu esborra, Déu esmorteeix fins i tot els records. A la biblioteca es van cometre molts actes de supèrbia. Sobretot d’ençà que va caure a les mans dels estrangers. Déu encara castiga…

No li vam poder treure res més i el vam deixar abandonat al seu deliri pacífic i rancuniós. Guillem va dir que li havia interessat molt aquella conversa:

—Alinardo és un home que es fa escoltar, sempre que parla diu coses interessants.

—Què ha dit aquesta vegada?

—Adso —va dir Guillem—, resoldre un misteri no és el mateix que fer una deducció a partir de primers principis. I no equival tampoc a arreplegar tot de dades particulars per inferir-ne una llei general. Vol dir més aviat plantar-se de cara a una, o dues, o tres dades particulars que aparentment no tenen res en comú i provar d’imaginar si poden ser casos d’una llei general que encara no coneixes i que potser no ha estat enunciada mai. Evidentment, si saps, com diu el filòsof, que l’home, el cavall i el mul no tenen fel i viuen llargament, pots tractar d’enunciar el principi segons el qual els animals sense fel viuen llargament. Però imagina’t el cas dels animals amb banyes. Per què tenen banyes? De cop i volta t’adones que cap animal amb banyes no té dents a la mandíbula superior. Fóra un bell descobriment si no sabessis que, dissortadament, hi ha animals sense dents a la mandíbula superior que tanmateix no tenen banyes, com ara el camell. Finalment descobreixes que tots els animals que no tenen dents a la mandíbula superior tenen dos païdors. Doncs bé, pots suposar que aquells que no tenen prou dents masteguen malament i necessiten, per tant, dos estómacs per pair més bé. Però, i les banyes? Llavors tractes d’escatir la causa material de les banyes; la manca de dents fa que l’animal tingui un excés de matèria òssia que ha de sortir per alguna banda Però és una explicació suficient? No, perquè el camell no té dents superiors, té dos païdors, però no té banyes. Aleshores has d’escatir també quina és la causa final. La matèria òssia només sobreïx en forma de banyes en aquells animals que no tenen altres mitjans de defensa. En canvi, el camell té una pell molt dura i no li calen banyes. Aleshores la llei podria ser…

—Però a què treuen cap les banyes? —vaig preguntar impacient—, i per què us ocupeu d’animals amb banyes?

—Jo no me n’he ocupat mai, però el bisbe de Lincoln se’n va ocupar molt, seguint una idea d’Aristòtil. Sincerament, no sé si les seves raons són bones, ni he comprovat on té les dents el camell ni quants païdors té: era per dir-te que la recerca de les lleis explicatives, en els fets naturals, procedeix d’una manera tortuosa. Davant alguns fets inexplicables has de fer per manera d’imaginar moltes lleis generals, tot i que encara no vegis el lligam que tenen amb els fets de què t’ocupes: i, de cop i volta, en la connexió sobtada d’un resultat, se’t perfila un raonament que et sembla més convincent que els altres. Llavors proves d’aplicar-lo a tots els casos semblants, proves de fer-lo servir per obtenir-ne previsions, i descobreixes que ho havies endevinat. Però no sabràs mai fins al final quins predicats cal que introdueixis en el teu raonament i quins cal que deixis de banda. I això és el que ara faig jo. Arrenglero tot d’elements inconnexos i basteixo hipòtesis. Però n’haig de bastir una colla, i moltes són tan absurdes que em faria vergonya d’esmentar-te-les. Per exemple, en el cas del cavall Brunello, quan vaig veure les petjades, vaig imaginar moltes hipòtesis complementàries i contradictòries: podia ser un cavall escàpol, podia ser que l’Abat hagués baixat el pendís a llom d’aquell bell cavall, podia ser que un cavall Brunello hagués deixat petjades damunt la neu i que un altre cavall Favello hagués deixat, el dia abans, les crines al matoll, i que els homes haguessin estellat les branques. Jo no vaig saber quina era la hipòtesi correcta abans no vaig veure el cellerer i els servents que anaven adelerats a la percaça de l’animal. Aleshores vaig comprendre que la hipòtesi de Brunello era l’única bona i vaig tractar de demostrar-la apostrofant els monjos com ho vaig fer. Vaig vèncer, però també hauria pogut perdre. Els altres em van creure savi perquè vaig guanyar, però no coneixien molts casos en què he estat neci perquè he perdut, i no sabien que, pocs segons abans de guanyar, no estava segur de no haver perdut. Ara, en aquest cas de l’abadia, tinc moltes hipòtesis engrescadores, però no hi ha cap fet palès que em permeti de dir quina és la millor. I llavors, per no quedar com un ximple en acabat, renuncio a fer l’eixerit ara. Deixa’m pensar encara una mica més, fins demà, almenys.

En aquell moment vaig copsar la manera de raonar del meu mestre i em va semblar bastant divergent de la del filòsof que raona sobre els primers principis, l’intel·lecte del qual assumeix gairebé les maneres de l’intel·lecte diví. Vaig comprendre que, quan li mancava una resposta, Guillem se n’empescava moltes de ben diferents entre elles. Vaig quedar perplex.

—Però llavors —vaig gosar comentar—, encara sou lluny de la solució…

—Hi sóc molt a prop, però no sé pas de quina.

—Així, doncs, no teniu una sola resposta a les vostres preguntes?

—Si la tingués, Adso, estaria ensenyant teologia a París.

—A París tenen sempre la resposta vertadera?

—Mai —va dir Guillem—, però estan molt segurs dels seus errors.

—I vós? —vaig dir amb una impertinència infantívola—. No feu mai errors?

—Sovint —respongué—. Però, en comptes de concebre’n un de sol, me n’empesco molts; així no em faig esclau de cap.

Vaig treure la impressió que, a Guillem, no li interessava realment la veritat, que no és sinó l’adequació entre la cosa i l’intel·lecte. Ell, en canvi, es divertia imaginant tants possibles com pogués.

Reconec que en aquell moment vaig desesperar del meu mestre i em vaig sorprendre pensant: «Sort que ha arribat la inquisició». Vaig prendre partit per la set de veritat que animava Bernat Gui.

I, amb aquesta disposició mental tan culpable, més trasbalsat que Judes la nit del dijous sant, vaig entrar amb Guillem al refectori per consumar el sopar.





Quart dia


COMPLETES

En què Salvatore parla d’una màgia portentosa

El sopar per a la legació va ser magnífic. L’Abat es devia conèixer molt bé les febleses dels homes i els costums de la cort papal (que no van desplaure, tot s’ha de dir, ni als framenors de fra Michele). El cuiner ens va dir que havia pensat fer botifarrons a l’estil de Montecassino amb els porcs acabats d’escorxar. Però la fi malanada de Venanci havia obligat a llençar tota la sang dels porcs fins que no en sacrifiquessin d’altres. Crec, a més a més, que per aquells dies revoltava a tothom haver de matar criatures del Senyor. Però vam tenir colomins envinagrats amb pebre, macerats amb vi del país, i conill rostit, panets de santa Clara, arròs fet amb ametlles d’aquelles muntanyes, és a dir, el menjar blanc de la vetlla, fulles fregides de borratja, olives farcides, formatge fregit, carn d’ovella amb salsa crua de pebrots, faves blanques i llepolies exquisides, pastís de sant Bernat, pastissets de sant Nicolau, ullets de santa Llúcia, i vins, i licors d’herbes que van posar de bon humor el mateix Bernat Gui, habitualment tan auster: licor de tarongina, licor de nous, vi contra la gota i vi de genciana. Hauríeu dit que era un aplec de golafres, si no hagués estat per les lectures devotes que acompanyaven cada mos o cada xarrupada.

Al final tothom s’alçà molt content, i alguns van al·legar mals imprecisos per no haver d’assistir a completes. Però l’Abat no va transigir. No tothom té el privilegi i les obligacions inherents a la pertinença al nostre orde.

Mentre els monjos feien via, em vaig aturar a tafanejar per la cuina, on ho estaven plegant tot preparant-se per al tancament nocturn. Vaig veure Salvatore que s’aviava d’esquitllentes cap a l’hort, amb un farcell sota l’aixella. Tot encuriosit, el vaig seguir i el vaig cridar. Va provar de fer-se fonedís; però, a requesta meva, va acabar contestant que duia al farcell (que bellugava com si contingués alguna cosa viva) un basilisc.

—Cave basilischium! Est lo reys de les serps, tant pleno de verí que lluu tot ell per fora! Que dicam, el verí, la pudor que fa ti mata! T’emmetzina… Et té màcules blanques al llom, el caput com gall, et meitat va dreçada per damunt de terra et meitat va per terra com les altres serpentes. I el mata la mostela…

—La mostela?

—Oc! Bestiola parvissima est, més llarga un poco que la rata, et odiala la rata muchísimo. I aissí la serpente et lo galàpet. Et quan la muerden, la mostela corre a la fenícula o a la circebita et les queixala, et redet ad bellum. Et dicunt que ingendra per los òculs, però molts més diuen que ellos diuen fals.

Li vaig preguntar què feia amb un basilisc i em va contestar que allò era cosa seva. Li vaig dir, ara encuriosit, que aquells dies, amb tots aquells morts, ja no hi havia coses secretes i que en parlaria amb Guillem. Aleshores Salvatore em va pregar vivament que callés, va obrir el farcell i em va ensenyar un gat de pèl negre. Em va atreure cap a ell i em va dir, amb un somriure obscè, que ja no podia suportar més que el cellerer i jo, l’un perquè era poderós, l’altre perquè era jove i lluït, poguéssim haver l’amor de les noies del poble, i ell no, perquè era lleig i pobre. Que coneixia una màgia molt portentosa per fer caure enamorades totes les dones. Calia matar un gat negre i arrencar-li els ulls, entaforar-los després dins dos ous de gallina negra, un ull en un ou, un altre en l’altre (i em va ensenyar dos ous que em va assegurar que havia pres a les gallines escaients). Després calia colgar els ous, perquè es podrissin, amb femta de cavall (n’havia agençada una pila al raconet de l’hort per on no passava mai ningú), i d’allà naixeria un dimoniet per cada ou que es posaria al seu servei per oferir-li totes les delícies d’aquest món. Però dissortadament, em va dir, perquè l’encanteri reeixís calia que la dona l’amor de la qual hom volia escopís sobre els ous abans de colgar-los amb la femta, i aquell problema l’angoixava perquè calia tenir a la vora la dona en qüestió, aquella nit, i fer-li-ho fer sense que sabés de què servia.

De cop se’m va encendre la cara, les entranyes, tot el cos, i, amb la veu prima, vaig demanar-li si aquella nit tornaria a portar la noia de la nit abans. Va esclafir una rialla, mofant-se de mi, i em va dir que jo estava en zel (jo li vaig dir que no, que ho preguntava per simple curiositat), i després em va dir que, al poble, n’hi havia moltes, de dones, i que en portaria una altra d’encara més bonica que la que a mi m’agradava. Vaig suposar que mentia per allunyar-me d’ell. I, d’altra banda, què hauria pogut fer? ¿Seguir-lo tota la nit mentre Guillem m’esperava per a d’altres comeses ben diferents? ¿I tornar a veure aquella (si tanmateix es tractava d’ella) cap a la qual m’empenyia el meu apetit mentre la meva raó m’ho desaconsellava, i que no hauria de veure mai més encara que continués desitjant veure-la? No, evidentment. Em vaig convèncer a mi mateix que Salvatore deia veritat pel que feia a la dona. O que potser tot era mentida, que la màgia de què parlava era una fantasia de la seva ment ingènua i supersticiosa i que no faria res del que deia.

M’hi vaig enrabiar, el vaig tractar grollerament, li vaig dir que aquella nit faria més ben fet d’anar a dormir, perquè els arquers rodaven pel recinte. Ell em va contestar que coneixia l’abadia millor que els arquers i que amb aquella boira ningú no veuria ningú. Fins i tot, em va dir, si ara em fes escàpol, no em veuries ni tu, encara que estigués a dues passes i m’estigués solaçant amb la noia que desitges. Es va expressar amb altres paraules, força més innobles, però aquest era el sentit del que deia. Em vaig allunyar indignat, perquè, noble i novici com era, no m’esqueia de rivalitzar amb aquell brètol.

Vaig tornar al costat de Guillem i vam fer el que calia, ço és, ens vam disposar a oir completes, al fons de la nau, de manera que quan es va acabar l’ofici érem a punt d’emprendre el nostre segon viatge (el tercer per a mi) a les entranyes del laberint.





Quart dia


DESPRÉS DE COMPLETES

En què hom torna a visitar el laberint, hom arriba al llindar del finis Africae, però hom no hi pot entrar perquè no sap què és el primer i el setè dels quatre, i finalment Adso té una recaiguda, d’altra banda força docta, en la seva malaltia d’amor

La visita a la biblioteca ens va tenir moltes hores enfeinats. En teoria, l’escorcoll que havíem de fer era fàcil, però avançar a la claror de la llàntia, llegir les inscripcions, marcar en el mapa els passos i les parets cegues, enregistrar les inicials, fer els diferents recorreguts que ens permetia el joc d’obertures i camins barrats va ser una cosa prou llarga i enutjosa.

Feia força fred. No era una nit ventosa i no se sentien aquells xiulets aguts que ens havien impressionat la primera nit, però per les troneres entrava un aire humit i glaçat. Ens havíem posat guants de llana per poder tocar els llibres sense que les mans ens quedessin balbes. Però eren precisament d’aquells que es feien servir per escriure a l’hivern, amb les puntes dels dits en l’aire, i de tant en tant ens calia atansar les mans al foc, o posar-les sota l’escapulari, o picar de mans, alhora que fèiem saltirons per treure’ns la fredor.

Per aquesta raó no ho vam fer tot d’una revolada. Ens aturàvem a furetejar entre els armaria, i ara que Guillem —que s’havia calat les ulleres noves— es podia entretenir a llegir els llibres, a cada títol que descobria feia un crit d’alegria, ja fos perquè coneixia l’obra, o perquè hi anava al darrere de feia temps, o perquè no l’havia sentit anomenar mai, i això l’excitava i l’encuriosia. Ras i curt: cada llibre li era com un animal fabulós trobat en terra inconeguda. I, mentre fullejava un manuscrit, m’ordenava de cercar-ne d’altres.

—Guaita el que hi ha en aquell armari!

I jo, barbotejant i traginant volums, recitava els títols: «Historia anglorum, de Beda… I, també, de Beda, De aedificatione templi, De tabernaculo, De temporibus et computo et chronica et circuli Dionysi, Ortographia, De ratione metrorum. Vita Sancti Cuthberti, Ars metrica…»173.

—És clar, hi ha totes les obres del Venerable… I mira’t aquests! De rhetorica cognatione, Locorum rhetoricorum distinctio,174 i tots aquests gramàtics, Priscià, Honorat, Donat, Màxim, Victori, Eutiques, Focas, Asper… És curiós, em pensava que aquí hi hauria autors de l’Ànglia… Mirem més avall…

—Hisperica… famina. Què és?

—Un poema hibèrnic. Escolta:


Hoc spumans mundanas obvallat Pelagus oras

terrestres amniosis fluctibus cudit margines.

Saxeas undosis molibus irruit avionias.

Infima bomboso vertice miscet glareas

asprifero spergit spumas sulco,

sonoreis frequenter quatitur flabris…175



Jo no en copsava el sentit, però Guillem llegia fent rodar els mots a la boca de manera que semblava que se sentis la remor de les onades i de l’escuma del mar.

—I aquest? És Aldhelm de Malmesbury, escolteu aquest passatge: Primitus pantorum procerum poematorum pio potissimum paternoque presertim privilegio panegiricum poemataque passim prosatori sub polo promulgatas…176 Tots els mots comencen amb la mateixa lletra!

—Tots els homes de les meves illes tenen un punt de bojos —deia Guillem tot cofoi—. Mirem a l’altre armari.

—Virgili.

—Què ho fa, que sigui aquí? Què de Virgili? Les Geòrgiques?

—No. Epítomes. No ho havia sentit anomenar mai.

—Però no és Maró! És Virgili de Tolosa, el rètor, sis segles després del naixement de Nostre Senyor. Tenia anomenada de ser un gran savi…

—Aquí diu que les arts són poema, rhetoria, grama, leporia, dialecta, geometria… Però en quina llengua parla?

—En llatí, però en un llatí de la seva collita, que li semblava més bonic. Llegeix això; diu que l’astronomia estudia els signes del zodíac, que són mon, man, tonte, piron, dameth, perfellea, belgalic, margaleth, lutamiron, taminon i raphalut.

—Era boig?

—No ho sé, no era de les meves illes. Escolta això altre, diu que hi ha dotze maneres d’anomenar el foc, ignis, coquihabin (quia incocta coquendi habet dictionem), ardo, calax ex calore, fragon ex fragore flammae, rusin de rubore, fumaton, ustrax de urendo, vitius quia pene mortua membra suo vivificat, siluleus, quod de silice siliat, unde et silex non recte dicitur‚ nisi ex qua scintilla silit. Et aeneon, de Aenea deo, qui in eo habitat, sive a quo elementis flatus fertur.177

—Però no hi ha ningú que parli així!

—Per sort. Però eren temps en els quals, per oblidar el món dolent, els gramàtics es delectaven amb problemes abstrusos. M’han dit que en aquella època, els rètors Gabundus i Terentius es van estar discutint quinze dies i quinze nits sobre el vocatiu d’ego, i van arribar a les armes.

—I això altre, escolteu… —havia agafat un llibre meravellosament miniat amb laberints vegetals, dels filets dels quals sortien simis i serps—. Escolteu quins mots: cantamen, collamen, gongelamen, stemiamen, plasmamen, sonerus, alboreus, gaudifluus, glaucicomus…

—Les meves illes —va repetir Guillem, entendrit—. No siguis sever amb aquells monjos de la Hibèrnia llunyana; potser, si existeix aquesta abadia, si parlem encara avui de sacre imperi romà, ho devem a ells. En aquell temps la resta d’Europa no era sinó un pilot de runa… Un bon dia van declarar nuls els baptismes impartits per alguns sacerdots de les Gàl·lies perquè hi batejaven in nomine patris et filiae,178 i no era perquè practiquessin una nova heretgia i creguessin que Jesús era dona, sinó perquè ja no sabien llatí.

—Com Salvatore?

—Si fa no fa Els pirates de l’extrem nord baixaven riu avall per saquejar Roma. Els temples pagans queien en ruïnes i els cristians encara no existien. I només van ser els monjos d’Hibèrnia que, en els seus monestirs, van escriure i van llegir, van llegir i van escriure, i van miniar, i després van pujar en unes barquetes fetes de pells d’animals i van navegar fins en aquestes terres i les van evangelitzar com si fóssiu infidels, ho comprens? Tu has estat a Bobbio: doncs va ser un d’aquells monjos, sant Colombà, que el va fundar. Deixa’ls estar, doncs, si s’empescaven un llatí nou, si a Europa ja ningú no sabia l’antic. Sant Brandà va arribar a les illes Afortunades, i va vorejar les costes de l’infern, on va veure Judes encadenat, i un bon dia va arribar en una illa i, quan va desembarcar-hi, es va adonar que era un monstre marí. Eren bojos, és clar —repetí, tot cofoi.

—Llurs imatges són… no puc creure el que veuen els meus ulls! I quants colors! —vaig dir, embadalit.

—En una terra que té pocs colors, una mica de blau i força verd. Però no hem vingut aquí a parlar dels monjos hibernians. El que vull saber és per què són aquí amb els anglis i amb gramàtics d’altres països. Mira el teu mapa, on devem ser?

—A les estances de la torrassa de ponent. També he copiat les inscripcions. Per tant, sortint de la cambra cega s’entra a la sala heptagonal, i hi ha un sol pas que condueix a una sola cambra de la torrassa, on la lletra en vermell és una H. Després es passa de cambra en cambra fent el volt de la torrassa i es torna a la cambra cega. La successió de les lletres dóna… teniu raó! HIBERNI!

—HIBÈRNIA, si de la cambra cega tornes a l’heptagonal, que, com les altres tres, té la A d’Apocalipsi. Per això aquí hi ha les obres dels autors de l’últim Thule, i també els gramàtics i els rètors, perquè els qui van ordenar la biblioteca van pensar que un gramàtic ha d’estar amb els gramàtics hibernians, encara que siguin de Tolosa. És un criteri. Ja veus que comencem a treure’n l’entrellat.

—Però a les cambres de la torrassa de llevant per on hem entrat hem llegit FONS… Què vol dir?

—Llegeix bé el teu mapa, continua llegint les lletres de les sales que segueixen per ordre d’accés.

—FONS ADAEU…

—No, Fons Adae, la U és la segona cambra cega de llevant, me’n recordo, potser forma part d’una altra seqüència. ¿I què hem trobat al Fons Adae, és a dir, al paradís terrenal? (recorda que allà hi ha l’estança amb l’altar que dóna cap a sol ixent).

—Hi havia moltes bíblies, i comentaris sobre la bíblia, tot eren llibres sagrats.

—Ja ho veus, doncs; la paraula de Déu en correspondència amb el paradís terrenal, que, com tothom diu, es troba cap a la banda de llevant, en un indret llunyà. I aquí, a ponent, hi ha Hibèrnia.

—¿O sigui que el traçat de la biblioteca reprodueix el mapamundi?

—Probablement. I els llibres hi són aconduïts segons els països d’origen, o segons el lloc de naixença de llurs autors o, com en aquest cas, segons el lloc on haurien hagut de néixer. Els bibliotecaris han pensat que Virgili el gramàtic va néixer per error a Tolosa i hauria hagut de néixer a les illes occidentals. Han esmenat els errors de la natura.

Vam tirar endavant. Vam passar per un seguit de sales atapeïdes d’Apocalipsis esplèndids, i una d’aquestes era l’estança en què havia tingut aquelles visions. Fins i tot vam tornar a veure el llum, i Guillem es va afanyar a apagar-lo, escopint damunt les cendres. Per si de cas vam travessar aquella sala a corre-cuita, però encara vaig poder recordar el bellíssim Apocalipsi multicolor amb la mulier amicta sole i el drac. Vam reconstruir la successió d’aquestes sales a partir de la darrera on vam entrar, que tenia com a inicial una Y en vermell. Llegint a l’inrevés vam desxifrar el mot YSPANIA, però l’última A era la mateixa lletra final d’HIBÈRNIA. Senyal, va dir Guillem, que quedaven sales en què es guardaven obres de caràcter mixt.

Fos com fos, la zona anomenada YSPANIA ens va semblar poblada de còdexs de l’Apocalipsi, tots de factura bellíssima, que Guillem va dir que eren d’estil hispànic. Vam descobrir que la biblioteca estotjava potser la col·lecció més gran de còpies del llibre de l’apòstol de tota la cristiandat, i una quantitat immensa de comentaris sobre aquell text. Hi havia volums enormes dedicats a comentar l’Apocalipsi del Beat de Liébana, i el text era sempre si fa no fa el mateix, però vam trobar un esplet d’imatges variades i Guillem hi va reconèixer la referència a alguns dels qui ell considerava els millors miniaturistes del regne d’Astúries, Magius, Facundus i altres.

Fent aquestes observacions, i d’altres encara, vam arribar a la torrassa de migjorn, vora la qual ja havíem passat l’altra nit. L’estança S d’YSPANIA —sense finestres— donava a una estança E, i, tot fent el tomb de les cinc estances de la torrassa, vam arribar a l’última, que no tenia cap més sortida, on la inicial era una L vermella. Vam llegir a l’inrevés i vam confegir LEONES.

—Leones, meridió, segons el nostre mapa som a l’África, hic sunt leones.179 I això explica per què hi hem trobat tants textos d’autors infidels.

—I n’hi ha més —vaig dir, tot escorcollant els armaris—. Cànon, d’Avicenna, i aquest còdex bellíssim en una cal·ligrafia que no conec…

—A jutjar per les decoracions, deu ser un Alcorà, però no sé àrab.

—L’Alcorà, la bíblia dels infidels, un llibre pervers…

—Un llibre que conté una saviesa diferent de la nostra. Però ja comprens per què l’han posat aquí, on hi ha els lleons, els monstres. Vet aquí per què vam trobar aquell llibre sobre les bèsties monstruoses, on vas veure també l’unicorn. Aquesta zona anomenada LEONES conté els llibres que, segons els constructors de la biblioteca, eren els llibres de la mentida. Què hi ha allà?

—Són en llatí, però traduïts de l’àrab. Ayyub al Ruhawi, un tractat sobre la hidrofòbia canina. I aquest és un llibre sobre els tresors. I aquest és el De aspectibus, d’Alhazen…

—Ja veus que entre els monstres i les mentides han encabit també obres científiques de les quals els cristians han d’aprendre tant. Així pensaven en l’època en què es va fundar la biblioteca…

—Però, ¿per què han posat entre les falsedats un llibre amb l’unicorn? —vaig preguntar.

—Evidentment, els fundadors de la biblioteca tenien idees estranyes. Devien pensar que aquest llibre que parla de bèsties fantàstiques que viuen en països llunyans formava part del repertori de mentides que van difondre els infidels.

—L’unicorn és una mentida? És un animal dolcíssim i altament simbòlic. Figura del Crist i de la castedat, només és possible de capturar-lo posant una verge al bosc, de manera que l’animal, quan ensumi la flaire castíssima, recolzi al cap a la seva falda i es faci agafar pels llaços dels caçadors.

—Així diuen, Adso. Però molts tendeixen a creure que és una faula dels pagans.

—Quina desil·lusió! —vaig dir—. M’hauria agradat trobar-me’n un pel bosc. Si no, quin encant tindria passejar pel bosc?

—Tampoc ningú no ha dit que no existeixi. Potser no és ben bé com el representen aquests llibres. Un viatger venecià va anar a terres molt llunyanes, gairebé a tocar del fons paradisíac de què ens parlen els mapes, i va veure-hi unicorns. Però els va trobar grollers i poc parençosos, negres i lletgíssims. Crec que va veure animals amb una banya al front. Probablement van ser els mateixos que ens van descriure fidelment els mestres de la saviesa antiga, que no és mai totalment errònia, als quals Déu va donar l’avinentesa de veure coses que nosaltres no hem vist mai. Posteriorment aquesta descripció, viatjant d’auctoritas ad auctoritas, la fantasia la va anar afaiçonant i va passar per transformacions successives, i els unicorns van esdevenir uns animals graciosos, blancs i mansuets. De manera, que si et diuen que, en un bosc, hi viu un unicorn, no hi vagis amb una donzella, perquè l’animal podria assemblar-se més al que va descriure el testimoni venecià que no pas al d’aquell llibre.

—Però, ¿què ho va fer que els mestres de la saviesa antiga vagin rebre de Déu la revelació de la veritable natura de l’unicorn?

—No en van tenir la revelació, sinó l’experiència. Van tenir la sort de néixer en països on vivien unicorns, o en èpoques en què els unicorns vivien en aquelles terres.

—Però, llavors, ¿com podem confiar en la saviesa antiga, les traces de la qual vós encalceu sempre, si s’ha transmès a través de llibres mentiders que l’han interpretada amb tanta llibertat?

—Els llibres no han estat fets per creure-hi, sinó per ser examinats. Davant un llibre no ens hem pas de preguntar el que diu, sinó el que vol dir, que és una idea que van tenir molt clara els antics comentaristes de textos sagrats. L’unicorn, tal com en parlen aquests llibres, amaga una veritat moral, o al·legòrica, o anagògica, que continua sent vertadera, com ho continua essent la idea que la castedat és una virtut noble. Però, pel que fa a la veritat literal en què recolzen les altres tres, encara s’ha de veure de quina dada d’experiència originària neix la lletra. La lletra s’ha de discutir, encara que el sentit afegit continuï sent bo. Hi ha un llibre que diu que el diamant només es pot tallar amb sang de boc. El meu gran mestre Roger Bacon va dir que això no era cert, per la senzilla raó que ell havia provat de fer-ho i no se n’havia sortit. Però, si la relació entre diamant i sang de boc hagués tingut un sentit superior, aquest romandria intacte.

—O sigui que es poden dir veritats superiors mentint pel que fa a la lletra —vaig dir—. Tot i això, em continua sabent greu que l’unicorn no existeixi com a tal, o no hagi existit, o no pugui existir algun dia.

—No ens és permès de posar límits a l’omnipotència divina, i si Déu volgués podrien existir fins i tot els unicorns. Però, consola’t, existeixen en aquests llibres, els quals, encara que no parlin de l’ésser real, parlen de l’ésser possible.

—Però, llavors, ¿cal llegir els llibres sense recórrer a la fe, que és una virtut teologal?

—Queden dues virtuts teologals més. L’esperança que el possible sigui. I la caritat envers el qui ha cregut de bona fe que el possible fos.

—Però, ¿de què us serveix l’unicorn si el vostre intel·lecte no hi creu?

—Em serveix com m’han servit les petjades de Venanci damunt la neu, arrossegat fins al cossi dels porcs. L’unicorn dels llibres és com una empremta Si hi ha l’empremta, deu haver-hi hagut alguna cosa de la qual és empremta.

—Però diferent de l’empremta, voleu dir.

—Exactament. No sempre una empremta té la mateixa forma que el cos que l’ha impresa i no sempre neix de la pressió d’un cos. De vegades reprodueix la impressió que un cos ha deixat en la nostra ment, és empremta d’una idea La idea és signe de les coses, i la imatge és signe de la idea, signe d’un signe. Però a partir de la imatge puc reconstruir, si no el cos, la idea que un altre en tenia.

—I amb això en teniu prou?

—No, perquè la vera ciència no s’ha d’acontentar amb les idees, que són precisament signes, sinó que ha de retrobar les coses en llur veritat singular. Per tant, a mi em plauria de poder remuntar d’aquesta empremta d’una empremta fins a l’unicorn individu que hi ha al començament de la cadena. De la mateixa manera que em plauria remuntar dels signes imprecisos deixats per l’assassí de Venanci (signes que podrien apuntar cap a moltes persones) fins a un individu únic, el mateix assassí. Però no sempre és possible aconseguir això en poc temps i sense l’ajut d’altres signes.

—Però, llavors, ¿només em puc limitar a parlar sempre de quelcom que em parla de quelcom de diferent, i així successivament, però el quelcom final, el veritable, no hi és mai?

—Potser sí que hi és, l’unicorn individu. I no t’hi amoïnis; un dia o altre el trobaràs, per més negre i més lleig que sigui.

—Unicorns, lleons, autors àrabs i moros en general —vaig dir llavors—. Sens dubte aquesta és l’Àfrica de què parlaven els monjos.

—Sens dubte és aquesta. I si és aquesta haurem de trobar els poetes africans als quals al·ludia Pacifico de Tívoli.

Efectivament, reculant fins a l’estança L, vaig trobar en un armari una col·lecció de llibres de Florus, Frontó, Apuleu, Marcià Capella i Fulgenci.

—Per tant, aquí és on deia Berengario que caldria trobar l’explicació d’un cert secret —vaig dir.

—Gairebé aquí. Ell va fer servir l’expressió «finis Africae», i aquesta és l’expressió que va enutjar Malaquies en tanta de manera. El finis podria ser aquesta darrera estança, o bé… —va esclafir un crit—: Per les set esglésies de Clonmacnois! No has notat res?

—Què?

—Tornem enrere, a l’estança S d’on hem vingut!

Vam recular fins a la primera estança cega, on el verset deia: Super thronos viginti quatuor. Tenia quatre obertures. Una donava a l’estança Y, amb una finestra que s’obria sobre l’octàgon. L’altra donava a l’estança P, que continuava, al llarg de la paret forana, la seqüència YSPANIA. La que donava a la torrassa donava accés a l’estança E que acabàvem de travessar. Després hi havia una paret sense obertures i, finalment, una obertura que donava a una segona estança cega amb la inicial U. L’estança S era la del mirall, i sort que es trobava a la paret situada just a la meva dreta, perquè, si no, hauria tornat a tenir un ensurt.

Mirant bé el mapa em vaig adonar de la singularitat d’aquella cambra. Com totes les altres estances cegues de les altres tres torrasses, hauria hagut de desembocar a la sala heptagonal central. Si no ho hagués fet, l’entrada a l’heptàgon hauria hagut de ser a l’estança cega adjacent, la U. Però, en canvi, aquesta, que comunicava amb una obertura amb una cambra T amb finestres sobre l’octàgon interior, i amb l’estança S, tenia les altres tres parets cobertes d’armaris, és a dir, contínues. Tot mirant al voltant vam descobrir allò que ara era evident, com també ho palesava el mapa per raons de lògica i de rigorosa simetria, aquella torrassa hauria de tenir la seva cambra heptagonal, però aquesta no hi era.

—No n’hi ha —vaig dir.

—No és que no hi sigui. Si no hi fos, les altres estances foren més grans, i, en canvi, són si fa no fa de les mateixes dimensions que les de les altres torrasses. Hi és, però és inaccessible.

—És tapiada?

—Probablement. Vet aquí el finis Africae, vet aquí l’indret per on rondaven els badocs que ara són morts. Es tapiada, però ningú no ha dit que no hi hagi un pas. Encara més, segurament hi és, i Venanci l’havia trobat, o Adelmo l’hi havia descrit, i Berengario a Adelmo. Tomem a llegir les seves notes.

Es va treure de l’hàbit la carta de Venanci i va rellegir «La mà sobre l’ídol opera sobre el primer i sobre el setè dels quatre».

Va mirar al seu voltant.

—És clar! L’idolum és la imatge del mirall! Venanci pensava en grec, i en aquella llengua, encara més que no pas en la nostra, eidolon és tant imatge com espectre, i el mirall ens torna la nostra imatge deformada, la que nosaltres mateixos, l’altra nit, vam confondre amb un espectre! Però ¿què deuen ser els quatre supra speculum? ¿Alguna cosa que hi ha sobre la superfície que reflecteix? Però aleshores ens hauríem de col·locar en un cert punt de mira des d’on poguéssim veure alguna cosa que es reflecteix en el mirall i que correspon a la descripció donada per Venanci…

Ens vam moure en totes direccions, però va ser debades. A més de les nostres imatges, el mirall ens tornava confusament els contorns de la resta de la sala, a penes il·luminada per la llàntia.

—Aleshores —meditava Guillem—, amb supra speculum podria voler dir més enllà del mirall… Això implicaria que primer arribéssim a l’altra banda, perquè aquest mirall, evidentment, és una porta…

El mirall era més alt que un home normal, era encastat a la paret amb un marc gruixut de roure. El vam tocar pertot arreu, vam provar d’esmunyir-hi els dits, les ungles entre el marc i la paret, però el mirall aguantava ferm com si formés part de la paret, pedra dins la pedra.

—I si no es troba més enllà podria ser super speculum —remugava Guillem, mentre s’aixecava de puntetes i alçava el braç, i deixava lliscar la mà pel caire superior del marc, i no hi trobava sinó pols.

—D’altra banda —meditava Guillem malenconiosament— encara que a darrera hi hagi una cambra, el llibre que cerquem i que d’altres han cercat ja no hi és, perquè se l’ha endut primer Venanci i després, qui sap on?, Berengario.

—Però potser Berengario l’ha tornat aquí.

—No, aquell vespre érem a la biblioteca, i tot dóna a entendre que ell va morir no gaire després de comès el furt, aquella nit mateix, als banys. Tant se val… Ara com ara ja hem esbrinat on és el finis Africae i tenim gairebé tots els elements per perfeccionar el mapa de la biblioteca. Has de reconèixer que molts dels misteris del laberint a hores d’ara s’han aclarit. Tots, diria jo, fora d’un. Crec que trauré més profit d’una segona lectura acurada del manuscrit de Venanci que de continuar l’escorcoll. Ja has vist que, el misteri del laberint, l’hem aclarit més bé de fora que de dins estant. Aquest vespre, davant les nostres imatges deformes, no en traurem l’entrellat, d’aquest problema. I, a més a més aquest llum s’està apagant. Vine, fem les indicacions que falten per enllestir el mapa.

Vam recórrer altres sales, enregistrant sempre els nostres descobriments al mapa. Vam trobar estances dedicades exclusivament a textos de matemàtiques i astronomia, altres que contenien obres amb caràcters arameus que no coneixia cap de nosaltres dos, i altres amb alfabets encara més ignots, potser textos de l’Índia. Ens desplaçàvem entre dues seqüències imbricades que deien IUDAEA i AEGYPTUS. Ras i curt, per no ensopir el lector amb la crònica del nostre desxiframent, quan, a l’últim, vam haver enllestit el mapa, vam arribar a la conclusió que la biblioteca era formada i distribuïda a imatge de l’orbe terraqüi. Al nord vam trobar ANGLIA i GERMANI, que, seguint la paret de ponent, empalmaven amb GALLIA, per engendrar, al capdavall de l’extrem occidental, HIBERNIA i, cap a la paret meridional, ROMA (paradís dels clàssics llatins!) i YSPANIA. Després, a migjorn, venien LEONES, l’AEGYPTUS, que a la banda de llevant es convertien en IUDAEA i FONS ADAE. Entre llevant i tramuntana, al llarg de la paret, ACAIA, una bona sinècdoque, com va dir Guillem, per al·ludir a Grècia, i, efectivament, en aquelles quatre estances hi havia un gavadal de poetes i filòsofs de l’antiguitat pagana.



La manera de llegir era estranya; de vegades, s’avançava en una direcció única, de vegades es reculava, de vegades s’havia de fer un giravolt; sovint, com ja ho he dit, una lletra servia per confegir dos mots diferents (en aquests casos, la sala tenia un armari dedicat a un tema i un altre a l’altre). Però, sens dubte, no hi havia cap regla d’or en aquella distribució. Es tractava d’un pur artifici mnemotècnic que permetés al bibliotecari de trobar una obra. Dir que un llibre es trobava a quarta Acaiae significava que era a la quarta sala a comptar des d’aquella en què apareixia la A inicial, i, pel que fa a la manera d’identificar-la, se suposava que el bibliotecari se sabia de memòria el recorregut a fer, ja fos recte o circular. Per exemple, ACAIA es distribuïa en quatre estances disposades en forma de quadrat, la qual cosa vol dir que la primera A era també l’última, i això, d’altra banda, nosaltres ho havíem esbrinat en poc temps. De la mateixa manera que havíem descobert la clau del joc dels camins barrats. Per exemple, venint de llevant, no hi havia cap de les estances d’ACAIA que comuniqués amb les cambres següents; el laberint s’acabava allà i per arribar a la torrassa de tramuntana calia passar per les altres tres. Però, naturalment, els bibliotecaris, quan entraven per FONS, sabien prou bé que per anar, per exemple, a ANGLIA, havien de travessar AEGYPTUS, YSPANIA, GALLIA i GERMANI.

Amb aquestes i d’altres delitoses troballes va concloure la nostra profitosa exploració de la biblioteca. Però abans de dir que, tots cofois, ens vam disposar a sortir-ne (per esdevenir partícips d’altres esdeveniments que explicaré ben aviat), cal que faci una confessió al meu lector. Ja he dit que la nostra exploració es va descabdellar cercant, d’una banda, el desllorigador d’aquell indret misteriós, i de l’altra, aturant-nos a cada sala a mesura que anàvem identificant-les per l’emplaçament i el tema, per fullejar llibres de diversa mena, com si exploréssim un continent misteriós o un país inconegut. I, en general, aquesta exploració es va fer de comú acord, i Guillem i jo posàvem l’ull en els mateixos llibres, de manera que jo li feia observar els exemplars més curiosos i ell m’explicava tot de coses que jo no havia acabat d’entendre.

Però, en un moment donat, precisament quan recorríem les sales de la torrassa de migjorn, anomenades LEONES, el meu mestre es va aturar en una cambra plena d’obres àrabs amb curiosos dibuixos d’òptica. Com que aquell vespre teníem no una llàntia sinó dues, per tafaneria vaig passar a la cambra del costat, comprovant que el seny i la prudència dels legisladors de la biblioteca havien aplegat al llarg d’una de les parets llibres que indubtablement no es podien deixar a l’abast de qualsevol lector, perquè tractaven de diferents maneres diverses malalties del cos i l’esperit, que gairebé tots eren obra de savis infidels. I els ulls se me’n van anar cap a un llibre no gaire gros, ornat amb miniatures que (per sort!) no tenien gaire relació amb el tema, flors, circells, parelles d’animals, alguna herba medicinal: el títol era Speculum amoris,180 de fra Màxim de Bolonya, i contenia citacions de moltes més obres, totes sobre la malaltia d’amor. Com el lector pot comprendre, no calia res més per desvetllar-me la curiositat malsana. Amb la simple lectura del títol n’hi va haver prou per encendre la meva ment, abaltida des d’aquell matí, i per tornar-la a abrandar amb la imatge de la noia.

Com que al llarg de tot el dia havia anat bandejant els pensaments matinals, tot dient-me que eren impropis d’un novici sa i equilibrat, i com que d’altra banda els esdeveniments d’aquell dia havien estat prou variats i intensos per distreure’m, els meus apetits s’havien apaivagat, de manera que a hores d’ara em creia alliberat d’allò que no havia estat sinó una frisança passatgera. Però va bastar la visió d’aquell llibre per fer-me dir «de te fabula narratur» i per descobrir que estava més malalt d’amor que no em pensava. Temps a venir vaig comprendre que, a còpia de llegir llibres de medicina, un hom sempre acaba convençut que pateix tots els mals que s’hi descriuen. Fou així que, precisament la lectura d’aquelles pàgines, fullejades a corre-cuita per por que Guillem no entrés en aquella sala i em preguntés amb quines sàvies cabòries m’atrafegava, em va convèncer que també jo era víctima d’aquella malaltia, els símptomes de la qual s’hi descrivien tan esplèndidament que, encara que d’una banda em preocupava trobar-me malalt (i en la companyia infal·lible de tantes auctoritates), de l’altra m’alegrava de veure pintada d’una manera tan viva la meva situació; i em vaig convèncer que, tot i que em trobés malalt, la meva malaltia era, per dir-ho així, normal, atès que tants d’altres n’havien sofert de la mateixa manera, i semblava que els autors citats m’haguessin pres per model per fer-ne la descripció.

Així em vaig emocionar llegint les pàgines d’Ibn Hazm, que defineix l’amor com una malaltia rebeca, que té l’antídot en si mateixa, de la qual el pacient no vol guarir i el malalt no té ganes de refer-se’n (i Déu sap fins a quin punt això és cert!). Vaig comprendre per què aquell matí m’havia excitat tant tot allò que veia, i és que sembla que l’amor entri pels ulls, com ho diu també Basili d’Ancira, i que —símptoma inconfusible— el qui pateix aquest mal manifesta una alegria excessiva, i al mateix temps vol allunyar-se’n i prefereix la solitud (com m’havia passat aquell matí), tot això acompanyat d’una frisança violenta i una confusió que priva de parlar… Em vaig espantar llegint que a l’amant sincer, si el priven de la visió de l’objecte estimat, li pervé un estat de corsecament que sovint l’obliga a allitar-se, i que de vegades el mal ataca el cervell, fa perdre el seny i desvariejar (val a dir que encara no havia arribat en aquell estat perquè m’havia dedicat prou eficientment a explorar la biblioteca). Però vaig llegir amb neguit que, si el mal s’agreuja, pot provocar la mort, i em vaig preguntar si el goig que em feia pensar en aquella noia justificava aquell sacrifici suprem del cos, al marge de qualsevol consideració dreturera sobre la salut de l’ànima.

A més a més, vaig trobar una altra citació de Basili, segons el qual «qui animam corpori per vitia conturbationesque commiscent, utrinque quod habet utile ad vitam necessarium demoliuntur, animamque lucidam ac nitidam carnalium voluptatum limo perturbant, et corporis munditiam atque nitorem hac ratione miscentes, inutile hoc ad vitae officia ostendunt»181. Situació extrema en la qual de debò no volia caure.

Em vaig assabentar també, per una frase de santa Hildegarda, que aquell humor malenconiós que havia sentit durant el dia, i que atribuïa al dolç sentiment de pena per l’absència de la noia, s’assembla perillosament al sentiment de qui s’allunya de l’estat harmònic i perfecte de l’home que és al paradís, i que aquesta malenconia «nigra et amara»182 és producte de l’alenada de la serp i de la suggestió del dimoni. Idea que també comparteixen autors infidels no menys savis, perquè vaig ensopegar amb unes ratlles atribuïdes a Abu Bakr-Muhammad Ibn Zaka-riyya ar-Razi, que, en un Liber continens,183 identifica la melangia amorosa amb la licantropia, que fa que el pacient es captingui com un llop. La seva descripció em va estrènyer el cor: de primer, els amants apareixen amb un aspecte extern canviat, se’ls afebleix la vista, se’ls enfonsen els ulls i se’ls queden sense llàgrimes, la llengua s’eixarreeix de mica en mica i hi apareixen pústules, també el cos s’eixarreeix tot i pateixen set contínuament; arribats en aquest punt, es passen el dia ajaguts de bocaterrosa, i a la cara i als turmells els surten taques semblants a mossegades de gos, i, a l’últim, comencen a vagarejar de nits pels cementeris com llops.

Vaig esvair els darrers dubtes que em quedaven sobre la gravetat del meu estat tot llegint unes citacions del gran Avicenna, que definien l’amor com un pensament fix de natura malenconiosa, que neix de pensar i repensar en el tirat, els gestos o els costums d’una persona del sexe oposat (amb quina vivaç fidelitat no havia descrit Avicenna el meu cas!): no neix com una malaltia, però esdevé malaltia quan, en no trobar satisfacció, es fa pensament obsessiu (¿per què, doncs, em sentia obsedit si, Déu em perdoni, havia satisfet a bastament el meu deler?, ¿o potser el que havia passat la nit abans no era satisfacció d’amor?; però, aleshores, com s’apaivaga aquest mal?) i porta com a conseqüència un moviment ininterromput de les parpelles, una alenada irregular, alternança de plors i rialles, batec desfermat del pols (i, certament, el pols se m’abrivava, i l’alè se m’escanyava tot llegint aquelles ratlles!). Avicenna aconsellava un mètode infal·lible que ja havia proposat Galè per esbrinar qui és la persona estimada: aferrar el canell del pacient i pronunciar molts noms de persones de l’altre sexe fins a escatir quin és el nom el so del qual dispara el ritme del pols; i jo em temia que no entrés sobtadament el meu mestre i m’estrenyés el braç i explorés el meu secret en el batec de les meves venes, cosa que m’hauria avergonyit en gran manera… Malauradament, el remei que proposava Avicenna era unir en matrimoni els dos amants, i el mal desapareixeria. No hi havia dubte que es tractava d’un infidel, ni que fos una persona avisada, perquè no tenia en compte la situació d’un novici benedictí, condemnat, en conseqüència, a no guarir-se mai —o, més ben dit, consagrat, per elecció seva, o per elecció meditada dels seus pares, a no caure mai malalt—. Per sort, Avicenna, tot i que no pensés en l’orde cluniacenc, considerava el cas d’aquells amants la unió dels quals era impossible, i aconsellava com a cura radical els banys calents (¿potser Berengario es volia guarir del seu mal d’amor per Adelmo mort?; però, ¿era possible patir mal d’amor per un ésser del mateix sexe o això no era sinó luxúria bestial?; i no era, potser, bestial la meva luxúria de la nit passada?; «sens dubte que no —em vaig dir de seguida—, era dolcíssima», i vaig rectificar tot d’una: «vas errat, Adso, allò va ser il·lusió del diable, era luxúria bestialíssima, i, si vas pecar de bestialitat, peques més ara que no te’n vols adonar!»). Però després vaig llegir que, sempre segons Avicenna, hi havia d’altres mitjans de curació: per exemple, demanar l’ajut de dones velles i expertes que es passin el temps bescantant la dona estimada —i sembla que les dones velles són més traçudes que els homes en aquesta comesa—. Potser era aquesta la solució, però de dones velles, a l’abadia, no en podia trobar (ni de joves, val a dir-ho) i, en conseqüència, em tocaria encomanar a un monjo jove la tasca de malparlar-me de la noia, però a qui? I, a més a més, ¿podia un monjo conèixer les dones tan bé com les coneixia una jaia xafardera? La darrera solució que proposava el sarraí era indecent de dalt a baix, perquè postulava que calia ajuntar l’amant infeliç amb moltes esclaves, cosa bastant inescaient per a un monjo. Fet i fet, em preguntava, ¿com pot un monjo jove guarir-se del mal d’amor, o no hi ha salvació per a ell? Potser hauria de recórrer a les herbes de Severino? De fet, vaig ensopegar amb un passatge d’Arnau de Vilanova, autor que ja havia sentit citar a Guillem amb un gran respecte, el qual atribuïa el mal d’amor a una abundor d’humors i de pneuma, que es dóna quan l’organisme humà es troba exposat a un excés d’humitat i de calor, perquè la sang (que produeix el semen generatiu), quan augmenta en excés, provoca un excés de semen, una «complexio venerea»184, i un desig intens d’unió entre l’home i la dona. Hi ha una virtut estimativa situada a la part dorsal del ventricle mitjà de l’encèfal (què deu ser això?, em vaig preguntar), la funció de la qual és percebre les intentiones185 no sensibles que hi ha en els objectes sensibles que els sentits capten, i, quan el desig de l’objecte percebut pels sentits es fa massa intens, la facultat estimativa n’és trasbalsada, i es nodreix només del fantasma de la persona estimada; aleshores es produeix una inflamació de tota l’ànima i el cos, amb alternances de tristor i de joia, perquè l’escalfor (que, en els moments de desesperació, s’endinsa en les parts més pregones del cos, i això fa que la pell es glaci) en els moments de joia puja a la superfície i abranda el rostre. La cura que proposava Arnau consistia a tractar de perdre la confiança i l’esperança d’unir-se amb l’objecte estimat, de manera que el pensament se n’allunyés.

Però llavors estic guarit, o en via de curació, em vaig dir, perquè tinc poques esperances, o cap, de reveure l’objecte dels meus pensaments, i, si el veia, de fer-li costat, i si li fes costat, de tornar-lo a posseir, i si el tornava a posseir, de retenir-lo al meu costat, ja fos pel meu estat monacal o pels deures que m’imposava el rang de la meva família… Estic salvat, em vaig dir, vaig cloure el llibre i em vaig asserenar, tot just quan Guillem entrava a la cambra. Vam reprendre el viatge a través del laberint, ara desxifrat (com he explicat abans), i per un moment em vaig desempallegar de la meva obsessió.

Com ja es veurà, la vaig retrobar al cap de poc, però en circumstàncies (ai las!) ben diferents.





Quart dia


NIT

En què Salvatore es fa descobrir miserablement per Bernat Gui, la noia estimada per Adso és detinguda i acusada de bruixa i tothom se’n va a dormir més infeliç i més enquimerat que abans

Efectivament, ja baixàvem cap al refectori quan vam sentir una cridadissa i vam veure el pampallugueig esmorteït d’uns llums que venien de la cuina. Guillem apagà la llàntia a corre-cuita. Seguint les parets vam arribar fins a la porta que donava a la cuina i vam esbrinar que la cridadissa venia de fora, però que la porta era oberta. Després les veus i els llums es van allunyar, i algú va tancar la porta d’una batzegada. Era un rebombori eixordador, que presagiava alguna cosa desplaent. Vam tornar a travessar l’ossera rabents, vam entrar a l’església, que era deserta, vam sortir pel portal de migjorn i vam veure una bellugadissa d’atxes que voltaven pel claustre.

Ens hi atansàrem, i, enmig d’aquell desori, semblava que tot just nosaltres hi haguéssim arribat barrejats amb la gentada que ja s’hi havia aplegat, com si vinguéssim del dormitori o de la casa dels pelegrins. Vam veure que els arquers aferraven estretament Salvatore, pàl·lid com el blanc dels seus ulls, i una dona que plorava. Se’m va encongir el cor: era ella, la noia dels meus pensaments. Quan em va veure em va reconèixer i em mirà amb uns ulls implorants i desesperats. Vaig tenir l’impuls de llançar-me a alliberar-la, però Guillem em va retenir, tot dient-me a cau d’orella uns improperis no gens afectuosos. Els monjos i els hostes arribaven de pertot.

Va aparèixer l’Abat, va arribar Bernat Gui, i el capità dels arquers li va fer un breu report del que havia passat.

Per ordre de l’inquisidor, els arquers patrullaven de nit per tota l’esplanada, vigilant especialment l’avinguda que menava de la portalada d’accés fins a l’església, la zona dels horts i la façana de l’Edifici (per què?, em vaig preguntar, i vaig comprendre que Bernat havia recollit rumors dels servents o dels cuiners sobre certs tràfecs nocturns, tot i que no se sabés exactament quins n’eren els responsables, que tenien lloc entre la part externa del recinte i les cuines, i qui sap si aquell poca-solta de Salvatore, de la mateixa manera que a mi m’havia revelat les seves intencions, ja n’havia parlat, a la cuina o a les quadres, a algun pobre home que, esporuguit per l’interrogatori d’aquella tarda, havia servit aquestes enraonies a Bernat com qui ofereix carnassa). Els arquers, tot fent la ronda, enmig de la fosca i la boira, havien sorprès Salvatore en companyia d’aquella dona davant de la porta de la cuina.

—Una dona en aquest indret sagrat! I amb un monjo! —va dir bròfegament Bernat, i es tombà cap a l’Abat—. Senyor magnificentíssim —continuà—, si només es tractava de la violació del vot de castedat, el càstig d’aquest home pertocaria a la vostra jurisdicció. Però, com que encara no sabem si els tràfecs d’aquests dos desgraciats tenen alguna relació amb la salut de tots els hostes, de bell antuvi ens cal aclarir aquest misteri. Vinga, t’ho dic a tu, miserable —i d’una esgarrapada va aferrar el farcell que Salvatore s’havia volgut amagar al pit—; què hi ha aquí dins?

Jo ja ho sabia: un ganivet, un gat negre que, un cop obert el farcell, s’escapolí miolant enfurismat, i dos ous, ara esberlats i viscosos, que tothom va prendre per sang, o bilis groga, o una altra substància immunda. Salvatore estava a punt d’entrar a la cuina, matar el gat i llevar-li els ulls, i, qui sap a canvi de quines prometences, havia induït la noia a acompanyar-lo. De seguida vaig saber quines eren aquelles prometences. Els arquers escorcollaren la noia, entre rialles malicioses i entretocs lascius, i li trobaren a sobre un gallet mort, encara per plomar. La dissort va voler que aquella nit, en què, com és habitual, tots els gats eren negres, el gall semblés tan negre com el gat. Jo, per la meva banda, vaig pensar que no calia sinó allò per atreure aquella pobra famolenca que ja la nit abans havia deixat perdre (pel meu amor!) el seu preciós cor de bou…

—Vaja, vaja! —exclamà Bernat, en un to de gran preocupació—, gat negre i gall negre… Ja me la conec, aquesta parafernàlia… —Va reconèixer Guillem entre els presents—. No la coneixeu també vós, fra Guillem? No vau ser inquisidor a Kilkenny, fa tres anys, on hi havia aquella noia que tenia tràfecs amb un dimoni que se li apareixia sota la figura d’un gat negre?

Em va semblar que el meu mestre callava per vilesa. Li vaig estirar la mànega, el vaig sacsejar, li vaig xiuxiuejar desesperat:

—Però digueu-li que era per menjar…

Ell es va desempallegar de la meva escomesa i es tombà polidament cap a Bernat:

—No crec pas que us facin cap servei les meves experiències de temps ha per treure les vostres conclusions —va dir.

—Oh, no, hi ha testimonis molt més autoritzats! —somrigué Bernat—. En el seu tractat sobre els set dons de l’esperit sant, Esteve de Borbó explica que sant Domènec, després de predicar a Fanjeaux contra els heretges, anuncià a unes dones que veurien qui havien servit fins llavors. I, de cop i volta, va llançar allà al mig d’elles un gat esgarrifós, enorme com un gos gran amb els ulls grossos i abrandats de foc, la llengua sangonosa que li arribava fins al melic, la cua curta i dreçada de manera que, es girés cap allà on es girés, aquella bèstia mostrava la vergonya dels seus darreres, pudents a tot ser-ho, com escau a aquell anus que molts devots de Satanàs, entre els quals els cavallers templers no ocupen pas el darrer lloc, sempre han tingut per costum de besar en el curs de llurs reunions. I, després d’haver rondat les dones al llarg d’una hora, el gat es va arrapar d’un bot a la corda de la campana i s’hi va enfilar, deixant enrere els seus excrements pudents. ¿I no és el gat l’animal que estimen els càtars, que segons Alain de Litlle s’anomenen així perquè el seu nom ve precisament de catus186 i ells besen els darreres d’aquesta bèstia considerant-la l’encarnació de Lucífer? ¿I no confirma aquesta pràctica revoltant Guillem d’Alvèrnia en De legibus?187 ¿I no diu Albert Magne que els gats són dimonis en potència? ¿I no reporta el meu venerable confrare Jacques Fournier que en el llit de mort de l’inquisidor Godofred de Carcassona van aparèixer dos gats negres que no eren sinó dimonis que volien fer befa d’aquelles despulles?

Un murmuri d’esglai va recórrer el grup de monjos, molts dels quals es feren el senyal de la santa creu.

—Senyor Abat, senyor Abat —deia mentrestant Bernat amb un aire virtuós—, potser vostra magnificència no sap el que acostumen de fer els pecadors amb aquests instruments! Però jo ho sé molt bé. Déu no ho hagués volgut! He vist dones depravades, en les hores més fosques de la nit, que, juntament amb d’altres de la mateixa casta, feien servir gats negres per aconseguir prodigis que no han pogut negar mai: com muntar certs animals i recórrer a l’abric de la nit espais immensos, arrossegant els seus esclaus, transformats en íncubes adelerats… I el dimoni mateix se’ls apareix, o almenys elles ho creuen fermament, en forma de gall, o d’un altre animal tot negre, i amb ell arriben a jeure, no em preguntéssiu pas com. I sé del cert que amb nigromàncies d’aquest estil, no fa gaire, a Avinyó mateix, hom va preparar filtres i ungüents per atemptar contra la vida del mateix senyor papa, emmetzinant-li les menges. El papa se’n va poder defensar i va poder identificar la metzina només perquè tenia unes joies prodigioses en forma de llengua de serp, reforçades amb maragdes esplendents i amb robins que, per virtut divina, servien per revelar la presència del verí en el menjar! El rei de França li n’havia regalades onze, d’aquestes llengües preciosíssimes, gràcies al cel, i només així el nostre senyor papa es va poder escapolir de la mort! És cert que els enemics del pontífex van anar encara més lluny, i tothom sap el que es va descobrir sobre l’heretge Bemard Délicieux, arrestat fa deu anys: li van trobar a casa seva llibres de màgia plens d’anotacions en els passatges més perversos, amb totes les instruccions per fer figures de cera amb les quals pogués fer mal als seus enemics. I no em creureu, però a casa seva van arribar a trobar-li figures que reproduïen, amb una art certament admirable, la imatge mateixa del papa, amb unes rotllanes vermelles damunt les parts vitals del cos; i tothom sap que les tals figures, si es pengen d’una corda i es posen davant d’un mirall i si després es claven agulles en les rotllanes vitals… Oh! però, ¿per què divago sobre aquestes misèries revoltants? El papa mateix en va parlar i les va descriure, condemnant-les, just l’any passat, en la constitució Super illius specula!188 I espero, sens dubte, que en tingueu una còpia en aquesta vostra rica biblioteca, per reflexionar-hi com cal…

—La tenim, la tenim —confirmà abrandadament l’Abat, tot atabalat.

—Està bé —conclogué Bernat—. Ara ho veig tot clar. Un monjo seduït, una bruixa i algun ritu que per sort no s’ha celebrat. Amb quin fi? És el que encara no sabem, i vull sacrificar algunes hores de son per esbrinar-ho. Prego a vostra magnificència que m’agenceu un lloc on pugui tenir sota vigilància aquest home…

—Al soterrani del taller dels ferrers, hi tenim cel·les —va dir l’Abat—, que per sort es fan servir molt poc i que són buides de fa anys…

—Per sort o per dissort —observà Bernat. I va ordenar als arquers que es fessin ensenyar el camí i que menessin els dos captius a dues cel·les diferents, i que estaquessin ben bé l’home a qualsevol argolla fixa a la paret, talment que ell pogués baixar-hi al cap de poc a interrogar-lo mirant-lo fit a fit a la cara… Pel que fa a la noia, afegí, no hi havia dubte del que era, i no valia la pena d’interrogar-la aquella nit. Ja arreplegarien més proves abans de cremar-la per bruixa. I, si era una bruixa, no parlaria pas fàcilment. Però potser el monjo, si encara reeixia a penedir-se (i fitava Salvatore, que estava tot tremolós, donant-li entenent que li oferia una darrera possibilitat de salvació), explicaria la veritat i de passada, afegí, denunciaria els seus còmplices.

Se’ls van emportar tots dos a ròssec, l’un silenciós i desfet, gairebé febrós, l’altra plorant, i ventant guitzes, i cridant com un animal a l’escorxador. Però ni Bernat, ni els arquers, ni jo mateix, no enteníem el que deia en el seu parlar camperol. Per més que parlés, era com si fos muda. Hi ha paraules que donen poder, d’altres que deixen encara més desemparat, i són d’aquesta mena les paraules vulgars dels simples, als quals el Senyor no ha concedit el do de saber-se expressar en la llengua universal de la saviesa i el poder.

Encara vaig fer un altre intent de seguir-la, però Guillem, amb el posat tot ombrívol, em va tornar a retenir.

—Estigues, ximple —va dir—, la noia està perduda, és carn de foguera.

Mentre contemplava l’escena esborronat, enmig d’un batibull de pensaments contradictoris, mirant-me la noia, vaig notar que algú em tustava l’esquena. No sé pas per què; però, abans i tot de tombar-me, vaig endevinar que era la mà d’Ubertino.

—Et mires la bruixa, oi? —em preguntà. I jo sabia que ell no podia estar assabentat de la meva història, i, per tant, si parlava així, era només perquè havia copsat, amb la seva intuïció penetrant de les passions humanes, la intensitat de la meva mirada.

—No… —em vaig defensar—, no me la miro… és a dir, potser sí que la miro, però no és una bruixa… no ho sabem, potser és innocent…

—Te la mires perquè és bonica. És bonica, oi? —em va preguntar abrandat, estrenyent-me el braç—. Si te la mires perquè és bonica, i això et trasbalsa (i sé que això et trasbalsa perquè el pecat que li sospiten te la fa encara més fascinant), si la mires i sents desig, això mateix confirma que és una bruixa. Vés amb compte, fill meu… La bellesa del cos només és a la pell. Si els homes veiessin el que hi ha sota la pell, com passa amb el linx de Beòcia, s’escruixirien davant la visió de la dona. Tota aquella gràcia és feta de mucositats i sang, d’humors i bilis. Si un hom pensa què és el que amaguen els narius, la gola i el ventre, només hi troba sutzura I, si et repugna tocar la femta amb la punta del dit, ¿com podrem mai desitjar d’abraçar el sac que conté aquesta femta?

Em va agafar un rampell de vomitera. No volia continuar escoltant aquelles paraules. El meu mestre, que ho havia sentit, va venir en auxili meu. S’acostà a Ubertino d’una revolada, li engrapà el braç i l’hi va separar del meu.

—Ja n’hi ha prou, Ubertino —va dir—. Aquesta noia aviat serà torturada i cremada. Es transformarà exactament en això que dius, moc, sang, humors i bilis. Però seran els nostres consemblants els qui trauran de sota la seva pell allò que el Senyor ha volgut que aquella pell protegís i adornés. I, des del punt de vista de la primera matèria, tu no ets pas millor que ella. Deixa estar el noi.

Ubertino es va trasbalsar:

—Potser he pecat —remugà—. He pecat, indubtablement. ¿Què pot fer, si no, un pecador?

Ara tothom retirava, comentant els fets. Guillem s’aturà uns moments a enraonar amb Michele i amb els altres framenors, que li demanaven les seves impressions.

—Ara Bernat té un argument a les mans, ni que sigui equívoc. Per l’abadia corren nigromants, que fan les mateixes coses que hom va fer contra el papa a Avinyó. No és cap prova, certament, i d’antuvi no es pot fer servir per pertorbar la trobada de demà. Aquesta nit provarà d’arrencar a aquell malanat qualsevol indici, del qual estic segur que no farà ús demà al matí. Se’l guardarà i el farà servir més endavant per pertorbar la marxa de les discussions si prenen mal carés.

—¿Podria fer-li dir alguna cosa que pogués fer servir en contra nostre? —preguntà Michele de Cesena.

Guillem vacil·là:

—Esperem que no —va dir. Vaig comprendre que, si Salvatore deia a Bernat el que ens havia dit a nosaltres sobre el passat seu i del cellerer, i es feia alguna al·lusió a la relació entre ells dos i Ubertino, per més passatgera que hagués estat, es crearia una situació força incòmoda.

—Sigui com sigui, esperem a veure què passa —va dir Guillem serè—. D’altra banda, Michele, tot s’ha decidit per endavant. Però tu vols provar.

—Sí que ho vull —va dir Michele—, i el Senyor m’hi ajudarà. Que sant Francesc intercedeixi per tots nosaltres.

—Amén —respongué tothom.

—Però ningú no ha dit que ho hagi de fer —comentà Guillem, irreverent—. Podria ser que sant Francesc fos en algun indret, esperant el judici, i no estigués veient el Senyor de cara.

—Maleït sigui Joan, l’heretge! —vaig sentir que remugava misser Girolamo, mentre tothom tornava a les cel·les—. Si ara ens priva fins i tot de l’assistència dels sants, ¿on acabarem nosaltres, pobres pecadors?





CINQUÈ DIA





Cinquè dia


PRIMA

En què té lloc una discussió fraterna sobre la pobresa de Jesús

Amb el cor trasbalsat per mil angoixes, després de l’escena d’aquella nit, em vaig llevar, el matí del cinquè dia, que ja tocaven a prima, quan Guillem em va sacsejar amb rudesa per avisar-me que era imminent la reunió de les dues legacions. Vaig mirar finestra enllà, des de la cel·la, i no vaig veure res. La boira del dia abans s’havia transformat en un mantell blanc que embolcallava tot l’altiplà.

Tan bon punt vaig sortir vaig veure l’abadia com no l’havia vista mai; només algunes de les construccions principals, l’església, l’Edifici i la sala capitular, eren albiradores de lluny, ni que fos de manera imprecisa, ombres entre les ombres, però la resta de les construccions només es podien destriar a uns passos. Semblava que les formes de les coses i dels animals sorgissin sobtadament del no-res; les persones semblaven brollar d’enmig de la boira, grises com fantasmes i després, de mica en mica, s’anaven tornant destriables amb gran dificultat.

Nat com sóc en països nòrdics, ja estava fet a aquell element, que en d’altres moments m’hauria fet recordar amb tendresa l’altiplà i el castell del meu país nadiu. Però aquell matí em va semblar trobar una afinitat dolorosa entre les condicions de l’aire i les condicions de la meva ànima, i la impressió de tristor amb què m’havia llevat es féu més punyent a mesura que m’atansava a la sala capitular.

A uns passos de la construcció vaig veure Bernat Gui, que s’acomiadava d’algú altre que d’antuvi no vaig reconèixer. Després, quan el vaig tenir de costat, vaig adonar-me que es tractava de Malaquies. Donava llambregades tot al voltant com aquell que no vol ser sorprès cometent un delicte: però ja he dit que l’expressió d’aquest home era per naturalesa la de qui amaga, o mira d’amagar, un secret inconfessable.

No em va reconèixer i s’allunyà. Picat per la curiositat, vaig seguir Bernat i el vaig veure que fullejava uns folis que potser li havia fet a mans Malaquies. Al llindar de la sala capitular, va cridar amb un gest el cap dels arquers, que es trobava per aquells voltants, i li digué uns mots a cau d’orella. Després va entrar, i jo el vaig seguir.

Era el primer cop que posava els peus en aquell indret, que, vist de fora, era de dimensions reduïdes i sobri de formes; em vaig adonar que havia estat reconstruït recentment damunt les restes d’una primitiva església abacial, destruïda potser en part per un incendi.

En entrar es passava sota un portal fet segons la moda nova, amb un arc ogival, sense decoracions i coronat per una rosassa. Però, a l’interior, hom trobava un atri, reconstruït sobre les restes d’un antic nàrtex. Al davant hi havia una altre portal, amb l’arc segons la moda antiga, que tenia un timpà de mitja lluna admirablement esculpit. Devia ser el portal de l’església desapareguda.

Les escultures del timpà eren tan belles com les de l’església actual, però menys inquietants. També aquí, el timpà era coronat per un Crist assegut; però, al seu costat, en diferents actituds i amb objectes diferents a les mans, hi havia els dotze apòstols, que havien rebut d’ell el manament d’anar pel món i evangelitzar la gent. Damunt el cap del Crist, en un arc dividit en dotze plafons, i sota els peus del Crist, en una processó ininterrompuda de figures, eren representats els pobles del món, destinats a rebre la bona nova Per la seva vestimenta vaig reconèixer els jueus, els capadocis, els àrabs, els indis, els frigis, els bizantins, els armenis, els escites, els romans. Però, barrejats amb ells, en trenta medallons disposats en arc sobre l’arc dels dotze plafons, hi havia els habitants dels mons inconeguts, dels quals només ens parlen a penes el Fisiòleg i els relats incerts dels viatgers. Molts d’ells m’eren desconeguts; d’altres, els vaig identificar: per exemple, els bruts amb sis dits per mà, els faunes que neixen dels cucs que es formen entre l’escorça i la fusta dels arbres; les sirenes amb la cua escamosa, que sedueixen els mariners; els etíops de cos tot negre, que es defensen de la xardor del sol foradant balmes subterrànies; els onocentaures, amb cos d’home del melic en amunt i d’ase en la resta; els ciclops, amb un sol ull, gran com un escut; Escil·la, amb el cap i el pit de noia, el ventre de lloba i la cua de dofí; els homes peluts de l’índia que viuen als aiguamolls i al riu Epigmàride; els cinocèfals, que no poden dir quatre mots seguits sense interrompre’s per bordar; els esquípodes, que corren rabents damunt d’una sola cama i que quan es volen protegir del sol s’estassen i despleguen llur peu enorme a tall d’ombrel·la; els astòmates de Grècia, que no tenen boca, respiren pel nas i es nodreixen només de l’aire; les dones barbudes d’Armènia; els pigmeus; els epistigis, que alguns anomenen esblaimats, que neixen sense testa, tenen la boca al ventre i els ulls a les espatlles; les dones monstruoses del Mar Roig, de dotze peus d’alçada, amb cabells que els arriben fins als turmells, una cua bovina al capdavall de l’esquena i unglots de camell; i els que tenen la planta dels peus girada enrere, talment que qui els encalça seguint-los les petjades arriba sempre al lloc de procedència i mai al lloc de destinació; i, encara, els homes amb tres caps; els d’ulls llampeguejants com llànties; i els monstres de l’illa de Circe, amb cos d’home i clatell de diversos animals…

En aquell portal hi havia esculpits aquests prodigis i més. Però no n’hi havia cap que provoqués neguit, perquè no eren allà per significar els mals d’aquesta terra o els turments de l’infern, sinó per donar testimoniança que la bona nova havia arribat a totes les terres conegudes i s’estava estenent a les terres inconegudes; per això el portal era prometença joiosa de concòrdia, d’unitat assolida en la paraula del Crist, d’ecumene esclatant.

Bon averany, em vaig dir, per a l’encontre que s’ha de tenir enllà d’aquest llindar, en què homes que han esdevingut enemics per interpretacions contraposades de l’evangeli es trobaran potser avui per resoldre les seves picabaralles. I em vaig dir que era un pecador miserable, jo que patia pel meu destret personal, quan estaven a punt d’acomplir-se uns fets de tanta importància per a la història de la cristiandat. Vaig comparar la poquesa de les meves penes amb la prometença grandiosa de pau i serenor estampada en la pedra del timpà. Vaig demanar perdó a Déu per la meva frevolesa i, més asserenat, vaig travessar el llindar.

Tan bon punt vaig entrar vaig veure aplegats tots els membres de les dues legacions, asseguts els uns davant dels altres en un seguit d’escons agençats en forma d’hemicicle, amb una taula al mig, on seien l’Abat i el cardenal Bertrando.

Guillem, el qual vaig seguir per prendre notes, em va situar a la part dels framenors, on hi havia Michele i els seus, juntament amb d’altres franciscans de la cort d’Avinyó: perquè aquella reunió no havia de semblar un duel entre italians i francesos, sinó una disputa entre partidaris de la regla franciscana i llurs crítics, units tots plegats per una fidelitat sana i catòlica a la cort pontifícia.

Amb Michele de Cesena hi havia fra Arnau d’Aquitània, fra Hug de Newcastle i fra Guillem Alnwick, que havien participat en el capítol de Perusa, i també el bisbe de Caffa i Berengario Talloni, Bonagrazia de Bèrgam i altres framenors de la cort avinyonesa. A la banda oposada seien Llorenç Decoalcone, batxiller d’Avinyó, el bisbe de Pàdua i Jean d’Anneaux, doctor en teologia a París. Al costat de Bernat Gui, silenciós i capficat, hi havia el dominicà Jean de Baune, que a Itàlia anomenaven Giovanni Dalbena Aquest, em va dir Guillem, havia estat anys enrere inquisidor a Narbona, on havia processat molts begards i terciaris; però, com que havia acusat d’herètica justament una proposició relativa a la pobresa del Crist, s’havia alçat contra ell Berengario Talloni, lector al convent d’aquella ciutat, el qual havia apel·lat al papa. Aleshores Joan es trobava indecís en aquesta matèria, i els havia convocats tots dos a la cort per discutir. Però no van arribar a cap conclusió. Tant és així que al cap de poc els franciscans van adoptar la posició que ja he expressat, en el capítol de Perusa. Finalment, pel cantó dels avinyonesos, n’hi havia uns quants més, entre ells el bisbe d’Alborea.

Va obrir la sessió Abbone, que va considerar escaient de resumir els fets més recents. Recordà que l’any del Senyor 1322 el capítol general dels framenors, reunit a Perusa sota el guiatge de Michele de Cesena, havia establert, després d’una deliberació conscienciosa i acurada, que el Crist, per donar exemple de vida perfecta, i els apòstols, per seguir les seves ensenyances, no havien posseït res en comú, ja fos a títol de propietat o de senyoria, i que aquesta veritat era matèria de fe sana i catòlica, com es deduïa de diverses citacions de llibres canònics. Per la qual cosa, era meritòria i santa la renúncia a la propietat de qualsevol bé, i a aquesta regla de santedat s’havien atingut els primers fundadors de l’església militant. Que a aquesta veritat s’havia atingut l’any 1312 el concili de Vienne i que el papa Joan mateix, el 1317, en la constitució sobre l’estat dels framenors que comença dient Quorundam exigit,189 havia comentat que les resolucions d’aquell concili eren santament concebudes, lúcides, sòlides i madures. D’aquí que el capítol de Perusa, considerant que allò que amb sana doctrina la seu apostòlica havia aprovat tothora, sempre s’havia de tenir per acceptat, i que calia no allunyar-se’n sota cap concepte, no havia fet sinó tornar a segellar aquella decisió conciliar, amb la firma de mestres en sagrada teologia com fra Guillem d’Anglaterra, fra Enric d’Alemanya, fra Arnau d’Aquitània, provincials i ministres: i, així mateix, amb el segell de fra Nicolau, ministre de França, fra Guillem Bloc, batxiller, del ministre general i de quatre ministres provincials, fra Tomàs de Bolonya, fra Pietro de la província de Sant Francesc, fra Fernando de Castello i fra Simone de Turonia Però, afegí Abbone, l’any següent el papa va promulgar la decretal Ad conditorem canonum, contra la qual va apel·lar fra Bonagrazia de Bèrgam, que la judicava contrària als interessos del seu orde. Aleshores el papa va arrencar la decretal de les portes de l’església major d’Avinyó, on era exposada, i la va esmenar en uns quants punts. Però en realitat la va endurir més, i n’és la prova el fet que, com a conseqüència immediata, fra Bonagrazia va estar un any empresonat. I no hi havia dubte possible sobre la severitat del pontífex, perquè aquell mateix any va promulgar la ja famosa Cum inter nonnullos, que condemnà definitivament les tesis del capítol de Perusa.

En aquell moment prengué la paraula el cardenal Bertrando, interrompent polidament Abbone, i va dir que calia recordar que, per embullar la troca i amb gran enuig del pontífex, l’any 1324, Ludovic el Bavarès havia fet pública la declaració de Sachsenhausen, en què, sense cap raó de pes, feia seves les tesis de Perusa (i no s’entenia gaire, observà Bertrando amb un lleu somrís, per què l’emperador proclamava tan encesament una pobresa que ell no practicava gens), posant-se en contra del senyor papa, anomenant-lo inimicus pacis190 i acusant-lo de voler suscitar escàndols i discòrdies i tractant-lo, finalment, d’heretge i, fins i tot, d’heresiarca.

—No ben bé —tractà d’interposar-se Abbone.

—En substància sí —respongué eixutament Bertrando.

I afegí que, precisament per rebatre aquella intervenció inoportuna de l’emperador, el senyor papa s’havia vist obligat a promulgar la decretal Quia quorundam,191 i que, finalment, havia instat severament Michele de Cesena a presentar-se davant seu. Michele s’havia excusat d’anar-hi al·legant que estava malalt, fet del qual ningú no dubtava, i havia enviat en lloc seu fra Giovanni Fidanza i fra Modest Custodi de Perusa. Però es va escaure, va dir el cardenal, que els güelfs de Perusa van informar el papa que, lluny d’estar malalt, fra Michele tenia contactes amb Ludovic de Baviera. I, fos com fos, ja que les coses havien anat així, ara fra Michele feia bona cara i estava serè, i, per tant, l’esperaven a Avinyó. D’altra banda, valia més, i així ho admetia el cardenal, estudiar primer, com ara s’estava fent, davant d’homes prudents de cada bàndol, allò que Michele diria després al papa, atès que era el propòsit de tothom no enasprir les coses i arranjar fraternalment una diatriba que no tenia raó de ser entre un pare amorós i els seus fills devots, que fins llavors només s’havia enverinat per la intervenció d’homes del segle, per bé que fossin emperadors o vicaris, els quals no tenien res a fer en les qüestions de la santa mare església.

Aleshores intervingué Abbone, que va dir que, tot i que era home d’església i abat d’un orde al qual tant devia l’església (es va aixecar un murmuri de respecte i de deferència a banda i banda de l’hemicicle), no considerava que l’emperador hagués de romandre aliè a aquelles qüestions, per les moltes raons que esmentaria després Guillem de Baskerville. De tota manera, va afegir Abbone, era just que la primera part del debat tingués lloc entre els enviats pontificis i els representants d’aquells fills de sant Francesc que, pel fet mateix d’haver intervingut en aquell encontre, es mostraven fills devotíssims del pontífex. I, per tant, convidava fra Michele, o algú que parlés en nom seu, a exposar els criteris que pensava defensar a Avinyó.

Michele va dir que, amb gran joia i emoció per part seva, es trobava entre ells aquell matí Ubertino de Casale, al qual el mateix pontífex havia demanat una relació fundada sobre la qüestió de la pobresa. I precisament Ubertino podria resumir, amb la lucidesa, l’erudició i la fe apassionada que tothom li reconeixia, els punts cabdals del que ara eren, definitivament, les idees de l’orde franciscà.

Ubertino es posà dret i, tan bon punt començà a parlar, vaig comprendre per què havia suscitat tant d’entusiasme no sols com a predicador, sinó com a home de cort. Apassionat en el gest, persuasiu en la veu, fascinant en el somriure, clar i conseqüent en el raonament, va subjugar l’auditori tota l’estona que durà el seu parlament. Va començar amb una disquisició molt docta sobre les raons que abonaven les tesis de Perusa. Va dir que, primer que res, calia reconèixer que el Crist i els seus apòstols van tenir una doble condició, perquè foren prelats de l’església del nou testament i, com a tals, van tenir propietats, pel que fa a l’autoritat de dispensar i repartir béns, per donar als pobres i als ministres de l’església, com és escrit en el capítol quart dels Actes dels Apòstols, i això ningú no ho discuteix. Però, secundàriament, cal considerar el Crist i els apòstols persones singulars, fonament de tota perfecció religiosa i menyspreadors perfectes del món. I en aquest respecte hi ha dues maneres de posseir, l’una de les quals és civil i mundana, i les lleis imperials la defineixen amb les paraules in bonis nostris,192 perquè s’anomenen nostres aquells béns dels quals tenim la custòdia i que, quan ens els prenen, tenim dret a reclamar. Per aquest motiu, una cosa és defensar mundanament i civilment el bé propi contra aquell qui ens el vol prendre, apel·lant al jutge imperial (i dir que el Crist i els apòstols van posseir béns d’aquesta manera és fer una afirmació herètica) perquè, com diu Mateu en el Capítol V, a aquell qui vulgui pledejar amb tu en un judici i prendre’t la túnica, deixa-li també el mantell, i així mateix parla Lluc en el Capítol VI, i, amb aquestes paraules, el Crist rebutja qualsevol domini i senyoria i imposa als seus apòstols aquest mateix manament; vegeu, a més a més, Mateu, Capítol XXIV, en què Pere diu al Senyor que per seguir-lo ho han deixat tot; però hi ha una altra manera de posseir les coses temporals, que és en raó de la comuna caritat fraterna, i així és com el Crist i els seus van posseir béns per raó natural, la qual raó alguns anomenen jus poli, és a dir, raó del cel, fonamentada en la naturalesa, que, sense ordenació humana, s’ajusta a la raó dreturera; mentre que el jus fori és potestat que depèn d’estipulacions humanes. Abans de la primera divisió de les coses, aquestes, quant al domini, foren com són ara les coses que no pertanyen a ningú i s’atorguen al qui les ocupa i foren en un cert sentit comunes a tots els homes; en canvi, no fou sinó després del pecat que els nostres progenitors es començaren a repartir la propietat de les coses i a partir d’aleshores començaren els dominis mundans tals com els coneixem avui. Però el Crist i els apòstols van posseir les coses de la primera manera, talment que van posseir la roba i els pans i els peixos i, com diu Pau en la primera a Timoteu, tenim els aliments, i tenim un sostre, i estem contents. Per això, aquestes coses, el Crist i els seus les tingueren no pas com a possessió, sinó en ús, sens perjudici de llur absoluta pobresa Això ja ho havia reconegut el papa Nicolau II en la decretal Exiit qui seminat.193

Però, per l’altre bàndol, s’aixecà Jean d’Anneaux i va dir que les tesis d’Ubertino li semblaven contràries a la recta raó i a la interpretació dreturera de les escriptures. Perquè amb els béns moridors, com ara el pa i el peix, no es pot parlar simplement de dret d’ús, i, de fet, en aquest cas no hi pot haver ús, sinó abús; tot allò que els creients posseïen en comú en l’església primitiva, com es dedueix dels Actes segon i tercer, ho tenien d’acord amb la mateixa mena de domini que detenien abans de la conversió; els apòstols, després de la davallada de l’Esperit Sant, posseïren finques a Judea; el vot de viure sense propietats no es fa extensiu a allò que és imprescindible a l’home per viure, i quan Pere va dir que ho havia deixat tot no volia dir que hagués renunciat a la propietat; Adam tingué domini i propietat de les coses; el servent que pren diners al seu amo no en fa, sens dubte, ús ni abús; les paraules de Exiit qui seminat, en què sempre es basen els framenors, i que estableixen que aquests només tenen l’ús d’allò que fan servir, sense tenir-ne el domini ni la propietat, només s’han de relacionar amb els béns que no s’exhaureixen amb l’ús, i, de fet, si l’Exiit inclogués els béns moridors, afirmaria una cosa impossible; l’ús de fet no es pot distingir del domini jurídic; tot dret humà d’acord amb el qual hom posseeix béns materials és contingut en les lleis dels reis; com a home mortal que fou, el Crist, des de l’instant de la seva concepció, va ser propietari de tots els béns terrenals i, com a Déu, va rebre del pare el domini universal de tot; va ser propietari de roba, d’aliments, de diners mercès a les contribucions i les ofrenes dels fidels, i si va ser pobre no és perquè no vagi tenir propietat, sinó perquè no en percebia els fruits, perquè el simple domini jurídic, separat de la recaptació dels interessos, no fa ric aquell qui el deté; i, a l’últim, encara que l’Exiit hagués dit una altra cosa, el pontífex romà, pel que fa a la fe i a les qüestions morals, pot revocar les resolucions dels seus predecessors i arribar a fer afirmacions contràries.

En aquell moment es posà dret fra Girolamo, bisbe de Caffa, arborat, amb la barba que li tremolava de la còlera, tot i que les seves paraules volien ser conciliadores. I va començar una argumentació que a mi em va semblar una mica confusa.

—El que voldria dir al sant pare, i jo mateix li ho diré, des d’ara ho sotmeto al seu criteri per al cas que ho vulgui esmenar, perquè crec sense cap mena de dubte que Joan és el vicari del Crist i, perquè vaig afirmar això, vaig ser captiu dels sarraïns. I començaré citant un fet que reporta un gran doctor, sobre la disputa que es va suscitar un dia entre uns monjos sobre qui era el pare de Melquisedec. Aleshores l’abat Copes, interpel·lat sobre això, es tustà el cap i digué: «Vés amb compte. Copes, perquè només cerques allò que Déu no t’ordena de cercar, i deixes de banda allò que t’ha ordenat». Vet aquí, com es dedueix palesament del meu exemple, que encara és més evident el fet que el Crist i la Mare de Déu benaurada i els apòstols no van posseir res ni en particular ni en comú que el fet que Jesús fou home i Déu al mateix temps; encara més: qui negués la primera evidència es veuria obligat a acabar negant la segona!

Va parlar amb un aire triomfal, i vaig observar que Guillem alçava els ulls al cel. Em malicio que considerava que el sil·logisme de Girolamo era bastant defectuós, i jo no sabria contradir-lo, però encara em va semblar més defectuosa l’argumentació contrària que exposà indignat Jean de Baune, que va dir que tot aquell qui fa alguna afirmació sobre la pobresa del Crist afirma allò que es veu (o no es veu) per l’ull, mentre que, per definir la seva humanitat i la seva divinitat, cal que intervingui la fe, per la qual cosa no es poden comparar les dues proposicions. En la seva rèplica, Girolamo va ser més agut que l’adversari:

—Oh, no, benvolgut germà! —va dir—, em sembla que és exactament al contrari, perquè tots els evangelis declaren que el Crist era home i menjava i bevia i, mercès als seus miracles evidentíssims, també era Déu, i tot això és d’una evidència enlluernadora!

—També els mags i els endevins van fer miracles —va dir De Baune, amb suficiència.

—Sí —el rebaté Girolamo—, però per obra d’arts màgiques. I tu vols igualar els miracles del Crist a les arts màgiques? —L’assemblea mormolà indignada que no ho volia fer—. I, finalment —continuà Girolamo, que a hores d’ara se sentia a tocar de la victòria—, ¿el senyor cardenal Del Poggetto vol considerar herètica la creença en la pobresa del Crist, tot i que en aquesta proposició es fonamenta la regla d’un orde com el franciscà, els fills del qual no hi ha cap regne on no hagin anat a predicar i a vessar la seva sang, des del Marroc fins a l’Índia?

—Ànima santa de Pere Hispà —mormolà Guillem—, empara’ns.

—Germà estimadíssim —exclamà llavors De Baune fent una passa endavant—, parla, si vols, de la sang dels teus germans, però no oblidessis pas que aquest tribut l’han pagat també religiosos d’altres ordes…

—Amb tot el respecte degut al senyor cardenal —cridà Girolamo—, no hi ha cap dominicà que hagi mort mai a mans dels infidels, mentre que, només en la meva època, van ser martiritzats nou framenors!

Encès el rostre, s’alçà llavors el bisbe d’Alborea, que era dominicà:

—Puc demostrar que abans no arribessin a Tartària els framenors el papa Innocenci va enviar-hi tres dominicans!

—Ah, sí? —es mofà Girolamo—. Doncs jo sé que fa vuitanta anys que els framenors són a Tartària i que tenen quaranta esglésies arreu del país, mentre que els dominicans només tenen cinc centres a la costa i deuen ser quinze frares a tot estirar! No hi ha res més a dir-hi!

—I tant si hi ha! —cridà Alborea—, perquè aquests framenors que engendren terciaris com les gosses cadells, s’ho atribueixen tot, es gloriegen dels seus màrtirs i tenen esglésies magnífiques i paraments sumptuosos i compren i venen com els religiosos de tots els altres ordes!

—No, senyor meu, no —intervingué Girolamo—, no compren ni venen ells mateixos, sinó a través de procuradors de la seu apostòlica, i són aquests procuradors que detenen la possessió, mentre els framenors només gaudeixen de l’ús!

—De debò? —respongué Alborea—. ¿Quantes vegades has venut tu sense procuradors? Sé la història d’algunes finques que…

—Si ho he fet, he fet un error —interrompé afanyosament Girolamo—; no facis recaure en l’orde allò que pot haver estat una feblesa meva!

—Però, germans venerables —intervingué aleshores Abbone—, el nostre problema no és si són pobres o no els framenors, sinó si Nostre Senyor fou pobre…

—Doncs bé —tomà a intervenir Girolamo—, sobre aquesta qüestió tinc un argument que talla com l’espasa…

—Sant Francesc, empara els teus fills… —va dir Guillem, tot descoratjat.

—L’argument és —continuà Girolamo— que els orientals i els grecs, molt més familiaritzats que nosaltres amb la doctrina d’aquells sants pares, donen per segura la pobresa del Crist. I si aquells heretges i cismàtics sostenen tan clarament una veritat tan clara, ¿voldrem ser nosaltres més heretges que ells i negar-la? Aquests orientals, si ens sentissin alguns de nosaltres predicar contra aquesta veritat, ens lapidarien!

—Però què dius? —es mofà Alborea—. ¿Per què no lapiden, doncs, els dominicans que prediquen precisament contra això?

—Els dominicans? Però allà no els he vistos mai!

Alborea, amb el rostre encès, observà que aquell fra Girolamo havia estat a Grècia potser quinze anys, mentre que ell hi havia estat des de la minyonia. Girolamo respongué que ell, el dominicà Alborea, potser també havia estat a Grècia, però fent-hi vida regalada en sumptuosos palaus episcopals, mentre que ell, franciscà, s’hi havia passat no pas quinze, sinó vint-i-dos anys, i havia predicat davant l’emperador a Constantinoble. Aleshores Alborea, mancat d’arguments, tractà de recórrer la distància que el separava dels framenors i manifestà a grans veus, amb unes paraules que no goso reproduir, la seva ferma intenció d’arrencar la barba al bisbe de Caffa, del qual posava en dubte la virilitat, el qual volia castigar seguint la lògica de la llei del talió fent servir aquella barba com a tralla.

Els altres framenors van cuitar a fer barrera per defensar llur germà, els avinyonesos van considerar oportú de donar mà forta al dominicà i se’n seguí (Senyor, ten pietat dels millors dels teus fills!) un aldarull que l’Abat i el cardenal assajaren d’apaivagar endebades. Enmig d’aquell desori, framenors i dominicans es feren penjaments summament greus, com si fossin cristians en lluita contra els sarraïns. Els únics que no es van moure del seu lloc van ser, d’una banda. Guillem, i, de l’altra, Bernat Gui. Guillem semblava trist i Bernat, alegre, suposant que es pogués anomenar alegre el somriure esblaimat que encongia els llavis de l’inquisidor.

—¿No hi ha arguments millors —vaig preguntar al meu mestre, mentre Alborea engrapava la barba del bisbe de Caffa—, per demostrar o negar la pobresa del Crist?

—Però tu pots afirmar totes dues coses, benvolgut Adso —va dir Guillem—, i no podràs determinar mai, en canvi, basant-te en els evangelis, si el Crist considerava com a propietat seva, ni fins a quin punt, la túnica que duia i que després potser llençava quan era usada I, si ho vols, la doctrina de Tomàs d’Aquino sobre la propietat és més audaç que la de nosaltres, els framenors. Nosaltres diem: no posseïm res, tot ho tenim en ús. Ell deia; considereu-vos posseïdors sempre que, si algú té fretura d’allò que vosaltres posseïu, li’n concediu l’ús, no pas per caritat, sinó per obligació. Però el que compta no és si el Crist fou pobre, sinó si l’església ha de ser pobra. I pobra no vol pas dir posseir un palau o no, sinó conservar o renunciar el dret de legislar sobre les coses terrenals.

—Vet aquí per què —vaig dir— l’emperador s’escolta tant el que diuen els framenors sobre la pobresa!

—Tanmateix. Els framenors juguen a favor de l’imperi contra el papa. Però per a Marsilio i per a mi el joc és doble, i voldríem que el joc de l’imperi ens fes el joc i servís la nostra idea del govern humà.

—Direu això quan us tocarà parlar?

—Si ho dic, compliré la meva missió, que era exposar les opinions dels teòlegs imperials. Però, al mateix temps, la meva missió fracassarà, perquè hauria de facilitar la celebració d’un segon encontre a Avinyó, i no crec que Joan accepti que jo hi vagi a dir aquestes coses.

—I llavors?

—I llavors estic agafat entre dues forces contràries, com un ase que no sap quin dels dos sacs de fenc ha de menjar. I els temps no estan madurs. Marsilio fantasieja sobre una transformació impossible en aquests moments, i Ludovic no és pas millor que els seus predecessors, tot i que de moment és l’únic baluard contra un miserable com Joan. Potser em caldrà parlar, llevat que abans comencin a matar-se entre ells. Sigui com sigui, pren notes, Adso, perquè almenys quedi testimoniança del que està passant avui.

—I Michele?

—Em temo que està perdent el temps. El cardenal sap que el papa no cerca una mediació, Bernat Gui sap que li tocarà fer fracassar l’encontre, i Michele sap que anirà a Avinyó sigui com sigui, perquè no vol que l’orde trenqui tots els ponts amb el papa I s’hi jugarà la vida.

Mentre així parlàvem —tanmateix no sé com ens podíem sentir l’un a l’altre—, la disputa havia arribat al punt culminant. Hi havien intervingut els arquers, obeint una indicació de Bernat Gui, per impedir que els dos bàndols arribessin a les mans. Però, com assetjadors i assetjats, a banda i banda dels murs d’un reducte, es llançaven rèpliques i improperis, que aquí reporto a l’atzar, sense reeixir a establir-ne la paternitat, ja que les frases no van ser pronunciades per torns, com hauria passat en una disputa esdevinguda a les meves terres, sinó a l’estil mediterrani, encavalcant-se l’una amb l’altra, com les onades d’una mar arborada.

—L’evangeli diu que el Crist tenia una bossa!

—Deixa estar les bosses, fins i tot les que pinteu en els crucifixos! ¿Com és, doncs, que Nostre Senyor, quan era a Jerusalem, tornava cada vespre a Betània?

—I si Nostre Senyor volia anar a dormir a Betània, ¿tu qui ets per judicar la seva decisió?

—No, vell cabró. Nostre Senyor tornava a Betània perquè no tenia diners per pagar-se un hostal a Jerusalem!

—Bonagrazia, aquí el cabró ets tu! I què menjava Nostre Senyor a Jerusalem?

—¿Diries, potser, que el cavall és propietari de la civada que li dóna l’amo?

—Fixa’t que compares el Crist amb un cavall…

—No, ets tu que compares el Crist amb un prelat simoníac de la teva cort, cabàs de femta!

—Ah, sí? ¿I quantes vegades la santa seu no ha hagut de pledejar per defensar els vostres béns?

—Els béns de l’església, no pas els nostres! Nosaltres els teníem en ús!

—En ús per cruspir-vos-els, per fer-ne esglésies esplendents amb estàtues d’or, hipòcrites, vehicles d’iniquitat, sepulcres emblanquinats, sentina de vicis! Sabeu prou bé que és la caritat, i no pas la pobresa, el principi de la vida perfecta!

—Això, ho va dir el golafre d’aquell Tomàs vostre!

—Para compte, impiu! Aquell que tu anomenes golafre és un sant de la santa església romana!

—Sant de les meves sandàlies, canonitzat per Joan per fer la guitza als franciscans! El vostre papa no pot fer sants, perquè és un heretge! Encara més, un heresiarca!

—Aquesta cançó, ja ens la sabem! És el que ha declarat aquell estaquirot de Baviera a Sachsenhausen, i Ubertino li va redactar el text!

—Vigila el que dius, marrà, fill de la prostituta de Babilònia i d’altres barjaules! Tu saps que aquell any no era amb l’emperador, sinó a Avinyó, al servei del cardenal Orsini, i el papa estava per nomenar-lo ambaixador a Aragó!

—Ja ho sé, ja sé que feia vot de pobresa a la taula del cardenal, com ara en fa a l’abadia més rica de la península! Ubertino, si tu no hi eres, qui va suggerir a Ludovic que fes servir els teus escrits?

—Quina culpa en tinc, jo, si Ludovic llegeix els meus escrits? Poc podria llegir els teus, que ets un ignorant!

—Jo un ignorant? ¿Que potser era gaire lletraferit el vostre Francesc, que enraonava amb les oques?

—Has dit blasfèmia!

—Ets tu que dius blasfèmies, fraticello del barrilet!

—Saps bé prou que no he fet mai res amb el barrilet!

—Sí que ho has fet amb els teus fraticelli, quan et colgaves al llit de Chiara de Montefalco!

—Que Déu et llampi! Jo era inquisidor llavors, i Chiara ja era morta en olor de santedat!

—Chiara moria en olor de santedat, però tu flairaves una altra olor quan contaves matines a les monges!

—Endavant, endavant, ja et colpirà la còlera de Déu, com colpirà el teu amo, que ha donat recer a dos heretges, com aquell ostrogot d’Eckhart i aquell nigromant anglès que anomeneu Branucerton!

—Germans venerables, germans venerables —cridaven el cardenal Bertrando i l’Abat.





Cinquè dia


TERÇA

En què Severino parla amb Guillem d’un llibre estrany i Guillem parla amb els legats d’una estranya concepció del govern temporal

Encara en el fort de la trifulga, un dels novicis que feien guàrdia vora la porta va entrar, passant pel bell mig d’aquell batibull com aquell qui travessa un camp arrasat per la pedregada, i anuncià a Guillem a cau d’orella que Severino li volia parlar urgentment. Vam sortir del nàrtex, atapeït de monjos que tractaven d’endevinar el que passava a l’interior a través de la cridòria i les patacades. En primera fila vam veure Aymaro d’Alessandria, que ens va rebre amb la seva rialla mofeta habitual, que expressava commiseració per la niciesa universal:

—Sens dubte, d’ençà que han aparegut els ordes mendicants, la cristiandat s’ha tornat més virtuosa —va dir.

Guillem el féu enllà, d’una manera bròfega, i se’n va anar cap a Severino, que ens esperava en un racó. Estava frisós. Ens volia parlar en privat, però no hi havia manera de trobar un lloc tranquil enmig d’aquell desgavell. Volíem sortir a cel obert, però en aquell moment Michele de Cesena tragué el cap pel llindar i va convidar Guillem a tornar enrere, perquè la disputa s’estava apaivagant i tot seguit es reprendrien les intervencions.

Guillem, vacil·lant entre dos sacs d’userda, va incitar Severino a parlar, i l’herborista féu per manera que els assistents no el poguessin sentir.

—És segur que Berengario va ser a l’hospital abans d’anar als banys —va dir.

—Com ho saps?

Alguns monjos s’acostaren encuriosits per la nostra conversa. Severino va continuar pariant en veu baixa i pegava llambregades tot al voltant.

—Tu m’havies dit que aquell home… devia portar alguna cosa… Doncs bé, he trobat quelcom en el meu laboratori, enmig d’altres llibres… un llibre que no era meu, força estrany…

—Deu ser aquell —va dir Guillem, triomfant—. Porta-me’l de seguida.

—No puc —va dir Severino—, després t’ho explicaré… em penso que he descobert una cosa ben interessant… Has de ser tu que vinguis, et vull ensenyar el llibre… amb precaucions…

I va callar. Acabava d’aparèixer Jorge de trascantó, silenciós com de costum. Caminava amb les mans esteses al davant com si, no habituat a circular per aquell indret, mirés d’esbrinar per on anava. Una persona normal no hauria pogut sentir el xiuxiueig de Severino, però feia temps que sabíem que l’orella de Jorge, com la de tots els cecs, era especialment fina.

De tota manera, semblava que el vell no hagués sentit res. Fins i tot es va encaminar en direcció contrària a la nostra va tocar un dels monjos i li demanà alguna cosa. Aquest l’agafà delicadament pel braç i se l’emmenà fora. En aquell moment reaparegué Michele, que tornà a sol·licitar la presència de Guillem, i el meu mestre prengué un determini:

—T’ho prego —va dir a Severino—, torna-te’n de seguida al teu lloc. Tanca-t’hi a dins i espera’m. I tu —em va dir a mi— segueix Jorge. Encara que hagi sentit alguna cosa, no crec pas que es faci dur a l’hospital. Sigui el que sigui, digue’m on va.

Anava a tornar a la sala, quan va veure (i jo també) Aymaro, que s’obria camí entre aquella gentada per seguir Jorge, que sortia. En aquest moment, Guillem va fer una imprudència perquè va dir a Severino, que ara era al llindar de la porta forana aquest cop en veu alta des de l’altra punta del nàrtex:

—Entesos, doncs! No permetis a ningú que… aquells papers… tomin allà on eren!

Jo, que em disposava a seguir Jorge, vaig veure en aquell moment el cellerer, recalcat al brancal de la porta forana, el qual havia sentit les paraules de Guillem i mirava adés el meu mestre adés l’herborista amb un posat tot encongit per l’esglai. Sorprengué Severino, que sortia cap a fora, i el seguí. Jo, que era al llindar, tenia por de perdre de vista Jorge, que estava a punt de quedar engolit per la boira, però els altres dos, que havien marxat en direcció oposada, també eren a punt d’esvair-se enmig de la calitja. Vaig fer els meus càlculs a cremadent. M’havien encomanat de seguir el cec, perquè hi havia la sospita que volia enfilar cap a l’hospital. Però la direcció que havien pres ell i el seu acompanyant era una altra estaven travessant el claustre, en direcció cap a l’església o cap a l’Edifici. En canvi, el cellerer, sense cap mena de dubte, anava a l’encalç de l’herborista, i Guillem es preocupava pel que pogués passar al laboratori. Per aquesta raó vaig córrer darrere d’aquests dos, tot preguntant-me on podia haver anat Aymaro, encara que no hagués sortit per raons gaire diferents de les nostres.

Deixant entremig una distància prudencial, no deixava de petja el cellerer, el qual afluixava el pas, perquè s’havia adonat que jo el seguia. No podia destriar qui era l’ombra que l’estava empaitant, així com jo no tenia manera de saber si la persona que empaitava era ell, però ni jo tenia dubtes sobre ell ni ell en tenia sobre mi.

Obligant-lo a controlar-me vaig impedir que s’atansés massa a Severino. De tal manera que, quan la porta de l’hospital aparegué enmig de la boira, ja era tancada. Severino ja hi havia entrat, gràcies al cel. El cellerer es tombà altre cop per mirar-me, mentre jo estava plantat com un arbre a l’hort, i, després, decidí de fer cap a la cuina Vaig pensar que havia acomplert la meva missió. Severino era un home de seny, s’hauria guardat prou d’obrir la porta a ningú. Ja no tenia res més a fer i, a més a més, em burxava la curiositat de veure el que passava a la sala capitular. Per aquesta raó vaig decidir tornar-hi i ennovar Guillem de tot plegat. Potser vaig fer mal fet i m’hauria hagut de quedar de guaita així ens hauríem estalviat moltes desgràcies. Però això ho sé ara; llavors no que no ho sabia.

Tot tornant-hi vaig ensopegar ben bé amb Benci, que somreia amb un posat de complicitat.

—Severino ha trobat alguna cosa deixada per Berengario, oi?

—I tu què en saps? —vaig contestar-li asprament, tractant-lo com si fos algú de la meva edat, en part per la ràbia, en part pel seu posat jovenívol, que expressava una malícia quasi infantil.

—No sóc un beneit —respongué Benci—. Severino s’ha donat ànsia a dir no sé què a Guillem, i tu estàs vigilant que no el segueixin…

—I tu ens estàs observant massa, a nosaltres i Severino —vaig dir, arborat.

—Jo? És clar que us observo. Des d’abans d’ahir que tinc l’ull posat als banys i a l’hospital. Si hagués pogut, ja hi hauria entrat. Donaria un ull de la cara per saber què és el que Berengario ha trobat a la biblioteca.

—Tu vols saber massa coses sense tenir-hi dret!

—Jo sóc un estudiós i tinc dret a saber, he vingut de l’altra punta del món per conèixer la biblioteca, i la biblioteca és closa com si contingués coses dolentes, i jo…

—Deixa’m anar —vaig dir, tallant.

—Et deixo anar perquè m’has dit el que jo volia saber.

—Jo?

—També callant es pot parlar.

—T’aconsello que no entris a l’hospital —li vaig dir.

—No hi entraré, estigues tranquil. Però ningú no em prohibeix que miri de fora estant.

Vaig parar d’escoltar-me’l i me’n vaig anar. Aquell badoc, a la traça, no representava cap perill. Em vaig atansar a Guillem i li vaig fer cinc cèntims de tot plegat. Ell va fer un gest d’aprovació i em va indicar que callés. L’aldarull s’encalmava. Els legats de cada bàndol es feien el bes de la pau. Alborea lloava la fe dels framenors, Girolamo exaltava la caritat dels predicadors, tothom proclamava l’esperança en una església que no fos trasbalsada per les lluites intestines. Els uns lloaven la fortalesa, els altres la temprança, tots plegats invocaven la justícia i apel·laven a la prudència. No havia vist mai tants homes tan sincerament consagrats al triomf de les virtuts teologals i cardinals.

Però Bertrando del Poggetto ja convidava Guillem a expressar les tesis dels teòlegs imperials. Guillem es posà dret, a contracor d’una banda, s’adonava que aquell encontre no feia cap servei, i de l’altra, tenia pressa per anar-se’n, ja que el preocupava més aquell llibre misteriós que no pas el resultat d’aquella reunió. No podia, però, defugir el seu deure.

Va començar a parlar, doncs, enmig de molts «eh» i «oh», potser més que de costum i més que no calia, com si volgués donar entenent que no estava gens segur del que anava a dir, i, a tall d’exordi, afirmà que comprenia molt bé el punt de vista dels qui l’havien precedit en l’ús de la paraula, i que, d’altra banda, allò que d’altres anomenaven la «doctrina» dels teòlegs imperials no eren sinó algunes observacions escadusseres que no pretenien imposar-se com a veritat de fe.

Va afegir que, atesa la immensa bondat que Déu havia mostrat en crear el poble dels seus fills, estimant-los tots sense distincions, des d’aquelles pàgines del Gènesi en què encara no es feia esment de sacerdots ni de reis, sinó que es considerava que el Senyor havia donat a Adam i als seus descendents la potestat sobre les coses d’aquesta terra sempre que obeïssin les lleis divines, es podia sospitar que, al mateix temps, al Senyor no li fos estranya la idea que, en les coses terrenals, el poble és legislador i primera causa efectiva de la llei. Caldria entendre per poble la universalitat dels ciutadans; però, com que entre els ciutadans cal comptar també els infants, els idiotes, els malfactors i les dones, potser es podia arribar raonablement a definir el poble com la part millor dels ciutadans, encara que ell, de moment, no considerava escaient de determinar quins ciutadans integraven efectivament aquest sector.

Va estossegar, demanà excuses al públic al·legant que aquell dia hi havia una atmosfera molt humida, i conjecturà que la fórmula perquè el poble pogués expressar la seva voluntat podia ser una assemblea general electiva. Va dir que semblava de bon juí que la tal assemblea pogués interpretar, modificar o suspendre les lleis, perquè, si hi ha un sol legislador, pot obrar malament per ignorància o per malícia, i afegí que no calia recordar als assistents els casos esdevinguts recentment en aquest sentit. Em vaig adonar que el públic, un xic esmaperdut per les seves paraules anteriors, no podia sinó aprovar aquestes darreres afirmacions, perquè cadascú pensava evidentment en una persona diferent i cadascú considerava funesta la persona en qui pensava.

Bé, continuà Guillem, si un sol legislador pot fer malament les lleis, no serà millor que les facin entre molts? Naturalment, emfasitzà, parlava de lleis terrenals, relatives al bon funcionament de les coses civils. Déu havia dit a Adam que no mengés de l’arbre del bé i del mal, i aquella era la llei divina; però després l’havia autoritzat, què dic?, l’havia encoratjat a donar noms a les coses, i en aquesta matèria havia deixat llibertat al seu súbdit terrestre. Efectivament, encara que alguns, en la nostra època, diuen que nomina sunt consequentia rerum,194 el llibre del Gènesi és ben clar sobre aquest punt: Déu menà davant de l’home tots els animals perquè aquest els donés nom, i, qualsevol que fos el nom que l’home donés a cada ésser viu, aquest hauria de ser el seu nom des de llavors. I, encara que, sens dubte, el primer home va ser prou sagaç per anomenar, en la seva llengua edènica, cada cosa i cada animal segons la seva naturalesa, això no exclou que ell exercís una mena de dret sobirà en imaginar el nom que a parer seu s’adeia millor amb aquella naturalesa. Perquè, efectivament, ara ja sabem que són diversos els noms que els homes posen per designar els conceptes, i només els conceptes, signes de les coses, són iguals per a tothom. Talment que, sens dubte, el mot nomen ve de nomos, ço és, llei, ja que, precisament, els nomina, els donen els homes ad placitum, és a dir, en virtut d’una convenció lliure i col·lectiva.

Els presents no gosaren discutir aquesta erudita demostració. En virtut d’això, conclogué Guillem, es veu clarament que la legislació sobre les coses d’aquesta terra i, per tant, sobre les coses de les ciutats i dels regnes, no té res a veure amb la custòdia i l’administració de la paraula divina, privilegi inalienable de la jerarquia eclesiàstica. Malaguanyats, doncs, els infidels, que no tenen una autoritat semblant que interpreti per a ells la paraula divina (i tothom va plànyer els infidels). Però, ¿ens permet això, potser, de dir que els infidels no tenen tirada a fer lleis i a administrar llurs afers mitjançant governs, reis i emperadors, o soldans i califes, tant se val? ¿Era possible negar que molts emperadors romans havien exercit el poder temporal amb seny, per exemple Trajà? ¿I qui és que ha donat als pagans i als infidels aquesta capacitat natural de legislar i de viure en comunitats polítiques? ¿Potser llurs divinitats mentideres, que necessàriament no existeixen (o no existeixen necessàriament, sigui com sigui que es vulgui entendre la negació d’aquesta modalitat)? Evidentment, no. Només els la podia haver conferida el Déu dels exèrcits, el Déu d’Israel, pare de Nostre Senyor Jesucrist… Prova admirable de la bondat divina que ha conferit àdhuc a aquell qui desconeix l’autoritat del pontífex romà i no professa els misteris sagrats, dolços i terribles del poble cristià! Però, ¿quina demostració hi pot haver millor que aquesta del fet que el domini temporal i la jurisdicció secular no tenen res a veure amb l’església i amb la llei del Crist Jesús i foren ordenats per Déu fora de qualsevol ratificació eclesiàstica i abans i tot que naixés la nostra santa religió?

Va estossegar de bell nou; però, aquest cop, d’altres el van acompanyar. Molts dels assistents es bellugaven en les seves butaques i expectoraven. Vaig veure el cardenal, que es passava la llengua pels llavis i feia un gest, cortès però impacient, per convidar Guillem a anar al gra. I Guillem començà a plantejar allò que, a parer de tothom, fins i tot d’aquells qui no les compartien, semblaren les conclusions desplaents d’aquell discurs inatacable. Llavors Guillem digué que les seves deduccions li semblaven fonamentades en l’exemple mateix del Crist, el qual no va venir en aquest món per manar, sinó per sotmetre’s segons les condicions que va trobar en el món, si més no pel que feia a les lleis del Cèsar. No va voler que els apòstols tinguessin domini i comandament, i per això semblava assenyat que els successors dels apòstols fossin rellevats de qualsevol poder mundà i coactiu. Si el pontífex, els bisbes i els sacerdots no se sotmetien al poder mundà i coactiu del príncep, l’autoritat d’aquest se n’afebliria, i se n’afebliria un orde que, com abans havia demostrat, Déu havia instaurat. Cal considerar, sens dubte, certs casos molt delicats —digué Guillem—, com el dels heretges, sobre l’heretgia dels quals només l’església, guardiana de la veritat, es pot pronunciar, i només el braç secular pot actuar. Quan l’església identifica heretges, caldrà, sens dubte, que els assenyali al príncep, el qual és just que sigui informat de les condicions dels seus ciutadans. Però, ¿què haurà de fer el príncep amb un heretge? ¿Condemnar-lo en nom de la veritat divina de què no és guardià? El príncep pot condemnar l’heretge, i ha de fer-ho, quan els seus actes perjudiquen la convivència de tothom, és a dir, quan l’heretge proclama la seva heretgia matant o vexant els qui no la comparteixen. Però el poder del príncep s’atura aquí, perquè ningú d’aquesta terra no pot ser obligat mitjançant suplici a seguir els preceptes de l’evangeli; altrament, ¿en què pararia aquell lliure albir per l’exercici del qual tothom serà jutjat a l’altre món? L’església pot advertir i ha d’advertir a l’heretge que s’està foraviant de la comunitat dels fidels, però no el pot jutjar a la terra ni obligar-lo contra la seva voluntat. Si el Crist hagués volgut que els seus sacerdots obtinguessin el poder coactiu, hauria promulgat preceptes precisos com ho féu Moisès amb la llei antiga. No ho va pas fer. Per tant, no ho va pas voler. ¿O algú vol suggerir que sí que ho volia, però que li van mancar el temps o la capacitat de dir-ho, en tres anys que va predicar? Era just que no ho volgués, perquè, si ho hagués volgut, aleshores el papa hauria pogut imposar la seva voluntat al rei, i el cristianisme ja no seria llei de llibertat, sinó esclavatge intolerable.

Tot això, afegí Guillem amb expressió somrient, no comporta cap limitació dels poders del summe pontífex, sinó una exaltació de la seva missió: perquè el servidor dels servidors de Déu és en aquesta terra per servir, no pas per ser servit. I, finalment, fóra, si més no, estrany que el papa tingués jurisdicció damunt les coses de l’imperi i no damunt els altres regnes de la terra. Com és sabut, allò que diu el papa sobre les coses divines és vàlid per als súbdits del rei de França i així mateix per als del rei d’Anglaterra, però ha de ser vàlid també per als súbdits del Gran Khan o del soldà dels infidels, que precisament s’anomenen infidels perquè no són fidels a aquesta bella veritat. I, doncs, si el papa acceptés de tenir jurisdicció temporal —en tant que papa— damunt les coses de l’imperi, podria fer sospitar que, pel fet d’identificar-se la jurisdicció temporal amb l’espiritual, no solament no tenia jurisdicció espiritual sobre els sarraïns o sobre els tàrtars, sinó tampoc sobre els francesos i els anglesos, la qual cosa fóra una blasfèmia criminal. Heus aquí la raó, concloïa el meu mestre, per la qual li semblava just de suggerir que l’església d’Avinyó injuriava la humanitat sencera quan afirmava que li pertocava d’aprovar o suspendre l’emperador electe dels romans. El papa no té més drets sobre l’imperi que sobre altres regnes, i, com que no són sotmesos a l’aprovació del papa ni el rei de França ni el soldà, no es veu cap bona raó perquè s’hi hagi de sotmetre l’emperador dels alemanys i dels italians. Aquesta submissió no és conforme al dret diví, perquè les escriptures no en fan esment. No la sanciona el dret de les gents, en virtut de les raons suara adduïdes. Pel que fa a les relacions amb el debat sobre la pobresa, va dir a l’últim Guillem, les seves opinions modestes, elaborades en forma de suggestions amables per ell i per alguns com Marsilio de Pàdua i Jean de Jandun, portaven a les conclusions següents: si els franciscans volien romandre pobres, el papa no podia oposar-se a un desig tan virtuós i calia que no ho fes. Certament, si la hipòtesi de la pobresa del Crist es demostrés, no solament això beneficiaria els framenors, sinó que reforçaria la idea que Jesús no havia volgut per a ell cap jurisdicció terrenal. Però aquell matí ell havia sentit persones bastant aciençades que afirmaven que no es podia demostrar que Jesús vagi ser pobre. Per la qual cosa li semblava més escaient capgirar la demostració. Perquè ningú no havia afirmat, ni hauria pogut afirmar, que Jesús vagi demanar per a ell ni per als seus cap jurisdicció terrenal, aquest allunyament de Jesús respecte a les coses temporals li semblava un indici suficient per convidar a considerar, sense pecar, que Jesús també havia preferit la pobresa.

Guillem havia parlat en un to tan modest, havia expressat les seves certituds d’una manera tan dubitativa, que cap dels presents no pogué aixecar-se per refutar-lo. Això no vol pas dir que tothom estigués convençut del que ell havia dit. No solament els avinyonesos es removien amb la cara encesa i fent-se comentaris a sota veu, sinó que l’Abat mateix semblava molt desfavorablement impressionat amb aquelles paraules, com si pensés que no era aquella la manera com ell havia concebut les relacions entre el seu orde i l’imperi. I, pel que fa als framenors, Michele de Cesena estava perplex, Girolamo, escruixit, Ubertino pensarós.

Trencà el silenci el cardenal Del Poggetto, sempre somrient i tranquil, que, amb tota delicadesa, preguntà a Guillem si aniria a Avinyó a repetir aquestes coses al senyor papa. Guillem demanà el parer del cardenal; aquest va dir que el senyor papa havia sentit moltes opinions discutibles al llarg de la seva vida i que era un home amantíssim amb tots els seus fills, però que segurament aquestes proposicions l’entristirien molt.

Hi intervingué Bernat Gui, que fins aquell moment no havia badat boca:

—Em complauria molt que fra Guillem, tan traçut i tan eloqüent en l’exposició de les seves idees, les vingués a sotmetre al judici del pontífex…

—M’heu convençut, senyor Bernat —va dir Guillem—. No vindré pas. Després, tombant-se cap al cardenal, en to d’excusa: —Sabeu?, aquesta fluxió que m’està agafant al pit em desaconsella d’emprendre un viatge tan llarg en aquesta estació…

—Però, aleshores, per què heu parlat tanta estona? —preguntà ei cardenal.

—Per donar testimoniatge de la veritat —va dir Guillem humilment—. La veritat ens farà lliures.

—Doncs no! —esclatà en aquest punt Jean de Baune—. Aquí no es tracta pas de la veritat que ens farà lliures, sinó de la veritat excessiva que vol passar per veritable!

—Això també és possible —reconegué Guillem amb dolçor.

De cop i volta vaig intuir que estava per desfermar-se una tempestat de cors i de llengües molt més furient que la d’abans. Però no va passar res. Quan encara parlava De Baune, el capità dels arquers va entrar i va xiuxiuejar uns mots a Bernat a cau d’orella Aquest es posà dret d’una bursada i demanà la paraula amb un gest de la mà:

—Germans —va dir—, potser més endavant podrem reprendre aquesta discussió profitosa, però ara un esdeveniment d’una gravetat espaventosa ens obliga a suspendre les nostres tasques, amb el permís de l’Abat. Potser he sadollat, sense voler-ho, les expectatives de l’Abat mateix, que esperava descobrir el culpable del reguitzell de crims ocorreguts aquests dies passats. Aquest home es troba ara a les meves mans. Però, ai!, ha estat agafat massa tard, altre cop… Allà ha passat alguna cosa…

Va assenyalar cap a fora amb un gest imprecís. Travessà la sala a gambades i sortí, seguit de molts. Guillem i jo entre els primers.

El meu mestre em mirà i em digué:

—Em temo que no hagi passat alguna cosa a Severino.





Cinquè dia


SEXTA

En què hom troba Severino assassinat i no es troba el llibre que ell havia trobat

Travessàrem l’esplanada angoixats, a gambades. El capità dels arquers ens menà cap a l’hospital i, en arribar-hi, vam veure un bellugueig d’ombres enmig de la grisor densa; eren monjos i servents que acudien i arquers que feien guàrdia davant de la porta barrant el pas.

—Aquests homes armats eren allà enviats per mi, per cercar un home que podia aclarir tots aquests misteris —va dir Bernat.

—El germà herborista? —demanà esbalaït l’Abat.

—No, ara ho veureu —va dir Bernat obrint-se camí cap a dintre.

Vam entrar al laboratori de Severino i un espectacle penós s’oferí als nostres ulls. EI malaguanyat herborista jeia mort enmig d’un bassal de sang, amb el cap esberlat. Al voltant, les prestatgeries semblaven devastades per la tempesta: flascons, ampolles, llibres i documents d’ací d’allà, en una escampadissa de ruïna i desordre. Vora el cos hi havia una esfera armil·lar, almenys dues vegades més grossa que el cap d’un home; de metall finament treballat, la coronava una creu d’or, i recolzava sobre un trespeus decorat. Ja l’havia vista d’altres vegades damunt la taula que hi havia a l’esquerra de l’entrada.

A l’altre cap de la sala, dos arquers subjectaven el cellerer, que forcejava entre protestes d’innocència, i, quan entrà l’Abat, cridà encara més fort.

—Senyor —cridava—, les aparences juguen contra meu! He entrat aquí que Severino ja era mort i m’han trobat aquí que em mirava esbalaït aquest carnatge!

El cap dels arquers s’acostà a Bernat i, amb el permís d’aquest, féu un report dels fets davant tothom. Els arquers havien rebut ordre de cercar el cellerer i arrestar-lo, i feia més de dues hores que l’empaitaven per tota l’abadia. L’ordre devia venir de Bernat, que ho havia decidit així abans d’entrar al capítol, i els soldats, que no coneixien bé l’indret, probablement havien errat l’orientació de la seva percaça, sense adonar-se que el cellerer, ignorant encara del seu fat, era al nàrtex amb els altres; i, d’altra banda, la boira havia entrebancat amb escreix la recerca. Fos com fos, de les paraules que deia el capità, es deduïa que quan Remigio, després de deixar-lo jo, havia anat cap a les cuines, algú l’havia albirat i n’havia passat avís als arquers, els quals arribaren a l’Edifici quan Remigio ja tornava a ser fora, feia un moment, perquè Jorge, que era a la cuina, va afirmar que tot just havia parlat amb ell. Els arquers havien escorcollat llavors l’altiplà en direcció als horts, i aquí, sorgint d’enmig de la boira com un fantasma, havien trobat el vell Alinardo, que s’havia perdut. Alinardo mateix havia dit que acabava de veure el cellerer entrar a l’hospital. Els arquers hi havien fet cap de seguida. Havien trobat la porta oberta En entrar, havien trobat Severino exànime i el cellerer que regirava delerosament les prestatgeries, i tot ho feia anar per terra, com si busqués alguna cosa. Era fàcil d’entendre el que havia passat, concloïa el capità. Remigio havia entrat, s’havia abraonat sobre l’herborista, l’havia mort i estava buscant allò que l’havia induït a matar-lo.

Un arquer aixecà de terra l’esfera armil·lar i l’allargà a Bernat. L’elegant arquitectura de cercles d’aram i argent, sostinguda per una carcassa més sòlida d’anells de bronze, havia estat empunyada pel tronc del trespeus i brandada amb força damunt el crani de la víctima, de tal manera que per l’impacte havia esmicolat o esclafat per alguna banda molts dels cercles més delicats. I que aquest era el cantó per on havien descarregat el cop sobre el cap de Severino, ho demostraven les restes i fins i tot els grumolls de cabells i els esquitxos immunds de matèria cerebral.

Guillem s’acotà damunt Severino per assegurar-se que era mort. Els ulls d’aquell pobret, entelats per la sang vessada a regalims que sortien del cap, eren tots esbatanats, i em vaig preguntar si no hauria estat possible de llegir en la pupil·la enravenada la imatge de l’assassí, com expliquen que ha passat en altres ocasions, darrer vestigi de les percepcions de la víctima. Vaig veure que Guillem cercava les mans del mort per comprovar si tenia taques negres als dits, tot i que, en aquell cas, la causa de la mort era evident; però Severino tenia posats aquells mateixos guants de pell amb els quals l’havia vist de vegades manipular herbes perilloses, llangardaixos, insectes inconeguts.

En l’endemig. Bernat Gui deia al cellerer:

—Remigio de Varagine, aquest és el teu nom, oi? T’havia fet buscar pels meus homes basant-me en altres acusacions i per confirmar altres sospites. Ara comprovo que havia obrat dreturerament encara que massa tard, i me’n blasmo. Senyor —va dir a l’Abat—, em considero gairebé responsable d’aquest darrer crim, perquè des d’aquest matí sabia que calia lliurar aquest home a la justícia, un cop escoltades les revelacions d’aquell altre desgraciat que arrestàrem ahir a la nit. Però, com vós mateix heu pogut veure, al llarg d’aquest matí m’han retingut d’altres obligacions i els meus homes han fet el que han pogut…

Mentre parlava, amb veu ben alta perquè tots els presents el sentissin (la sala s’havia anat omplint de gom a gom de gent que furetejava per tots els racons, observant l’escampadissa d’objectes trencats, assenyalant el cadàver i comentant a cau d’orella el crim espaventós), vaig destriar entre aquella gernació Malaquies, que guaitava l’escena amb posat obac. També va reparar-hi el cellerer, que estava a punt de ser arrossegat a l’exterior. Es desempallegà dels arquers i s’abraonà sobre el germà, l’engrapà per l’hàbit i li digué unes paraules desesperades, cara a cara, abans no el tornessin a aferrar els arquers. Mentre se l’emportaven amb brutalitat, encara es va tombar cap a Malaquies i li cridà:

—Si jures, jo també juro!

Malaquies trigà un xic a respondre, com si cerqués els mots escaients. Després, quan ja el cellerer travessava el llindar, va dir-li:

—No faré res contra tu.

Guillem i jo ens vam mirar, demanant-nos què podia significar aquella escena També Bernat l’havia observada, però no en semblava trasbalsat, perquè va llançar un somriure a Malaquies, com per aprovar les seves paraules i segellar amb ell una complicitat sinistra. Després anuncià que, just havent dinat, es reuniria a la sala capitular un primer tribunal per instruir públicament la indagació. Sortí i ordenà de portar el cellerer a la ferreria i que el privessin de parlar amb Salvatore.

En aquell moment vam sentir que ens cridava Benci, que era a la nostra esquena:

—He entrat tot just després de vosaltres —va dir en un murmuri—, quan la sala era encara mig buida, i encara no hi era Malaquies.

—Deu haver entrat després —va dir Guillem.

—No —assegurà Benci—, jo era vora la porta, he vist qui entrava. Us dic que Malaquies ja era dins… abans.

—Abans de què?

—Abans no entrés el cellerer. No ho puc pas jurar, però em penso que ha sortit d’aquella cortina gran, quan aquí ja era ple de gent —i assenyalà un gran cortinatge que protegia un llit on Severino acostumava a fer reposar els pacients que acabaven de prendre una medecina.

—¿Vols insinuar que ha estat ell que ha mort Severino i que s’ha retirat allà darrere quan ha entrat el cellerer? —preguntà Guillem.

—O que des d’allà darrere ha presenciat els fets. ¿Per què, si no, el cellerer li ha suplicat que no el perjudiqui i li ha promès, a canvi, de no perjudicar-lo?

—És possible —va dir Guillem—. Sigui com sigui, aquí hi havia un llibre i encara hi hauria de ser, perquè tant el cellerer com Malaquies han sortit amb les mans buides. —Guillem, mercès a les meves informacions, sabia que Benci sabia, i en aquell moment necessitava ajut. S’atansà a l’Abat, que fitava afligit el cadàver de Severino, i li pregà que fes sortir tothom, perquè volia escorcollar aquells indrets més acuradament. L’Abat va accedir-hi i sortí al seu tom, després de mirar-se Guillem amb escepticisme, com si li retragués que sempre arribés tard. Malaquies tractà de romandre allà adduint diverses raons, totes imprecises; Guillem li féu observar que allò no era la biblioteca i que en aquell lloc no podia invocar cap dret. Fou amable però inflexible, i així es venjà d’aquella vegada que Malaquies no li havia permès d’examinar a taula de Venanci.

Quan quedàrem sols tots tres, Guillem buidà la taula de les miques de vidre i els papers que la cobrien i em digué que li passés un rere l’altre els llibres de la col·lecció de Severino. Una minsa col·lecció, comparada amb la del laberint, tan rica; però, tot i això, constava de desenes i desenes de llibres de diferents dimensions, que abans eren ben aconduïts a les prestatgeries i ara eren esbarriats desordenadament per terra, entre tot d’objectes diversos, trabucats per les mans frisoses del cellerer, alguns desfets com si el que cerqués no hagués estat un llibre, sinó alguna cosa guardada dins les pàgines d’un llibre. Alguns havien estat violentament esquinçats i desenquadernats. Arreplegar-los, inspeccionar-los d’una llambregada i apilar-los damunt la taula va ser una tasca feixuga, que haguérem de dur a terme a corre-cuita, perquè l’Abat ens havia concedit poca estona, atès que després havien d’entrar els monjos per recompondre el cos destrossat de Severino i agençar-lo per a la sepultura. I també calia fer una passada per tot el voltant, mirar sota les taules, darrere els prestatges i els armaris, no fos cas que ens hagués passat res per malla després del primer escorcoll. Guillem no va voler que Benci m’ajudés i només li va permetre que es plantés a fer guàrdia davant de la porta. Malgrat les ordres de l’Abat, moltes persones maldaven per entrar, servents esparverats per aquella notícia, que ploraven llur germà, novicis que venien amb draps blancs i gibrells d’aigua per rentar i embolcallar el cadàver…

Calia, doncs, fer-ne via. Jo agafava els llibres i els passava a Guillem, que els examinava i els deixava damunt la taula. Després ens vam adonar que la feina era llarga i jo el vaig ajudar a repassar els llibres, és a dir, que jo agafava un llibre, el refeia si era desenquadernat, en llegia el títol i el deixava damunt la taula. En molts casos no eren sinó fulls esparsos.

—De plantis libri tres,195 maledicció, no és pas aquest! —deia Guillem, i llançava el llibre damunt la taula.

—Thesaurus herbarum196 —deia jo, i Guillem—: Deixa’l estar, busquem un llibre grec!

—Aquest? —preguntava jo, ensenyant-li una obra les pàgines de la qual eren atapeïdes de caràcters abstrusos. I Guillem—; No, aquest és àrab, beneit! Ja tenia raó Bacon, que deia que la primera obligació del savi és estudiar llengües!

—Però tampoc no el sabeu vós, l’àrab! —replicava jo, picat.

I Guillem em contestava:

—Però almenys sé quan és àrab!

I jo m’enrojolava, perquè sentia Benci que reia a la meva esquena.

Hi havia un gavadal de llibres, i encara hi havia més apunts, rotlles amb dibuixos de la volta del cel, catàlegs de plantes estranyes, fulls manuscrits esparsos, que probablement duien lletra del difunt. Treballàrem de valent, escorcollàrem el laboratori de dalt a baix. Guillem, amb una gran fredor, va gosar remoure el cadàver, no fos cas que hi hagués quedat res a sota, i li burxà l’hàbit. Endebades.

—És impossible —va dir Guillem—. Severino s’ha tancat aquí dins amb un llibre. El cellerer no el tenia…

—No se’l pot haver amagat sota l’hàbit? —vaig preguntar.

—No; el llibre que vaig veure aquest dia al matí sota la taula de Venanci era gros, ens n’hauríem adonat.

—Com era relligat? —vaig preguntar.

—No ho sé pas. Era a terra, obert, i només el vaig poder veure uns segons, tot just per adonar-me que era escrit en grec, però no recordo res més. Continuem: el cellerer no l’ha agafat i Malaquies tampoc, em penso.

—Segur que no —confirmà Benci—. Quan el cellerer l’ha aferrat pel pit, s’ha vist que no el podia guardar sota l’escapulari.

—Molt bé. És a dir, molt malament. Si el llibre no es troba en aquesta sala, és evident que algú més, a part de Malaquies i el cellerer, ha entrat abans.

—És a dir, una tercera persona que ha mort Severino?

—Massa gent —va dir Guillem.

—D’altra banda —vaig dir—, qui podia saber que el llibre era aquí?

—Jorge, per exemple, si ens ha sentit.

—Sí —vaig dir—, però Jorge no hauria pogut matar un home cepat com Severino, i amb tanta violència.

—No, és clar. A més a més, tu l’has vist que anava a l’Edifici, i els arquers l’han trobat a la cuina poc abans de trobar el cellerer. Per tant, no hauria tingut temps de venir aquí i tornar després a la cuina. Compta que, encara que camini amb desimboltura, ha d’anar vorejant les parets i no hauria pogut travessar els horts d’una correguda…

—Deixeu-me raonar amb el meu cap —vaig dir, desitjós d’emular el meu mestre—. No pot haver estat Jorge, doncs. Alinardo rodava pels voltants, però a penes s’aguanta dret i no és de creure que hagi pogut més que Severino. El cellerer ha estat aquí, però el temps escolat entre la seva sortida i l’arribada dels arquers ha estat tan breu que em sembla difícil que hagi pogut fer-se obrir la porta per Severino, encarar-s’hi, matar-lo i armar després tot aquest cafarnaüm. Malaquies podria haver vingut abans que ningú. Jorge ens ha sentit quan parlàvem al nàrtex, ha anat a l’scriptorium a informar Malaquies que Severino tenia un llibre de la biblioteca. Malaquies ha vingut, ha convençut Severino que li obrís la porta i l’ha mort. Déu sap per què. Però si cercava el llibre l’hauria pogut reconèixer sense posar-ho tot de cap per avall, perquè és ell el bibliotecari! Llavors qui ens queda?

—Benci —va dir Guillem.

Benci brandà el cap, negant enèrgicament:

—No, fra Guillem, vós sabeu que m’abrusava la curiositat! Però, si hagués entrat aquí i hagués pogut sortir amb el llibre, ara no us estaria fent companyia: estaria examinant el meu tresor en algun altre indret…

—Una prova gairebé convincent —somrigué Guillem—. Però tu tampoc no saps com és fet el llibre. Podria ser que l’haguessis mort i ara fossis aquí per tractar d’identificar el llibre.

Benci s’enrojolà tot.

—No sóc un assassí! —protestà.

—Ningú no ho és abans de cometre el primer crim —va dir Guillem, filosòficament—. Sigui com sigui, el cas és que el llibre no hi és, i aquesta és una prova suficient del fet que tu no l’has deixat aquí. I em sembla raonable que, si l’haguessis agafat abans, t’hauries fet fonedís enmig del batibull.

Es tombà cap al cadàver i se’l va mirar. Semblava que tot just caigués en el fet que el seu amic havia mort.

—Pobre Severino! —va dir—. Havia arribat a sospitar de tu i de les teves metzines. I tu temies alguna malvestat d’algun verí; si no, no t’hauries posat els guants. Temies un perill de la terra i t’ha arribat de la volta del cel. —Tornà a agafar l’esfera i se la mirà atentament—. Vés a saber per què han fet servir precisament aquesta arma…

—Era a l’abast de la mà.

—Potser és per això. Però també hi havia vasos, estris de jardiner… És una bona mostra de l’art dels metalls i de la ciència astronòmica. Està destrossada i… Déu del cel! —cridà.

—Què passa?

—I fou atacada la tercera part del sol, de la lluna i de les estrelles… —recità.

Jo coneixia prou bé el text de l’apòstol Joan.

—La quarta trompeta! —vaig exclamar.

—Tanmateix. Primer la pedregada, després la sang, després l’aigua i ara les estrelles… Si és així, cal revisar-ho tot; l’assassí no ha atacat a l’atzar, ha seguit un pla… Però, ¿es pot imaginar una ment tan malvada que només mati quan ho pot fer seguint els dictats del llibre de l’Apocalipsi?

—Què passarà amb la cinquena trompeta? —vaig preguntar escruixit. Vaig provar de recordar—: I vaig veure una estrella caiguda del cel a la terra i li donaren la clau del pou de l’abisme… ¿Morirà algú negat en el pou?

—La cinquena trompeta ens promet moltes més coses —va dir Guillem—. Del pou sortirà la fumarada d’un gran forn, després en sortiran unes llagostes que turmentaran l’home amb un fibló semblant al dels escorpins. I l’aspecte de les llagostes serà com el de cavalls amb corones d’or al cap i dents de lleó… El nostre home disposa de diferents mitjans per acomplir les paraules del llibre… Però no continuem fantasiejant. Valdrà més que tractem de recordar el que ens ha dit Severino quan ha trobat el llibre…

—Vós li heu dit que us el portés i ell ha dit que no podia…

—Efectivament. Després ens han interromput. Per què no podia? Un llibre és fàcil de transportar. I per què s’ha posat els guants? En l’enquadernació del llibre, ¿potser hi ha alguna cosa relacionada amb el verí que va matar Berengario i Venanci? Una insídia misteriosa, una punta infectada…

—Una serp! —vaig dir.

—Per què no una balena? No, encara fantasiegem. La metzina, ja ho hem vist, hauria de passar per la boca. A més a més, no és que Severino hagi dit que no podia transportar el llibre. Ha dit que s’estimava més ensenyar-me’l aquí. I s’ha posat els guants… Ara com ara, sabem que aquell llibre s’ha de tocar amb guants. I això també va per tu, Benci, si el trobes, com així ho esperes. I, com que ets tan servicial, em pots ajudar. Puja a l’scriptorium i vigila Malaquies. No li llevis l’ull de sobre.

—Així ho faré! —va dir Benci, i sortí, tot cofoi, em va semblar, de la missió que li havien encomanat.

No poguérem contenir més estona l’allau dels monjos, que envaïren la sala. Ja havia passat l’hora del dinar i probablement Bernat estava reunint el seu tribunal a la sala capitular.

—Aquí no hi ha res més a fer —va dir Guillem.

Em va venir una idea al cap:

—L’assassí —vaig dir—, ¿no hauria pogut llançar el llibre per la finestra i anar-lo a recollir darrere de l’hospital?

Guillem es mirà amb escepticisme els finestrals del laboratori, que semblaven tancats hermèticament.

—Anem-ho a veure —va dir.

Vam sortir i vam escorcollar la part posterior de l’edifici, que es trobava gairebé a redós de la muralla, deixant tot just un pas estret. Guillem caminava amb tota prudència perquè en aquell tros la neu dels dies passats s’havia conservat intacta. Les nostres passes deixaven empremtes evidents en la crosta glaçada, però fràgil, i, per tant, si algú hagués passat per allà abans que nosaltres, la neu ho hauria delatat. No hi vam veure res.

Vam deixar l’hospital descartant la meva pobra hipòtesi, i, mentre travessàvem l’hort, vaig preguntar a Guillem si tanmateix es refiava de Benci.

—No pas del tot —va dir Guillem—; però, sigui com sigui, no li hem dit res que no sabés, i li hem fet agafar por del llibre. A més a més, fent-li vigilar Malaquies, fem que també Malaquies el vigili a ell, i Malaquies, evidentment, també està cercant el llibre.

—I què volia el cellerer?

—Ho sabrem aviat. És obvi que volia alguna cosa, i ho volia de seguida, per defugir un perill que l’esparverava. Aquesta cosa, Malaquies la deu saber; altrament, no ens explicaríem la súplica desesperada que li ha fet Remigio…

—Sigui com sigui, el llibre ha desaparegut…

—Això és el més inversemblant de tot —va dir Guillem, quan ja arribàvem a la sala capitular—. Suposant que hi era, i Severino ens ha dit que sí, o bé se l’han endut o bé encara és allà.

—I, com que no hi és, algú se l’ha endut —vaig concloure.

—Ningú no ha dit que no s’hagi de fer el raonament partint d’una premissa menor. Com que tot confirma que ningú no se’l pot haver endut…

—Aleshores encara hauria de ser allà. Però no hi és.

—Un moment. Nosaltres diem que no hi era perquè no l’hem trobat. Però potser no l’hem trobat perquè no l’hem vist allà on era.

—Però hem mirat pertot arreu!

—Hem mirat, però no hem pas vist. O hem vist però no hem reconegut… Adso, ¿com ens ha descrit Severino aquell llibre, quins mots ha fet servir?

—Ha dit que havia trobat un llibre que no era dels seus, en grec…

—No! Ara me’n recordo! Ha dit un llibre estrany. Severino era un home culte, i per a un home culte un llibre en grec no és pas estrany, encara que aquell home culte no sàpiga el grec, perquè, si més no, reconeixeria l’alfabet. I un home culte no definiria com a estrany ni tan sols un llibre en àrab, encara que no conegui l’àrab… —S’interrompé—. I què hi feia, un llibre àrab, al laboratori de Severino?

—Però per què havia de qualificar d’estrany un llibre àrab?

—Vet aquí el problema. Si l’ha qualificat d’estrany és perquè era d’un aspecte insòlit, insòlit almenys per a ell, que feia d’herborista i no de bibliotecari… I a les biblioteques passa que de vegades molts manuscrits antics es relliguen junts, i en un sol volum s’apleguen textos diversos i curiosos, un en grec, un en arameu…

—… i un en àrab! —vaig cridar, llampat per aquella il·luminació.

Guillem m’arrossegà violentament fora del nàrtex i em féu córrer cap a l’hospital:

—Bèstia teutona, gamarús, ignorant, només t’has mirat les primeres pàgines i no pas les altres!

—Però, mestre —vaig dir panteixant—, sou vós que us heu mirat les pàgines que us he ensenyat, i m’heu dit que era àrab i no grec!

—És veritat, Adso, la bèstia sóc jo, corre, de pressa!

Vam tornar al laboratori i vam tenir feina a entrar-hi, perquè els novicis ja treien el cadàver. Per la sala voltaven altres badocs. Guillem s’abraonà damunt la taula i regirà els llibres a la percaça del volum fatídic. Els rebatia per terra davant els ulls esbalaïts dels presents, els obria i els tornava a obrir dues vegades. Dissortadament, el manuscrit àrab no hi era. En recordava vagament la coberta, vella, bastant fràgil i atrotinada, protegida amb unes minses bandes de metall.

—Qui ha entrat aquí després de sortir jo? —preguntà Guillem a un monjo.

Aquest arronsà les espatlles. Era evident que havia entrat tothom, i ningú.

Ens vam posar a considerar totes les possibilitats. Malaquies? Era versemblant, sabia el que volia, potser ens havia vigilat, ens havia vist sortir amb les mans buides, i havia tornat segur de guanyar la partida. Benci? Vaig recordar que, quan ens havíem barallat per aquell text àrab, havia rigut. Aleshores jo m’havia pensat que reia de la meva ignorància, però potser reia de la ingenuïtat de Guillem, i és que ell sabia prou bé de quantes maneres es pot presentar un vell manuscrit, i potser havia pensat allò que a nosaltres no se’ns va acudir i hauríem hagut de pensar en aquell moment, és a dir, que Severino no coneixia l’àrab i que, en conseqüència, era xocant que guardés entre els seus llibres un text que no podia llegir. ¿O potser hi havia un tercer personatge?

Guillem estava profundament humiliat. Vaig tractar de consolar-lo i li vaig dir que feia tres dies que ell cercava un text en grec i que, per tant, era natural que, en el curs de la seva recerca, hagués descartat tots els llibres que no fossin escrits en aquesta llengua. I ell respongué que indubtablement errar és humà, però que hi ha éssers humans que erren més que d’altres, i s’anomenen necis, i ell n’era un, i es demanava si li havia pagat la pena d’estudiar a París i a Oxford per després ser incapaç de pensar que els manuscrits també es relliguen per grups, cosa que saben fins els novicis, excepte alguns estúpids com jo, i un parell d’estúpids com nosaltres dos hauríem fet forrolla a les fires, que és allà on ens tocava d’estar, i no pas aquí, tractant d’aclarir misteris, majorment tenint en compte que ens les havíem amb gent molt més garneua que nosaltres.

—No s’hi val, a plorar —acabà dient—. Si l’ha agafat Malaquies, ja el deu haver tornat a la biblioteca I només el retrobarem si esbrinem com es fa per entrar al finis Africae. Si l’ha agafat Benci, es deu haver imaginat que, tard o d’hora, jo sospitaria el que he sospitat i tornaria al laboratori; altrament, ell no hauria actuat tan a corre-cuita Per tant, es deu haver amagat, i l’únic punt en què és segur que no s’ha amagat, i on l’aniríem a cercar de seguida, és la seva cel·la. Tornem, doncs, a la sala capitular i vejam si, en el curs de la instrucció, el cellerer diu alguna cosa de profit. Perquè, fet i fet, encara no veig clars els plans de Bernat, el qual cercava el seu home abans de la mort de Severino, i amb d’altres fins.

Tomàrem a la sala capitular. Hauríem fet ben fet d’anar a la cel·la de Benci, perquè, com ho vam saber després, el nostre jove amic no devia tenir cap gran estima per la sagacitat de Guillem, ja que no se li havia acudit que tornés de seguida al laboratori; per aquest motiu, pensant-se que no el cercarien, havia anat a amagar el llibre precisament a la seva cel·la.

Però, d’això, en parlaré més endavant. En l’endemig tingueren lloc uns esdeveniments prou dramàtics i inquietants per fer-nos deixar de banda el llibre misteriós. I, tot i que no el vàrem oblidar, vam haver d’atendre d’altres necessitats més urgents, relacionades amb la missió que, fet i fet, tenia encomanada Guillem.





Cinquè dia


NONA

En què hom administra justícia i té la sensació engavanyadora que tothom va errat

Bernat Gui es va col·locar al centre de la gran taula de noguera, a la sala capitular. Al seu costat, un dominicà exercia les funcions de notari, i, a banda i banda d’aquest, dos prelats de la legació pontifícia, que feien de jutges. El cellerer estava dret davant la taula, entre dos arquers.

L’Abat es tombà cap a Guillem i li digué a sota veu:

—No sé pas si el procediment és legítim. El concili de Laterà del 1215 establí, en el seu cànon XXXVII, que no es pot citar ningú a comparèixer davant jutges que tinguin la seu a més de dues jornades de camí del domicili del reu. Potser aquí la situació és diferent, és el jutge qui ve de lluny, però…

—L’inquisidor no està sotmès a cap jurisdicció regular —va dir Guillem—, i no ha de seguir les normes del dret comú. Gaudeix d’un privilegi especial i ni tan sols no té obligació d’escoltar els advocats.

Em vaig mirar el cellerer. Remigio es trobava en un estat penós. Donava llambregades tot al voltant com un animal espaordit, com si reconegués els moviments i els gestos d’una litúrgia temuda. Ara sé que tenia por per dues raons, igualment espaventoses: primer, perquè, a la traça, l’havien agafat in fraganti; segon, perquè, des de la vetlla, quan Bernat havia començat l’enquesta, recollint murmuracions i insinuacions, tenia por que no sortissin a la llum els seus errors passats; i l’arrest de Salvatore l’havia acabat de trasbalsar.

Si el malaurat Remigio era víctima dels seus terrors. Bernat Gui, pel seu cantó, sabia ben bé quina era la manera de transformar en pànic la por de les seves víctimes. No parlava: ara que tothom esperava que comencés l’interrogatori, s’havia posat a remenar els papers que tenia al davant, fent veure que els posava en ordre, amb un caient distret. Fiblava l’acusat amb els ulls, i la seva mirada era una barreja d’indulgència hipòcrita (com si digués: «No tinguis por, ets a les mans d’una assemblea fraterna que no vol sinó el teu bé»), d’ironia glaçada (com si digués: «Encara no saps quin és el teu bé, ja t’ho diré d’aquí a una estona») i de severitat despietada (com si digués: «El cas és que l’únic jutge aquí sóc jo, i tu ets meu»). Tot això, el cellerer ja ho sabia, però el silenci i els retards del jutge venien a tomb per fer-li-ho recordar, com si diguéssim per fer-li-ho assaborir millor, per tal que —en comptes d’oblidar-se’n— en tragués més motiu d’humiliació, la seva frisança esdevingués desesperació i ell un objecte a mercè del jutge, cera tova a les seves mans.

Finalment, Bernat trencà el silenci. Pronuncià algunes fórmules rituals i va dir als jutges que començava l’interrogatori del reu, acusat de dos crims, igualment odiosos, un dels quals era evident als ulls de tothom però no tan menyspreable com l’altre, perquè, efectivament, l’acusat havia estat sorprès cometent homicidi quan l’encalçaven per un delicte d’heretgia.

Ja ho havia dit. El cellerer es colgà la cara amb les mans, que amb prou feines podia moure, perquè les tenia encadenades. Bernat començà l’interrogatori:

—Qui ets? —preguntà.

—Remigio de Varagine. Vaig néixer fa cinquanta-dos anys i vaig entrar, que encara era un vailet, al convent dels framenors de Varagine.

—I què ho fa que avui et trobis a l’orde de sant Benet?

—Fa anys, quan el pontífex promulgà la butlla Sancta Romana, com que tenia por de contagiar-me de l’heretgia dels fraticelli… tot i que mai no havia donat suport a llurs proposicions… vaig considerar que fóra més profitós per a la meva ànima pecadora sostreure’m a un ambient carregat de seduccions i vaig aconseguir de ser admès entre els monjos d’aquesta abadia, on ja fa més de vuit anys que serveixo com a cellerer.

—Et vas sostreure a les seduccions de l’heretgia —digué, burleta, Bernat—, o sigui, que et vas sostreure a la indagació de l’encarregat de desniuar l’heretgia i de desarrelar aquella mala herba, i els bons monjos cluniacencs es van pensar que feien un acte de caritat acollint-te a tu i la gent com tu. Però no n’hi ha prou de mudar-se d’hàbit per esborrar de l’ànima la turpitud de la depravació herètica, i per això nosaltres ara som aquí, per esbrinar el que hi ha d’amagat en els cataus de la teva ànima impenitent i el que vas fer abans d’arribar en aquest sant lloc.

—La meva ànima és innocent i no sé pas què voleu dir quan parleu de depravació herètica —digué prudentment el cellerer.

—Ho veieu? —s’exclamà Bernat, adreçant-se a la resta dels jutges—. Tots són així! Quan n’agafen un, es presenta a judici com si tingués la consciència neta i lliure de recança. I no saben que aquest és el signe més palès de llur culpa, perquè el just es presenta a judici neguitós! Pregunteu-li si sap per què vaig ordenar de fer-lo arrestar. Ho saps, Remigio?

—Senyor —respongué el cellerer—, em plauria assabentar-me’n a través de les vostres paraules.

Vaig quedar parat, perquè em semblava que el cellerer responia a les preguntes de ritual amb paraules també rituals, com si se sabés fil per randa les regles de la instrucció i els seus paranys i hagués estat preparant-se de temps per plantar cara a una situació semblant.

—Vet aquí —s’exclamà Bernat— la resposta típica de l’heretge impenitent! Segueixen viaranys de guineu i costa Déu i ajut d’agafar-los en falta perquè llur comunitat empara llur dret a mentir per evitar el càstig merescut. Recorren a respostes tortuoses per tal d’enganyar l’inquisidor, que ja fa prou d’haver de suportar el contacte amb gent tan menyspreable. Així, doncs, fra Remigio, ¿tu no has tingut mai res a veure amb els anomenats fraticelli o frares de la vida pobra o begards?

—He viscut les vicissituds dels framenors, quan es va discutir tant sobre la pobresa, però no he pertangut mai a la secta dels begards.

—Ho veieu? —va dir Bernat—. Nega haver estat begard, perquè els begards, tot i que participen de l’heretgia dels fraticelli, consideren aquests darrers una branca eixarreïda de l’orde franciscà i es consideren més purs i més perfectes que ells. Però tenen moltes actituds en comú. ¿Pots negar, Remigio, que t’han vist a l’església, arrupit, encarat al mur, o prosternat amb el cap cobert per la caputxa, en comptes d’agenollar-te amb les mans plegades, com els altres homes?

—També en l’orde de sant Benet hom es prosterna a terra, quan escau…

—Jo no et pregunto pas el que hagis fet quan escau, sinó quan no escau! Per tant, no negues haver adoptat l’una o l’altra postura, típiques dels begards! Però tu has dit que no ets begard… Aleshores, diguem; en què creus?

—Senyor, crec en tot allò en què creu un bon cristià…

—Ves quina resposta santa! I en què creu un bon cristià?

—En el que ensenya la santa església.

—I quina santa església? ¿La que consideren com a tal els creients que es defineixen com a perfectes, els pseudo-apòstols, els fraticelli herètics o l’església que aquests comparen amb la meretriu de Babilònia, i en la qual, en canvi, tots nosaltres creiem fermament?

—Senyor —va dir el cellerer, esmaperdut—, digueu-me quina creieu que és l’església veritable…

—Jo crec que ho és l’església romana, una, santa i apostòlica, comandada pel papa i pels seus bisbes.

—Així ho crec jo —va dir el cellerer.

—Astúcia admirable! —cridà l’inquisidor—. Argúcia admirable de dicto!197 Ja l’heu sentit; vol dir que creu que jo crec en aquesta església, i se sostreu al deure de dir en què creu ell! Però examinem més bé aquests ardits de fagina! Anem per feina. Creus que els sagraments han estat instituïts per Nostre Senyor, que per fer recta penitència cal confessar-se als servidors de Déu, que l’església romana té el poder de deslligar i lligar en aquesta terra allò que serà deslligat i lligat en el cel?

—Potser no ho hauria de creure?

—No et pregunto pas el que hauries de creure, sinó el que creus!

—Jo crec en tot allò que vós i els altres bons doctors m’ordeneu de creure —va dir el cellerer, escruixit.

—Ah! Però aquests bons doctors a qui al·ludeixes, ¿no deuen pas ser els qui comanden la teva secta? ¿És això el que volies donar entenent quan parlaves dels bons doctors? ¿Recorres a aquests mentiders depravats que es creuen els únics successors dels apòstols, per esbrinar quins són els teus articles de fe? Insinues que, si jo crec en el que ells creuen, aleshores em creuràs, i, si no, només creuràs en ells!

—No he pas dit això, senyor —barbotejà el cellerer—; sou vós que m’ho feu dir. Jo crec en vós, si vós m’ensenyeu el que està bé.

—Oh malvestat! —cridà Bernat, ventant un cop de puny a la taula—. Repeteixes de memòria amb una obstinació bròfega, el formulari que t’ensenya la teva secta. Tu dius que només em creuràs si predico allò que la teva secta considera que és el bé. Així han respost sempre els pseudo-apòstols i així respons tu ara, potser sense adonar-te’n, perquè rebrollen dels teus llavis les frases que temps enrere et van ensenyar per enganyar els inquisidors. De tal manera que t’estàs acusant amb les teves mateixes paraules, i jo m’envescaria en el teu parany si no tingués una llarga experiència d’inquisidor… Però tornem al moll de la qüestió, home pervers. ¿Has sentit mai anomenar Segalelli de Parma?

—L’he sentit anomenar —va dir el cellerer, empal·lidint, si encara es podia parlar de pal·lidesa per descriure aquella fesomia desfeta.

—Has sentit mai anomenar fra Dolcino de Novara?

—L’he sentit anomenar.

—L’has vist mai en persona, hi has enraonat?

El cellerer callà uns moments, com per calcular fins a quin punt li convenia revelar una part de la veritat. Després, amb la veu prima, va dir:

—L’he vist i hi he enraonat.

—Més fort! —cridà Bernat—. Vejam si al capdavall reeixirem a escoltar alguna paraula veraç dels teus llavis! Quan hi vas enraonar?

—Senyor —va dir el cellerer—, jo era frare en un convent de la regió de Novara quan la gent de Dolcino es va aplegar per aquell rodal. Van passar vora el meu convent. Al començament no sabia ben bé qui eren…

—Dius mentida! ¿Com podia un franciscà de Varagine ser en un convent de la regió de Novara? Tu no eres pas al convent, sinó que ja formaves part d’una trepa de fraticelli que recorrien aquelles terres vivint d’almoines, i et vas unir als dolcinians!

—Com podeu afirmar això, senyor? —va dir el cellerer, tot tremolant.

—Et diré com puc afirmar-ho i fins i tot com haig de fer-ho —va dir Bernat, i va ordenar que fessin entrar Salvatore.

La visió d’aquell desgraciat, que sens dubte havia passat la nit sotmès a un interrogatori no públic i més sever, em va moure a compassió. Ja he dit que la cara de Salvatore era horrible. Però aquell matí encara s’assemblava més a la d’un animal. No palesava senyals de violència però els moviments del seu cos encadenat, amb els membres desllorigats, gairebé incapaç de moure’s, arrossegat pels arquers com un simi estacat amb una corda, explicava amb prou eloqüència com s’havia descabdellat l’atroç responsori.

—Bernat l’ha torturat… —vaig mormolar a Guillem.

—No, de cap manera —respongué Guillem—. Un inquisidor no tortura mai. És sempre el braç secular qui té cura del cos de l’acusat.

—Però és el mateix! —vaig dir.

—No, en absolut. No ho és pas per a l’inquisidor, que serva les mans netes, i no ho és per a l’acusat, que quan arriba l’inquisidor veu en ell un suport inesperat, un alleujament per a les seves penes, i li obre el cor.

Vaig mirar el meu mestre.

—Feu broma —vaig dir, destarotat.

—Et sembla que són coses per riure? —contestà Guillem.

Ara Bernat interrogava Salvatore, i la meva ploma no reïx a transcriure les paraules trencades, encara més babèliques, amb què aquell home ja desfet, reduït a la categoria d’un babuí, anava responent, a penes intel·ligibles per al públic, amb l’ajut de Bernat, que li plantejava les preguntes talment que no pogués respondre més que sí o no, incapaç de dir mentida. I el meu lector es pot imaginar prou bé el que va dir Salvatore. Va explicar, o va reconèixer que havia explicat durant la nit, una part d’aquella història que jo ja havia reconstruït; les seves vagaries com a fraticello, pastoret i pseudo-apòstol; com, en l’època de Dolcino, havia conegut Remigio entre els dolcinians, i com havien fugit plegats després de la batalla del Mont-rebel, per refugiar-se, després de diverses vicissituds, al convent de Casale. Afegí que l’heresiarca Dolcino, poc abans de ser vençut i capturat, havia lliurat a Remigio algunes cartes perquè les portés a un lloc o a una persona que Salvatore no coneixia. I Remigio sempre s’havia guardat aquelles cartes, i no havia gosat lliurar-les, i, tantost arribat a l’abadia, com que tenia por de conservar-les però no les volia destruir, les havia confiades al bibliotecari, sí, a Malaquies, perquè les amagués en algun racó de l’Edifici.

Mentre Salvatore parlava, el cellerer se’l mirava amb odi, i, en un moment donat, no es va poder estar de cridar-li:

—Serp, simi lasciu, t’he estat pare, amic, escut, i em pagues així!

Salvatore mirà el seu protector, ara necessitat, al seu tom, de protecció, i, amb penes i treballs i respongué:

—Senyor Remigio, si podia era amb tu. I m’eres dilectíssim. Però tu coneixes la família de l’algutzir. Qui non habet caballum vadat cum pede…

—Boig! —li cridà, encara, Remigio—. Que esperes que et salvaràs? No saps que moriràs tu també com un heretge? Digues que has parlat sota tortura, digues que t’ho has inventat tot!

—Jo què sé, senyor, com se diuen totes aquestes retgies… Paterins, geizzesi, leonistos, amaldistos, esperonistos, circumcisos… Jo no só homo literatus, peccavi sine malitia i el senyor Bernat magnificentíssim sap ell, et ispero en la indulgentia sua in nomine patre et filio et spiritis sanctis…

—Serem tan indulgents com el nostre ofici ens ho consentirà —va dir l’inquisidor—, i valorarem amb benvolença paternal la bona voluntat amb què ens has obert la teva ànima. Vés-te’n, torna-te’n a meditar a la teva cel·la i confia en la misericòrdia del Senyor. Ara hem de debatre una qüestió molt més important. O sigui, Remigio, que tu guardaves unes cartes de Dolcino i les vas fer a mans del teu germà que té cura de la biblioteca…

—No és pas veritat, no és pas veritat! —cridà el cellerer, com si aquella defensa encara pogués fer-li servei. I Bernat l’interrompé justament:

—Però la teva confirmació no ens servirà de res, sinó la de Malaquies de Hildesheim.

Féu cridar el bibliotecari, que no es trobava entre el públic. Jo sabia que era a l’scriptorium, o al voltant de l’hospital, cercant Benci i el llibre. Van sortir a cercar-lo i quan va comparèixer, trasbalsat i tractant de defugir la mirada del públic, Guillem em va dir sota veu, tot contrariat:

—I ara Benci podrà fer el que voldrà.

Però s’equivocava, perquè vaig veure el rostre de Benci que traspuntava per damunt de les espatlles d’altres monjos, que s’aglomeraven vora les portes de la sala per seguir l’interrogatori. El vaig assenyalar a Guillem. Aleshores vam pensar que la curiositat per aquell esdeveniment era encara més forta que la curiositat pel llibre. Després ens vam assabentar que en aquells moments ja havia conclòs un pacte innoble.

Així, doncs, Malaquies comparegué davant els jutges, sense que en cap moment la seva mirada ensopegués amb la del cellerer.

—Malaquies —va dir Bernat—, aquest matí, després de la confessió que ahir a la nit va fer Salvatore, us he demanat si havíeu rebut de l’acusat aquí present unes cartes…

—Malaquies! —udolà el cellerer—, m’acabes de jurar que no faries res contra meu!

Malaquies es girà lleugerament vers l’acusat, al qual donava l’esquena, i va dir, amb una veu esmorteïda, que a penes sentia:

—No he perjurat. Si podia fer res contra teu, ja ho havia fet. Les cartes havien estat lliurades al senyor Bernat aquest matí, abans que tu matessis Severino…

—Però tu saps, has de saber que no vaig matar Severino! Ho saps perquè ja eres allà!

—Jo? —preguntà Malaquies—. Quan jo he entrat allà ja t’havien descobert.

—Tot i això —interrompé Bernat—, què cercaves al laboratori de Severino, Remigio?

El cellerer es girà a mirar Guillem amb una mirada esgarriada, després mirà Malaquies, i altre cop Bernat:

—Però jo… aquest matí he sentit fra Guillem aquí present que encomanava a Severino que custodiés uns certs papers… des d’ahir a la nit, que van agafar Salvatore, tenia por que no sortissin a col·lació aquelles cartes…

—Vol dir que saps alguna cosa d’aquelles cartes —exclamà triomfant Bernat. El cellerer havia picat l’ham. Es trobava premut per dues urgències: espolsar-se l’acusació d’heretgia i desempallegar-se de les sospites d’homicidi. A la traça, va decidir de fer cara a la segona acusació, d’esma, perquè a hores d’ara actuava sense cap regla ni seny:

—Després parlaré de les cartes… justificaré… diré com em van venir a parar a les man… Però deixeu-me explicar el que ha passat aquest matí. Jo em pensava que es parlaria d’aquelles cartes quan vaig veure que Salvatore queia a les mans del senyor Bernat; fa anys que em turmenta el record d’aquelles cartes… aleshores, quan he sentit Guillem i Severino que parlaven d’uns papers… no ho sé, m’he espantat i he pensat que Malaquies se n’havia desempallegat i les havia donades a Severino… les volia destruir i per això he anat al laboratori de Severino… la porta era oberta i Severino ja era mort, m’he posat a remenar les seves coses per buscar les cartes… estava espantat…

Guillem em va dir a cau d’orella:

—Pobre estúpid, esporuguit per un perill s’ha llançat de capbussó en un altre…

—Admetem que està dient gairebé —dic gairebé— la veritat —intervingué Bernat—. Tu pensaves que Severino tenia les cartes i les has buscades al seu laboratori. I per què has pensat que les tenia? I per què vas matar primer els altres germans? ¿Potser pensaves que aquelles cartes feia temps que rodaven per moltes mans? ¿Potser és costum d’aquesta abadia anar a l’encalç de les relíquies dels heretges cremats?

Vaig veure que l’Abat tenia un ensurt. No hi havia res més insidiós que l’acusació de recollir relíquies d’heretges, i Bernat es donava molta traça a associar els crims amb l’heretgia, i tot plegat amb la vida de l’abadia. Les meves cavil·lacions foren interrompudes pel cellerer, que udolava que no tenia res a veure amb els altres crims. Bernat, indulgentment, l’apaivagà; no era pas aquella qüestió la que s’estava discutint; de moment, l’estaven interrogant per un delicte d’heretgia, i valia més que no tractés (aquí va adoptar un to sever) de desviar l’atenció del seu passat herètic parlant de Severino o fent insinuacions sobre Malaquies. Calia tornar a la qüestió de les cartes.

—Malaquies de Hildesheim —va dir, adreçant-se al testimoni—, vós no sou aquí com a acusat. Aquest matí heu respost a les meves preguntes i a la meva investigació sense tractar d’amagar res. Repetiu ara aquí el que m’heu dit aquest matí i no tindreu res a témer.

—Repeteixo el que he dit aquest matí —va dir Malaquies—. Al cap de poc d’arribar aquí Remigio, va començar a ocupar-se de les cuines, i vam tenir contactes sovintejats per raons de treball… jo, com a bibliotecari, tinc encomanada la clausura nocturna de tot l’Edifici, i, per tant, també de les cuines… no tinc cap raó per amagar que ens vam fer amics fraternals, i jo no tenia cap raó per nodrir sospites contra ell. I ell em va explicar que tenia uns documents secrets, que li havien estat confiats sota secret de confessió, que no havien de caure en mans profanes, i que no gosava continuar conservant personalment. Com que jo custodiava l’únic lloc del monestir vedat a tothom, em va demanar de guardar-li aquests papers lluny de qualsevol mirada indiscreta, i jo vaig accedir-hi, sense sospitar que els documents fossin de caràcter herètic, i ni tan sols me’ls vaig llegir, sinó que els vaig col·locar… els vaig col·locar en el racó més amagat de la biblioteca, i des de llavors me n’havia oblidat, d’aquest fet, fins que, aquest matí, el senyor inquisidor m’hi ha fet al·lusió, i aleshores he anat a buscar-los i els hi he fets a mans…

L’Abat prengué la paraula, indignat:

—¿Per què no em vas informar d’aquest teu pacte amb el cellerer? La biblioteca no pot acollir coses de propietat reservada dels monjos!

L’Abat havia deixat clar que l’abadia no tenia res a veure amb aquells fets.

—Senyor —respongué, atabalat, Malaquies—, m’havia semblat un afer de poca importància. Vaig pecar sense malícia.

—És clar, és clar —va dir Bernat en to cordial—, tots estem convençuts que el bibliotecari va obrar de bona fe, i la franquesa amb què ha col·laborat amb aquest tribunal n’és la prova. Prego fraternalment a vostra magnificència que no l’inculpeu d’aquesta imprudència del passat. Nosaltres creiem Malaquies. I només li demanem que ens confirmi ara sota jurament que els papers que ara li ensenyo són els que ell m’ha donat aquest matí i són, així mateix, els que Remigio de Varagine li féu a mans anys ha, al cap de poc d’arribar a l’abadia. —Va mostrar dos pergamins que havia extret del plec de folis que tenia damunt la taula. Malaquies se’ls va mirar i va dir, amb veu enèrgica:

—Juro per Déu pare totpoderós, per la Mare de Déu Santíssima i per tots els sants que així és i així ha estat.

—Per mi és suficient —va dir Bernat—. Aneu-vos-en, Malaquies de Hildesheim.

Mentre Malaquies sortia, capcot, poc abans que arribés a la porta, se sentí una veu enmig del grup de badocs que formiguejava al fons de la sala:

—Tu li amagaves les cartes i ell t’ensenyava el cul dels novicis a la cuina!

Van esclatar algunes rialles, Malaquies sortí a cremadent donant empentes a tort i a dret, i jo hauria jurat que la veu era d’Aymaro d’Alessandria, però la frase havia estat pronunciada amb veu de falset. L’Abat, amb la cara esblaimada, exigí silenci amb un esgarip, va amenaçar tothom amb càstigs paorosos i va instar els monjos a marxar de la sala. Bernat somreia lúbricament, el cardenal Bertrando, des d’una altra banda de la sala, s’acotava i deia unes paraules a Jean d’Anneaux a cau d’orella, i l’altre reaccionava tapant-se la boca amb la mà i acotant el cap com si estossegués. Guillem em va dir:

—El cellerer no era solament un pecador carnal en profit seu, sinó que també feia d’alcavot. Però això, a Bernat, tant se li’n dóna, només li pot interessar per fer la traveta a Abbone, el mitjancer imperial…

Fou precisament Bernat que l’interrompé, adreçant-se a ell:

—Després m’interessaria que em diguéssiu, fra Guillem, de quins papers parlàveu aquest matí amb Severino, quan el cellerer us ha sentit i n’ha tret una conclusió errònia.

Guillem li aguantà la mirada:

—N’ha tret una conclusió errònia, tanmateix. Parlàvem d’una còpia del tractat sobre la hidrofòbia canina d’Ayyub al Ruhawi, llibre admirable per la seva doctrina, l’anomenada del qual ja coneixeu i que sovint us deu haver fet força profit… La hidrofòbia, diu Ayyub, es reconeix per vint-i-cinc signes evidents…

Bernat, que pertanyia a l’orde dels dominicans, no va judicar oportú de fer cara a una nova batalla.

—Es tractava, doncs, de coses alienes al cas que ens ocupa —va dir ràpidament. I reprengué la instrucció.

—Tomem a tu, fra Remigio, framenor, molt més perillós que un gos hidròfob. Si fra Guillem, aquests dies, hagués parat més esment en la bava dels heretges que en la dels gossos, potser hauria descobert també la serp que niava a l’abadia. Tomem a aquestes cartes. Ara sabem del cert que van ser a les teves mans i que tu vas parar esment a amagar-les com si fossin una cosa verinosíssima, i que has arribat a matar… —va aturar amb un gest una temptativa de negació—… i de l’assassinat, en parlarem després… que has matat, doncs, perquè jo no les pogués haver mai. ¿Reconeixes, doncs, que aquestes papers són teus?

El cellerer va callar, però el seu silenci era prou eloqüent, de tal manera que Bernat l’encalçà:

—I què són aquests papers? Són dues pàgines manuscrites per l’heresiarca Dolcino, pocs dies abans de ser capturat, i que ell confiava a un acòlit seu perquè aquest les fes arribar a la resta de sequaços que tenia escampats arreu d’Itàlia. Us podria llegir tot el que s’hi diu i explicar-vos que Dolcino, que sabia que la seva fi era imminent, hi transmet un missatge d’esperança —als seus germans, diu ell— en el dimoni! Ell els consola anunciant que, encara que les dates que preveu no coincideixin amb les de les seves cartes precedents, en què havia promès per a l’any 1305 la destrucció completa de tots els capellans per obra de l’emperador Frederic, no falta gaire perquè aquests siguin destruïts. Aquí l’heresiarca tornava a mentir, perquè han passat vint anys i més des d’aquell dia i no s’ha acomplert cap de les seves nefastes prediccions. Però no és pas d’aquestes profecies presumptuoses i ridícules que hem de discutir, sinó del fet que Remigio en fos emissari. ¿Pots negar encara, frare herètic i impenitent, que has tingut comerç i contuberni amb la secta dels pseudo-apòstols?

A hores d’ara el cellerer ja no podia negar més.

—Senyor —va dir—, la meva joventut ha estat entacada d’errors funestíssims. Quan vaig haver esment de les predicacions de Dolcino, seduït com ja em trobava pels errors dels frares de la vida pobra, vaig creure en les seves paraules i em vaig incorporar a la seva banda. Sí, és cert, vaig estar amb ell a la regió de Brescia i de Bèrgam, vaig estar amb ells a Como i a Valsesia, amb ells vaig arrecerar-me a la Paret Calba i a la vall de Rassa i, a l’últim, al Mont-rebel. Però no vaig prendre part en cap malvestat, i quan ells feien saqueigs i violències jo encara portava dintre meu l’esperit de mansuetud propi dels fills de sant Francesc i, al Mont-rebel mateix, vaig dir a Dolcino que no volia participar més en la lluita, i ell em va donar permís per anar-me’n perquè deia que no volia gent poruga al seu voltant, i només em va demanar que li portés aquests cartes a Bolonya…

—A qui? —preguntà el cardenal Bertrando.

—A alguns dels seus sequaços, els noms dels quals crec recordar, i, tal com els recordo, us els esmentaré, senyor —s’afanyà a assegurar-li Remigio. I pronuncià els noms d’algunes persones que el cardenal Bertrando semblava reconèixer, perquè va somriure tot cofoi, fent un senyal de complicitat a Bernat.

—Molt bé —va dir Bernat, i va prendre nota d’aquests noms. Tot seguit, preguntà a Remigio—: ¿I què ho fa, que ara ens lliuris els teus amics?

—No són amics meus, senyor, la prova n’és que no vaig arribar a lliurar les cartes. Vaig fer més encara, i ho dic ara després de tants anys d’haver tractat d’oblidar-ho: per poder abandonar aquell rodal sense caure presoner de l’exèrcit del bisbe de Vercelli, que ens esperava a la plana, vaig reeixir a posar-me en contacte amb alguns d’ells i, a canvi d’un salconduit, els vaig indicar els passos més adequats per poder prendre per assalt el reducte de Dolcino, raó per la qual una part de l’èxit de les forces de l’església va ser deguda a la meva col·laboració…

—Molt interessant. Això ens demostra que no solament eres heretge, sinó també vil i traïdor, la qual cosa no modifica la teva situació. Així com avui, per tal de salvar-te, has provat d’acusar Malaquies, que tanmateix t’havia fet un favor, així llavors per salvar-te vas lliurar els teus companys de pecat a les mans de la justícia Però només vas trair els seus cossos, no vas trair mai les seves ensenyances, i has servat aquestes cartes com una relíquia, confiant que un dia tindries el coratge, i la possibilitat, de lliurar-les sense risc, per reconciliar-te amb els pseudo-apòstols.

—No senyor, no —deia el cellerer, amarat de suor, amb les mans tremoloses—. No, us juro que…

—Un jurament! —va dir Bernat—. Heus aquí una altra prova de la teva malícia! Vols jurar perquè saps que jo sé que els heretges valdesos estan disposats a ordir qualsevol enganyifa, i fins i tot a morir, per no haver de jurar! I, quan la basarda els venç, fan veure que juren i barbotegen juraments falsos! Però jo sé del cert que tu no pertanys a la secta dels pobres de Lió, guineu maleïda, i tractes de convèncer-me que no ets el que no ets perquè jo et digui que ets el que ets! Jures, llavors? Jures per ser absolt, però saps que no en tinc prou amb un sol jurament! En puc exigir un, dos, tres, cent, tants com en vulgui. Sé ben bé que vosaltres, els pseudo-apòstols, concediu dispenses als qui juren en fals per no trair la secta. I, així, cada nou jurament que facis serà una prova més de la teva culpabilitat!

—Però aleshores, què haig de fer? —udolà el cellerer, caient de genolls.

—No et prosternis com un begard! No cal que facis res. Ara només jo sé el que caldrà fer —digué Bernat amb un somriure escruixidor—. Tu només t’has de confessar. I seràs damnat i condemnat si et confesses, i seràs damnat i condemnat si no et confesses, perquè seràs castigat com a perjuri. Confessa, doncs, ni que sigui per abreujar aquest interrogatori dolorosíssim, que ens trasbalsa les consciències i el sentit de la bondat i de la compassió!

—Però què haig de confessar?

—Dues menes de pecats. Que has pertangut a la secta de Dolcino i que has compartit les seves proposicions herètiques, els seus costums i les seves ofenses a la dignitat dels bisbes i dels magistrats urbans; que, impenitent, continues compartint llurs mentides i llurs il·lusions, fins i tot després de la mort de l’heresiarca i després que la secta fos dispersada, encara que no totalment esvaïda i destruïda. I que, corromput fins al moll de la teva ànima per les pràctiques que vas aprendre d’aquella secta immunda, ets culpable de desordres contra Déu i contra els homes, perpetrats en aquesta abadia, per raons que encara se m’escapen, però que ni tan sols caldrà acabar d’escatir tan bon punt es demostri lluminosament (com ho estem fent) que l’heretgia d’aquells qui predicaren i prediquen la pobresa, contra les ensenyances del senyor papa i de les seves butlles, no pot sinó menar a actes delictuosos. Això hauran d’aprendre els fidels, i amb això em donaré per ben pagat. Confessa.

En aquest moment va quedar palès el que volia Bernat. No gens interessat a esbrinar qui havia mort els altres monjos, només volia demostrar que Remigio, d’alguna manera, compartia les idees que propugnaven els teòlegs de l’emperador. I, tan bon punt hagués demostrat la relació existent entre aquelles idees, que eren també les del capítol de Perusa, i les dels fraticelli i els dolcinians, i que hi havia un sol home, en aquella abadia, que participava, ensems, de totes aquestes idees, i que havia estat autor de molts crims, podria ventar un cop mortal als seus adversaris. Vaig mirar Guillem i vaig comprendre que havia comprès, però que no hi podia fer res, baldament ho hagués previst. Vaig mirar l’Abat i vaig observar que feia un posat ombrívol: s’adonava, amb retard, que a ell també l’havien fet caure en un parany, i que se li estava ensorrant l’autoritat que tenia com a mitjancer, ja que apareixeria com el senyor d’un lloc en què s’havien donat cita totes les infàmies del segle. Pel que fa al cellerer, a hores d’ara ja no sabia de quin crim podia exculpar-se encara. Però potser en aquell moment no va ser capaç d’elaborar cap càlcul, i el crit que li sortia de la boca era el crit de la seva ànima, i en aquell crit i amb aquell crit descarregava anys i panys de remordiments llargs i secrets. O sigui que, al cap d’una vida d’incerteses, entusiasmes i desil·lusions, vileses i traïcions, acarat davant la seva ruïna ineluctable, decidia de professar la fe de la seva joventut, sense demanar-se si era justa o errònia, com si es volgués demostrar a ell mateix que era capaç d’alguna forma de fe.

—Sí, és cert —cridà—, vaig estar amb Dolcino i vaig compartir els seus crims, el seu llibertinatge: potser jo era boig i confonia l’amor de Nostre Senyor Jesucrist amb la necessitat de llibertat i amb l’odi als bisbes, és cert, he pecat, però sóc innocent de tot el que ha passat a l’abadia, ho juro!

—De moment ja hem aconseguit alguna cosa —va dir Bernat—. Reconeixes, doncs, que has practicat l’heretgia de Dolcino, de la bruixa Margherita i dels seus confrares. ¿Reconeixes que vas estar amb ells quan, prop de Trivero, van penjar molts fidels del Crist i, entre ells, un nen innocent de deu anys? ¿I quan van penjar altres homes en presència de les mullers i dels pares perquè no es volien sotmetre a la voluntat d’aquells gossos? ¿I per què, llavors, eixorbats per la vostra fúria i pel vostre urc, consideràveu que ningú no es podria salvar si no pertanyia a la vostra comunitat? Parla!

—Sí, sí, vaig creure aquestes coses i vaig fer aquelles!

—¿I hi eres present quan van capturar algunes persones fidels al bisbe i en van matar uns quants de fam a la presó, i van tallar un braç i una mà a una dona prenys, i després li deixaren parir un nen que morí de seguida sense batejar? ¿I eres amb ells quan van arrasar i incendiar els pobles de Mosso, Trivero, Cosilla i Flecchia, i molts més llogarrets de la zona de Crepacorio i moltes cases de Mortiliano i de Quorino, i quan van calar foc a l’església de Trivero després d’empastifar-ne abans les imatges sagrades, arrencar les pedres dels altars, trencar un braç de l’estàtua de la Mare de Déu, saquejar els calzes, els ornaments i els llibres, destruir el campanar, esberlar les campanes, rampinyar tots els vasos de la confraria i els béns dels sacerdots?

—Sí, sí, hi era, i ningú no sabia el que es feia, volíem anticipar el moment del càstig, érem l’avantguarda de l’emperador enviat pel cel i pel papa sant, havíem de precipitar el moment de la davallada de l’àngel de Filadèlfia, i aleshores tothom rebria la gràcia de l’esperit sant i l’església es renovellaria, i després de la destrucció de tots els perversos només regnarien els perfectes!

El cellerer semblava posseït i il·luminat alhora, semblava que s’hagués trencat el dic del silenci i la simulació, que el seu passat tornés, no solament amb les paraules, sinó també en imatges, i que sentís les mateixes emocions que l’havien abrandat temps enrere.

—Aleshores —l’estalonava Bernat—, ¿confesses que heu honorat com a màrtir Gherardo Segalelli, que heu negat qualsevol autoritat a l’església romana, que afirmàveu que ni el papa ni cap autoritat no us podia prescriure una forma de vida diferent de la vostra, que ningú no tenia dret a excomunicar-vos, que des del temps de sant Silvestre tots els prelats de l’església havien estat prevaricadors i seductors, llevat de Pietro de Morrone, que els laics no són obligats a pagar els delmes als capellans que no practiquin un estat de perfecció i pobresa absolutes com el practicaren els primers apòstols, que, per tant, els delmes només se us havien de pagar a vosaltres, els únics apòstols i pobres del Crist, que per resar a Déu una església consagrada no serveix més que una quadra, confesses que recorríeu els pobles i seduíeu la gent cridant «penitenciàgite», que cantàveu el Salve Regina per atreure pèrfidament les multituds, i us fèieu passar per penitents portant una vida perfecta als ulls del món, i després us concedíeu totes les llicències i totes les luxúries perquè no crèieu en el sagrament del matrimoni ni en cap altre sagrament, i, com que us consideràveu més purs que els altres, podíeu permetre qualsevol sutzura i qualsevol ofensa al vostre cos i al cos dels altres? Parla!

—Sí, sí, confesso la fe veritable en què llavors vaig creure amb tota l’ànima, confesso que vam abandonar la nostra roba com a signe d’espoliació, que vam renunciar a tots els nostres béns, mentre vosaltres, raça de gossos, no hi renunciàreu mai, que des de llavors no vam acceptar més diners de ningú ni en vam portar mai al damunt, i vam viure d’almoina i no vam arraconar res per l’endemà, i quan ens acollien i ens paraven la taula menjàvem i deixàvem damunt la taula les deixalles del menjar…

—I vau cremar i saquejar per emparar-vos dels béns dels bons cristians!

—I vam cremar i saquejar, perquè havíem triat la pobresa com a llei universal i teníem dret d’apropiar-nos les riqueses il·legítimes d’altri, i volíem ferir de mort l’ordit de cobejança que s’escampava de parròquia en parròquia, però no vam saquejar per posseir, ni vam matar per saquejar, matàvem per castigar, per purificar els impurs amb la sang, potser érem rapits d’un deler desmesurat de justícia; també es pot pecar per excés d’amor a Déu, per sobreabundància de perfecció: nosaltres érem la vera congregació espiritual enviada pel Senyor i reservada per a la glòria dels darrers temps, cercàvem la nostra recompensa al paradís avançant el temps de la vostra destrucció, nosaltres érem els únics apòstols del Crist, tots els altres l’havien traït, i Gherardo Segalelli havia estat una planta divina, planta Dei pullulans in radice fidei,198 la nostra regla ens venia directament de Déu, no de vosaltres, gossos maleïts, predicadors mentiders, que escampeu arreu la ferum de sofre i no l’olor de l’encens, gossos vils, carronya putrefacta, corbs, servidors de la puta d’Avinyó, condemnats a la perdició! Aleshores jo creia, i fins i tot el nostre cos s’havia redimit, i érem el glavi del Senyor, per matar-vos a tots vosaltres al més aviat possible, calia matar fins i tot innocents. Nosaltres volíem un món millor, de pau i de civilitat, i la felicitat per a tothom, nosaltres volíem matar la guerra que vosaltres movíeu amb la vostra cobejança; si per instaurar la justícia i la felicitat vam haver de vessar una mica de sang, ¿per què ens en feu retret?… el que passa… el que passa és que no en calia gaire, per fer el fet, i tanmateix valia la pena tornar vermella tota l’aigua del Carnasco, aquell dia, a Stavello, també era sang nostra, no ens arreceràvem, sang nostra i sang vostra, tant li feia, de pressa, de pressa, els temps de la profecia de Dolcino ens estalonaven, calia precipitar el curs dels esdeveniments…

Tremolava de dalt a baix, es passava les mans per l’hàbit com si se les volgués eixugar de la sang que evocava.

—El golafre ha tornat a ser pur —em va dir Guillem.

—Però és aquesta la puresa? —vaig preguntar esgarrifat.

—N’hi deu haver d’altres menes —va dir Guillem—; però, sigui de la mena que sigui, sempre em fa por.

—Què us espanta més de la puresa? —vaig preguntar.

—La pressa —respongué Guillem.

—Prou, prou —deia ara Bernat—, et demanàvem una confessió, no pas una crida al camatge. Anem bé: no solament has estat heretge, sinó que encara ho ets. No solament has estat assassí, sinó que ara has matat. Digue’ns, aleshores, com vas matar els teus germans d’aquesta abadia, i per què.

El cellerer va parar de tremolar i mirà tot al voltant com si sortís d’un malson:

—No —va dir—; dels crims de l’abadia, no en tinc culpa ni pecat. He confessat tot el que he fet, no em feu pas confessar el que no he fet…

—Però què queda que no puguis haver fet? Ara et declares innocent? O anyell, o model de mansuetud! Ho heu sentit? Temps ha va tenir les mans brutes de sang i ara és innocent! Potser anem lluny d’osques, i Remigio de Varagine resulta que és un model de virtut, un fill fidel de l’església, un enemic dels enemics del Crist, que sempre ha respectat l’ordre que la mà vigilant de l’església ha maldat per imposar en pobles i ciutats, la pau del comerç, els tallers dels menestrals, els tresors de les esglésies. És innocent, no ha fet res, vine als meus braços, germà Remigio, que et pugui consolar de les acusacions que els malvats han formulat contra tu!

I, mentre Remigio se’l mirava esmaperdut, com si de cop i volta cregués en una absolució final, Bernat es reféu i s’adreçà en to imperatiu al capità dels arquers.

—Em revolta recórrer a mitjans que l’església sempre ha blasmat quan els posa en pràctica el braç secular. Però hi ha una llei que domina i governa fins els meus sentiments personals. Digueu a l’Abat que us indiqui un lloc per agençar-hi els estris de tortura. Però sense pressa. Que passi tres dies en una cel·la, amb les mans i els peus encadenats. Després, que li ensenyin els estris. Només això. I, el quart dia, que comencin a actuar. La justícia no vol empentes com es pensaven els pseudo-apòstols, ans al contrari, la justícia de Déu té segles per davant. Que es procedeixi a pleret i gradualment. I, sobretot, recordeu el que s’ha dit i repetit que s’evitin les mutilacions i el perill de mort. Una de les concessions que aquest procediment fa a l’impiu és precisament aquesta: que pugui assaborir la mort, i esperar-la, però que aquesta no arribi fins que la confessió no hagi estat plena, i voluntària, i purificadora.

Els arquers s’acotaren per recollir el cellerer, però aquest clavà els peus a terra i féu resistència, i demanava la paraula amb gestos. Obtingut el permís, començà a parlar, però les paraules li sortien de la boca amb dificultat i el seu discurs era com el barboteig d’un embriac i tenia quelcom d’obscè. Però a mesura que anava parlant recuperà aquella mena d’energia feréstega que moments abans l’havia inspirat per confessar.

—No senyor. La tortura, no. Sóc un home vil. Durant onze anys he traït, he renegat la meva fe d’abans, recaptant els delmes dels vinyataires i dels pagesos, inspeccionant les quadres i les porcelleres perquè donessin fruit i enriquissin l’Abat, he col·laborat de grat en l’administració d’aquesta fàbrica de l’Anticrist. I m’hi trobava bé, m’havia oblidat dels dies de la revolta, m’arrepapava en els plaers de la boca i en d’altres. Sóc un ésser vil. Avui he venut els meus antics germans de Bolonya, llavors vaig vendre Dolcino. I, vil com sóc, disfressat com un d’aquells croats, vaig assistir a la captura de Dolcino i Margherita, aquell dissabte sant que se’ls endugueren al castell del Bugello. Vaig estar voltant Vercelli durant tres mesos, fins que va arribar la carta del papa Climent amb l’ordre de condemnar-los. I vaig veure esquarterar Margherita davant els ulls de Dolcino, i quan la degollaven cridava, pobre cos que una nit jo també havia tocat… I, mentre el seu cadàver destrossat cremava, van agafar Dolcino, van arrencar-li el nas i els testicles amb tenalles roents, i no és cert el que s’ha dit després, que no va fer ni un gemec. Dolcino era alt i cepat, tenia una gran barba de dimoni i cabells rogencs que li queien enrinxolats sobre les espatlles, era bell i vigorós quan ens guiava amb un capell d’ales amples, i amb la ploma, i el glavi cenyit sobre l’hàbit talar. Dolcino feia por als homes i feia cridar de plaer les dones… Però, quan el van torturar, cridava de dolor ell també, com una dona, com un vedell, perdia sang per totes les nafres, mentre l’arrossegaven, d’ací d’allà i l’anaven torturant de mica en mica, per demostrar quant podia durar un emissari del dimoni, i ell volia morir, suplicava que el rematessin, però va morir massa tard, quan va arribar a la foguera, i ja no era sinó una pasterada de carn sangonosa. Jo el seguia i em felicitava d’haver escapat a aquella prova, estava orgullós de la meva astúcia, i aquell bergant de Salvatore era amb mi i em deia «que hem fet ben fet, germà Remigio, d’actuar com a homes de seny, no hi ha res pitjor que la tortura!». Aquell dia hauria abjurat mil religions. I fa anys, molts anys, que em rosega aquella gran vilesa, i ben cofoi que n’estava, i encara confiava que em podria demostrar a mi mateix que no era tan vil. Avui tu m’has donat aquesta força, senyor Bernat, has estat per a mi allò que els emperadors pagans van ser per als màrtirs més vils. M’has donat coratge per confessar allò que he cregut amb l’ànima, per bé que el cos s’encongís. Però no m’exigeixis massa coratge, més que el que pot suportar aquesta carcassa mortal. La tortura, no. Diré tot el que vulguis, prefereixo anar de cap a les brases, s’hi mor ofegat abans de cremar. La tortura com a Dolcino, no. Tu vols un cadàver, i, per haver-lo, necessites que jo assumeixi la responsabilitat per d’altres cadàvers. Tant sí com no, aviat seré un cadàver. I, en conseqüència, et donaré tot el que em demanes. Vaig matar Adelmo d’Òtranto per odi a la seva jovenesa i a la traça que tenia per jugar amb monstres com jo, vell, gras, rabassut i ignorant. Vaig matar Venanci de Salvemec perquè era massa savi i llegia llibres que jo no entenia. Vaig matar Berengario d’Arundel per odi a la seva biblioteca, jo que vaig aprendre teologia estomacant els rectors massa grassos. He matat Severino de Sant’Emmerano… per què? Perquè col·leccionava herbes, jo que vaig estar al Mont-rebel, on, les herbes, les menjàvem sense interrogar-nos sobre llurs virtuts. I, tanmateix, podria matar també els altres, inclòs el nostre Abat: tant si fa costat al papa com a l’imperi, sempre serà dels meus enemics, i l’he odiat sempre, fins i tot quan em donava menjar perquè jo li donava menjar. Doncs els vaig matar… vejam… Conjurant els poders de l’infern, amb l’ajut de mil legions que vaig reeixir a posar sota les meves ordres amb les arts que m’ha ensenyat Salvatore. Per matar algú no cal que l’ataquem, el dimoni ho farà per tu si el saps fer obeir.

Mirava el públic amb un aire de complicitat, tot enriolat. Però ara era el riure d’un orat, encara que, com després m’observà Guillem, aquell orat havia tingut esma d’arrossegar Salvatore a la seva ruïna, per venjar-se de la seva delació.

—I com t’ho feies perquè el dimoni t’obeís? —l’estalonà Bernat, que interpretava aquest deliri com una confessió legítima.

—Tu també ho saps, no es tenen tràfecs tant anys amb endimoniats sense acabar en la seva pell! Tu també ho saps, degollador d’apòstols! Agafes un gat negre, oi?, que no tingui ni un cabell blanc (prou bé que ho saps) i li lligues les potes; després, a mitjanit, te l’emportes a una cruïlla de camins i crides ben fort: «Oh gran Llucifer, emperador de l’infern, jo et prenc i t’introdueixo en el cos del meu enemic així com ara tinc presoner aquest gat, i, si mates el meu enemic, l’endemà a mitjanit jo t’oferiré aquest gat en sacrifici, en aquest mateix lloc, i tu faràs tot el que t’ordeno en virtut dels poders màgics que ara exerceixo segons el llibre ocult de sant Cebrià, en nom de tots els capitans de totes les grans legions de l’infern, Adramelch, Alastor i Azazel, que ara invoco, amb tots els seus germans…». —Li tremolava el llavi, semblava que els ulls li fugien de les òrbites, i començà a pregar —o, més ben dit, semblava que pregava, sinó que elevava els precs a tots els barons de les legions infernals…—. Abigor, pecca pro nobis… Amó, miserere nobis… Samael, liberanos a bono… Belial eleyson… Focalor, in corruptionem meam intende… Haborym, damnamus dominum… Zaebos, anum meum aperies… Lleonard, asperge me spermate tuo et inquinabor…199

—Prou, prou! —udolaven els presents, tot senyant-se—. Oh Senyor, perdona’ns a tots!

El cellerer havia callat. Un cop pronunciades aquestes paraules, caigué de bocaterrosa i li regalimava una bava blanquinosa de la boca i de les dents, que li escarritxaven. Les seves mans, malgrat les cadenes que el mortificaven, s’obrien i es cloïen convulsament; de tant en tant, els peus ventaven guitzes en l’aire, amb rampells irregulars. Guillem s’adonà del meu tremolor i em posà la mà al cap, i m’estrenyé el clatell fins que em vaig asserenar.

—Aprèn —va dir-me— que, un hom, sota tortura, no solament confessa el que ha fet, sinó també el que hauria volgut fer però no ho sabia. Ara Remigio vol la mort amb tota la seva ànima.

Els arquers s’emmenaren el cellerer, que encara es cargolava convuls. Bernat arreplegà els papers i, després, va escrutar els assistents, que seien immòbils en un estat de gran torbació.

—L’interrogatori s’ha acabat. L’acusat, reu confés, serà menat a Avinyó, on es tindrà el procés definitiu, amb respecte escrupolós per la veritat i la justícia, i només després d’aquest procés regular serà cremat. Ja no us pertany, Abbone, ni em pertany a mi, que no he estat sinó l’instrument humil de la veritat. L’instrument de la justícia és en una altra banda, els pastors han fet la seva obligació; que ara els gossos separin l’ovella empestada del ramat i la purifiquin amb el foc. L’episodi miserable en el curs del qual aquest home ha estat trobat culpable de tants crims atroços ha finit. Que ara visqui en pau l’abadia. Però el món… —aquí aixecà la veu i s’adreçà al grup dels legats—, el món encara no ha trobat pau, el món està trossejat per l’heretgia, que troba recer a les mateixes sales dels palaus imperials! Recordin això els meus germans; un cingulum diaboli200 enllaça els perversos sequaços de Dolcino amb els mestres honorables del capítol de Perusa. No ho oblidéssim pas, als ulls de Déu, els desvaris d’aquest miserable que acabem de fer a mans de la justícia no són diferents dels d’aquells mestres que s’entaulen a compartir el tiberi amb l’alemany excomunicat de Baviera. De la font de les infàmies dels heretges ragen moltes predicacions, algunes respectades, encara impunes. És una dura passió i un calvari humil el d’aquell qui, com aquest pobre pecador, ha estat cridat per Déu per destriar l’escurçó de l’heretgia allà on faci niu. Però, acomplint aquesta tasca santa, hom s’adona que no solament és heretge aquell qui practica l’heretgia obertament. Els addictes a l’heretgia poden ser descoberts per cinc indicis probatoris. Primer, aquells qui els visiten d’amagat quan són a presidi; segon, els qui es planyen de llur captura i han estat amics íntims seus de tota la vida (realment és difícil que no tingui esment de l’activitat de l’heretge aquell qui l’ha freqüentat molt de temps); tercer, els qui afirmen que els heretges han estat condemnats injustament, encara que s’hagi demostrat llur culpa; quart, els qui miren de mal ull i critiquen aquells qui persegueixen els heretges i prediquen amb èxit contra ells, i aquests, se’ls pot descobrir pels ulls, pel nas, per l’expressió que tracten d’amagar, que revela que odien aquells envers els quals senten rancúnia i estimen aquells la dissort dels quals planyen tant amargament. El cinquè signe és el fet que recullin els ossos, fets cendra, dels heretges cremats, i en facin objecte de veneració… Però jo atribueixo un valor altíssim a un sisè signe, i considero obertament amics dels heretges aquelles persones en els llibres de les quals (encara que no ofenguin directament l’ortodòxia) els heretges han trobat les premisses per als seus sil·logismes perversos.

Deia, i mirava Ubertino. Tota la legació franciscana va recollir l’al·lusió de Bernat. Ara l’encontre havia fracassat, ningú no hauria gosat reprendre la discussió d’aquell matí, sabent que cada paraula seria escoltada pensant en els darrers esdeveniments miserables. Si el papa havia enviat Bernat per impedir una entesa entre els dos grups, val a dir que se n’havia sortit.





Cinquè dia


VESPRES

En què Ubertino toca el dos, Benci comença a observar les lleis i Guillem fa algunes reflexions sobre les diferents menes de luxúria trobades aquell dia

Mentre l’assemblea anava evacuant a poc a poc la sala capitular, Michele s’atansà a Guillem, i al cap de poc se’ls va afegir Ubertino. Vam sortir junts cap al claustre, emparats per una boira obstinada que, ara, a hora foscant, s’anava espesseint.

—No crec que calgui comentar res —va dir Guillem—. Bernat ens ha vençut. No em pregunteu si aquell dolcinià imbècil és realment culpable de tots els crims. Pel que jo pugui entendre, segur que no ho és. El cas és que tornem a ser allà on érem. Joan vol que vagis sol a Avinyó, Michele, i aquesta reunió no ha servit per donar-te les garanties que volíem. Ben al contrari, t’ha ensenyat que qualsevol paraula que diguis allà es podria tergiversar. D’on es dedueix, si no vaig errat, que cal que no hi vagis.

Michele brandà el cap:

—Però hi aniré. No vull pas un cisma. Avui, Guillem, tu has parlat clar i has dit el que volies. Doncs bé, no és pas el que jo vull, i m’adono que les resolucions del capítol de Perusa han estat utilitzades pels teòlegs imperials per anar més enllà del que nosaltres volíem dir. Jo vull que l’orde franciscà sigui acceptat pel papa, amb els seus ideals de pobresa I el papa haurà de comprendre que només si l’orde assumeix l’ideal de pobresa podrà reabsorbir les seves ramificacions herètiques. No penso pas en l’assemblea del poble o en el dret de gents. Haig d’impedir que l’orde es dissolgui en una pluralitat de fraticelli. Aniré a Avinyó, i si cal faré acte de submissió a Joan. Transigiré en tot, excepte en el principi de la pobresa.

Intervingué Ubertino:

—Ho saps, que t’hi jugues la vida?

—Que així sigui —respongué Michele—. És millor que jugar-se l’ànima.

Es va jugar seriosament la vida i, si Joan tenia raó (cosa que no m’acabo de creure), també va perdre l’ànima. Com ara tothom ho sap, Michele va anar a veure el papa la setmana següent als fets que narro. Li va plantar cara durant quatre mesos, fins que, per l’abril de l’any següent, Joan convocà un consistori en el curs del qual el tractà de foll, temerari, cabut, tirà, instigador de l’heretgia, serp alletada en el si de la mateixa església. I es pot pensar que ara, segons el seu punt de vista, Joan tenia raó, perquè en aquells quatre mesos Michele s’havia fet amic amb l’amic del meu mestre, l’altre Guillem, el d’Occam, i havia compartit les seves idees —no gaire diferents, tot i que encara eren més extremades, de les que el meu mestre compartia amb Marsilio i havia expressat aquell matí. La vida d’aquests dissidents a Avinyó es féu precària i, cap al final de maig, Michele, Guillem d’Occam, Bonagrazia de Bergamo, Francesco d’Ascoli i Henri de Talheim es feren escàpols, seguits pel homes del papa fins a Niça, Toló, Marsella i Aigüesmortes, on se’ls va incorporar el cardenal Pierre d’Arrablay, que intentà, endebades, d’induir-los a tornar, però no va reeixir a vèncer llur resistència, llur odi al pontífex, llur por. Pel juny arribaren a Pisa, on foren acollits triomfalment pels imperials, i, els mesos següents, Michele denuncià públicament Joan. Massa tard, però. La bona estrella de l’emperador s’eclipsava; Joan, des d’Avinyó, conspirava per donar als framenors un nou superior general i, finalment, se’n va sortir. Aquell dia Michele de Cesena hauria fet més ben fet de no prendre la decisió d’anar a Avinyó: hauria pogut plantar cara de més a prop a la resistència dels framenors, sense perdre tants mesos a mercè del seu enemic, afeblint la seva posició… Però potser així ho havia establert l’omnipotència divina, i ara ja no sé qui d’ells tenia raó, i al cap de tants anys el foc de les passions s’apaga i, ensems, s’esllangueix allò que crèiem que era la llum de la veritat. ¿Qui de nosaltres podria dir, a hores d’ara, si tenien raó Hèctor o Aquil·les, Agamèmnon o Príam, quan lluitaven per la bellesa d’una dona que ara és cendra de cendra?

Però m’esgarrio en divagacions malenconioses, en comptes d’explicar la conclusió d’aquella trista conversa. Michele havia pres una decisió i no hi va haver manera de fer-lo canviar. Sinó que ara es plantejava un altre problema, i Guillem l’exposà sense embuts: Ubertino mateix ja no estava segur. Les frases que li havia adreçat Bernat, l’odi que li guardava el papa, el fet que, mentre Michele encara era un poder amb qui calia fer tractes, Ubertino fes rotllo a part…

—Joan vol Michele a la cort i Ubertino a l’infern. Si conec bé Bernat, d’avui a demà, i amb la complicitat de la boira, Ubertino haurà estat assassinat. I, si algú es demana qui l’ha mort, l’abadia podria carregar tranquil·lament un altre crim, i dirien que havien estat els dimonis evocats per Remigio amb els seus gats negres, o algun dolcinià supervivent que encara ronda per aquest recinte…

Ubertino estava preocupat:

—Llavors…? —preguntà.

—Llavors —va dir Guillem—, vés a parlar amb l’Abat. Demana-li una muntura, provisions, una carta per a alguna abadia llunyana, enllà dels Alps. I aprofita la boira i la fosca per anar-te’n de seguida.

—Però els arquers encara vigilen les portes…

—L’abadia té d’altres sortides i l’Abat les coneix. Cal que un dels servents t’estigui esperant a baix amb un cavall, i, sortint per algun passadís del recinte, només et caldrà recórrer un tros de bosc. Has d’actuar de pressa, abans que Bernat es refaci de l’èxtasi del seu triomf. Jo m’haig d’ocupar d’altres coses; tenia dues missions encomanades, una ha fracassat, almenys que no fracassi l’altra Vull arreplegar un llibre i un home. Si tot va bé, seràs aquí abans que jo hagi de començar a passar ànsia per tu. Adéu, doncs. Estengué els braços. Commogut, Ubertino l’abraçà fort:

—Adéu, Guillem, ets un anglès boig i arrogant, però tens un gran cor. Ens tornarem a veure?

—Ens tornarem a veure —el tranquil·litzà Guillem—. Déu ho voldrà.

Déu, però, no ho va voler. Com ja he dit, Ubertino morí misteriosament assassinat dos anys més tard. Una vida dura i atzarosa, la d’aquell vell combatiu i abrandat. Potser no va ser un sant, però confio que Déu hagi premiat la seva aferrissada convicció de ser-ho. Com més vell em faig, més m’abandono a la voluntat de Déu i aprecio cada cop menys la intel·ligència que vol saber i la voluntat que vol fer i reconec com a únic element de salvació la fe, que sap esperar pacientment sense preguntar massa. I Ubertino, sens dubte, tingué molta fe en la sang i l’agonia de Nostre Senyor crucificat.

Potser jo estava pensant això en aquells moments, i el vell místic se n’adonà, o endevinà que temps a venir pensaria així. Em somrigué dolçament i m’abraçà potser sense l’abrandament amb què ho havia fet dies abans. M’abraçà com un avi abraça el seu nét, i jo m’hi vaig tornar amb el mateix esperit. Després s’allunyà amb Michele per anar a buscar l’Abat.

—I ara? —vaig preguntar a Guillem.

—Ara tornem als nostres crims.

—Mestre —vaig dir—, avui han passat coses molt greus per a la cristiandat i ha fracassat la vostra missió, però sembleu més interessat a resoldre aquest misteri que per la trobada entre el papa i l’emperador.

—Els bojos i els nens sempre diuen la veritat, Adso. Deu ser perquè, com a conseller imperial, el meu amic Marsilio és millor que jo, però, com a inquisidor, el guanyo jo. I potser guanyo fins i tot el mateix Bernat Gui, que Déu em perdoni. Perquè, a Bernat, no li interessa descobrir els culpables, sinó cremar els acusats. A mi, en canvi, el que em causa més delectança és desembullar una troca ben embolicada. En el fons deu ser perquè en un moment en què, com a filòsof, dubto que el món tingui un ordre, em consola descobrir, si no un ordre, almenys una sèrie de connexions en petites parts dels afers d’aquest món. Ben mirat, probablement hi ha una altra raó: i és que en aquesta història potser hi ha en joc coses més grans i importants que no la batalla entre Joan i Ludovic…

—Però és una història de robatoris i venjances entre monjos de poca virtut! —vaig exclamar, confús.

—Al voltant d’un llibre prohibit, Adso, al voltant d’un llibre prohibit —respongué Guillem.

Els monjos s’aviaven cap a sopar. Ja érem a mig menjar que s’entaulà Michele de Cesena amb nosaltres i ens féu avinent que Ubertino havia marxat. Guillem va sospirar alleujat.

Havent sopat, després d’esquivar l’Abat, que estava enraonant amb Bernat, vam descobrir Benci, que ens saludà amb un mig somriure, que intentava arribar a la porta. Guillem se li va acostar i el va obligar a seguir-nos fins a un racó de la cuina.

—Benci —li preguntà Guillem—, on és el llibre?

—Quin llibre?

—Benci, ni tu ni jo no som estúpids. Parlo del llibre que avui buscàvem al laboratori de Severino, que jo no he sabut trobar i que tu has identificat de seguida i l’has anat a recollir…

—Què us fa pensar que l’hagi pres?

—Ho penso, i tu també ho penses. On és?

—No ho puc pas dir.

—Benci, si no m’ho dius, en parlaré amb l’Abat.

—No ho puc dir per ordre de l’Abat —va dir Benci, amb un aire virtuós—. Avui, després que ens hem vist, ha passat una cosa que heu de saber. Després de la mort de Berengario faltava un ajudant de bibliotecari. Aquesta tarda Malaquies m’ha proposat que ocupés el lloc. Fa tot just mitja hora l’Abat hi ha accedit i, a partir de demà al matí, espero que m’iniciïn en els secrets de la biblioteca. És cert, aquest matí he agafat el llibre, i l’havia amagat sota la màrfega de la meva cel·la sense ni mirar-me’l, perquè sabia que Malaquies em vigilava. I, en un moment donat, Malaquies m’ha fet la proposta que us he explicat. Aleshores jo he fet el que ha de fer un ajudant de bibliotecari: li he lliurat el llibre.

No vaig poder-me estar d’intervenir violentament:

—Però, Benci, ahir, i abans-d’ahir, tu… vós dèieu que us cremava la curiositat de conèixer, que no volíeu que la biblioteca amagués misteris, que un estudiós ha de saber…

Benci callava, enrojolat, però Guillem m’aturà:

—Adso, des de fa unes hores Benci s’ha passat a l’altre bàndol. Ara ell és el custodi d’aquests secrets que volia conèixer, i, mentre els custodia, tindrà tot el temps que voldrà per conèixer-los.

—Però, i els altres? —vaig preguntar—. Benci parlava en nom de tots els savis!

—Abans —va dir Guillem. I se m’emportà, deixant Benci enmig d’una gran confusió.

—Benci —em va dir Guillem després— és víctima d’una gran luxúria, que no és pas la de Berengario ni la del cellerer. Com molts estudiosos, té la luxúria del saber. Del saber per si mateix. Bandejat com estava d’una part d’aquest saber, se’n volia apoderar. Ara ho ha fet. Malaquies coneixia el seu home i ha triat el millor camí per recuperar el llibre i segellar els llavis de Benci. Em preguntaràs de què serveix dominar tota aquesta reserva de saber si la condició és no poder-la posar a l’abast de tots els altres. Però és per això precisament que he parlat de luxúria. No era luxúria la set de coneixement de Roger Bacon, que volia esmerçar la ciència a fer més feliç el poble de Déu i, en conseqüència, no cercava el saber pel saber. La de Benci no és sinó curiositat insaciable, orgull de l’intel·lecte, una manera com una altra, per a un monjo, de transformar i apaivagar el deler del ventre, o l’ardor que mou un altre a esdevenir guerrer de la fe, o de l’heretgia. No hi ha solament la luxúria de la carn. És luxúria la de Bernat Gui, luxúria depravada de justícia que s’identifica amb la luxúria del poder. És luxúria de riquesa la del nostre sant pontífex, ja no romà. Era luxúria de testimoniança i transformació i penitència i mort la del cellerer, en la seva joventut. I la de Benci és luxúria de llibres. Com totes les luxúries, com la d’Onan, que vessava el seu semen per terra, és luxúria eixorca, i no té res a veure amb l’amor, ni tan sols amb el carnal…

—Ho sé —vaig rondinar. Guillem va fer l’orni. Però, continuant el seu discurs, va dir:

—La vera amor vol el bé de l’estimat.

—¿No és pas que Benci vol el bé dels seus llibres (que ara també són seus) i pensa que llur bé és estar a recer de mans rapisseres? —vaig preguntar.

—El bé d’un llibre és ser llegit. Un llibre és fet de signes que parlen d’altres signes, els quals, a llur torn, parlen de les coses. Sense un ull que el llegeixi, un llibre porta signes que no produeixen conceptes, i, en conseqüència, és mut. Aquesta biblioteca potser va néixer per salvar els llibres que conté, però ara viu per enterrar-los. Per això ha esdevingut focus d’impietat. El cellerer ha dit que ha fet traïció. És el mateix que ha fet Benci. Ha fet traïció. Oh, quin dia més brut, Adso! Ple de sang i ruïna. Per avui ja en tinc prou. Anem també nosaltres a completes, i després a dormir.

En sortir de la cuina trobàrem Aymaro. Ens va preguntar si era certa la brama que corria, que Malaquies havia proposat Benci com a ajudant seu. No poguérem sinó confirmar-la-hi.

—Aquest Malaquies n’ha fetes de molt galdoses, avui —va dir Aymaro, amb el seu somriure de menyspreu i indulgència habitual—. Si hi hagués justícia, el dimoni se’l vindria a emportar aquesta nit mateix.





Cinquè dia


COMPLETES

En què hom escolta un sermó sobre l’adveniment de l’Anticrist i Adso descobreix el poder dels noms propis

Les vespres s’havien celebrat enmig d’un gran desori, quan encara no havia finit l’interrogatori del cellerer, els novicis, tafaners, havien fugit del control de llur mestre per seguir, des de qualsevol finestra o escletxa, el curs dels esdeveniments de la sala capitular. Ara calia que tota la comunitat pregués per la bona ànima de Salvatore. Hom pensava que l’Abat parlaria a tothom, i es feien càbales sobre el que diria. Però, després de l’homilia habitual de sant Gregori, el responsori i els tres salms prescrits, l’Abat va pujar a la trona per anunciar que aquell vespre callaria. Massa desgràcies havien sotraguejat l’abadia, va dir, perquè ni tan sols el pare comú pogués parlar amb l’accent d’un que fa retrets i admonicions. Calia que tothom, sense excloure ningú, fes un examen de consciència sever. Però, com que calia que algú parlés, va proposar que l’admonició vingués d’aquell qui, sent el més vell de tots i ja prop de la mort, es trobava menys compromès en les passions terrenals que havien causat tants mals. Per dret d’edat pertocava de fer ús de la paraula a Alinardo de Grottaferrata, però tothom sabia que la salut del venerable germà era prou delicada. El segon després d’Alinardo, en la cursa inexorable del temps, era Jorge. A ell donava ara la paraula l’Abat.

Vam sentir una remor procedent dels bancs on seien Aymaro i la resta dels italians. Vaig suposar que l’Abat havia encomanat el sermó a Jorge sense consultar Alinardo. El meu mestre em va observar a cau d’orella que la decisió de l’Abat de no parlar era molt assenyada: perquè, fos el que fos que hagués dit, les seves paraules haurien estat sospesades per Bernat i els altres avinyonesos presents. El vell Jorge, en canvi, es limitaria a pronunciar algun dels seus averanys místics i els avinyonesos no hi donarien gaire importància.

—Però jo sí —afegí Guillem—, perquè no crec que Jorge hagi acceptat, o qui sap si demanat, de parlar sense un objectiu molt precís.

Jorge pujà a la trona, ajudat per algú. La claror del trespeus li il·luminava el rostre, i era l’únic llum de la nau. La claror de la flama posava en evidència les tenebres que li embolcallaven els ulls, que semblaven dos forats negres.

—Germans estimadíssims —començà—, i tots vosaltres, hostes benvolguts, si voleu escoltar aquest pobre vell… Les quatre morts que han endolat la nostra abadia —per no dir res dels pecats, antics i recents, dels més infeliços dels vius— no s’han d’atribuir, vosaltres ho sabeu, als rigors de la natura, que, implacable en els seus ritmes, administra la nostra jornada terrenal, del bressol a la tomba. Potser tots vosaltres penseu que, per bé que el dolor us hagi trasbalsat, aquests fets punyents no afecten les vostres ànimes perquè tots, llevat d’un, sou innocents, i quan aquest haurà estat castigat us quedarà certament el plor per l’absència dels desapareguts, però no caldrà que us defenseu vosaltres mateixos de cap imputació davant el tribunal de Déu. Vosaltres us ho penseu. Folls! —cridà amb veu esborronadora—, folls i temeraris! Qui haurà matat carregarà davant Déu el pes de les seves culpes, però només perquè ha acceptat de fer-se mitjancer dels decrets de Déu. Així com calgué que algú traís Jesús perquè s’acomplís el misteri de la redempció, i tanmateix el Senyor va pronunciar damnació i vituperi contra el qui el va trair, així algú, aquests dies, ha pecat portant la mort i la ruïna, però jo us dic que aquesta ruïna ha estat, si no volguda, almenys permesa per Déu per humiliar la nostra supèrbia!

Callà i girà la mirada buida a l’assemblea tenebrosa, com si amb els ulls pogués copsar-ne les emocions, tot i que, de fet, n’assaboria amb l’orella el silenci consternat.

—En aquesta comunitat —continuà— serpeja de temps ha l’àspid de l’orgull. Però quin orgull! ¿L’orgull del poder en un monestir isolat del món? Evidentment no. ¿L’orgull de la riquesa? Germans meus, abans que el món conegut es fes ressò de les llargues disputes sobre la pobresa i la possessió, des del temps del nostre fundador, nosaltres, encara que ho hàgim tingut tot, no hem tingut res, sinó que la nostra única riquesa veritable ha estat l’observança de la regla, la pregària i el treball. Però del nostre treball, del treball del nostre orde i, en particular, del treball d’aquest monestir, en formen part —àdhuc en són substància— l’estudi i la custòdia del saber. La custòdia, vull dir, no pas la recerca, perquè és propi del saber, cosa divina, ser complet i definit des del començament, en la perfecció de la paraula que es defineix a si mateixa. La custòdia, vull dir, no la recerca, perquè és propi del saber, cosa humana, haver estat definit i completat en l’arc dels segles que va des de la predicació dels profetes fins a la interpretació dels pares de l’església. No hi ha progrés, no hi ha revolució de les èpoques en les vicissituds del saber, sinó, a tot estirar, una recapitulació contínua i sublim. La història humana camina amb pas indeturable des de la creació, a través de la redempció, cap al retorn del Crist triomfant, que sorgirà envoltat d’un nimbe per jutjar els vius i els morts, però el saber diví i humà no segueix aquest curs: ferm com una roca indestructible, ens permet, quan escoltem, humils i amatents, la seva veu, de seguir, de predir aquest curs, sense que aquest el faci trontollar. Jo sóc el qui és, va dir el Déu dels hebreus. Jo sóc el camí, la veritat i la vida, va dir Nostre Senyor. Doncs el saber no és sinó el comentari esbalaït d’aquestes dues veritats. Tot el que s’hi ha afegit, ho han anunciat els profetes, els evangelistes, els pares i els doctors per fer més transparents aquestes dues sentències. I també ens ha pervingut algun comentari escadusser dels pagans, que les ignoraven, i llurs paraules han estat incorporades a la tradició cristiana. Però, a part d’això, no hi ha res més a dir. Hi ha molt, però, a meditar, a glossar, a conservar. Aquesta era i hauria de ser la tasca de la nostra abadia, amb la seva biblioteca esplèndida, aquesta i no pas cap altra. Diu que un dia un califa oriental va calar foc a la biblioteca d’una ciutat d’anomenada, gloriosa i orgullosa, i que, mentre cremaven aquells milers de llibres, deia que podien desaparèixer i calia que desapareguessin, perquè, o bé repetien allò que ja deia l’Alcorà i, per tant, hi eren de massa, o contradeien el llibre sagrat dels infidels i, per tant, eren nocius. Els doctors de l’església, i nosaltres amb ells, no van raonar així. Tot allò que comenta i il·lumina l’escriptura s’ha de conservar, perquè acreix la glòria de les escriptures divines; tot allò que les contradiu no ha de ser destruït, perquè només conservant-ho podrà ser refutat al seu torn per aquell qui pugui fer-ho i tingui encomanada aquesta tasca, de la manera i en el moment que el Senyor voldrà D’aquí la responsabilitat del nostre orde al llarg dels segles, i la càrrega que suporta la nostra abadia: orgullosos de la veritat que proclamem, humils i prudents en la custòdia de les paraules enemigues de la veritat, sense deixar-nos-en empestar. Ara bé, germans meus; ¿quin és el pecat d’orgull que pot temptar un monjo estudiós? El d’entendre la pròpia tasca no pas com a custòdia, sinó com a percaça de qualsevol notícia que encara no hagi estat transmesa als humans, com si la darrera no hagués retrunyit ja en les paraules del darrer àngel que parla en el darrer llibre de les escriptures: «A tothom qui escolti les paraules profètiques d’aquest llibre jo testifico que, si ningú hi posa res més, Déu posarà damunt d’ell les plagues descrites en aquest llibre, i, si ningú treu paraules d’aquest llibre profètic. Déu li traurà la seva part de l’arbre de la vida i de la ciutat santa, i de les coses descrites en aquest llibre». ¿No us sembla, doncs, germans meus malanats, que aquestes paraules reflecteixen exactament els fets esdevinguts aquests dies en aquesta abadia i que els fets esdevinguts en aquesta abadia no reflecteixen sinó les mateixes vicissituds del segle en què vivim, que es consagra, amb les paraules i amb les obres, a les ciutats i als castells, a les universitats superbes i a les esglésies catedralícies, a cercar adeleradament nous codicils a les paraules de la veritat, capgirant el sentit d’aquella veritat enriquida per tots els escolis, mancada d’una defensa abrivada i sobrera d’afegitons estúpids? Aquest és l’orgull que ha serpejat i encara serpeja entre aquests murs; i jo dic a aquell qui s’ha delit i es deleix per trencar els segells dels llibres que li són vedats que aquest és l’orgull que el Senyor ha volgut castigar i que continuarà castigant abans no s’agemoleixi i s’humiliï, perquè al Senyor no li ha estat difícil ni li és difícil de trobar, atesa la nostra frevolesa, instruments per a la seva venjança.

—Ho has sentit, Adso? —em va dir Guillem a sota veu—. El vell sap més coses que no diu. Si està embolicat o no en aquesta història, ell ho deu saber, però adverteix que, tant com hi hagi monjos tafaners que continuïn violant la biblioteca, no tornarà la pau a l’abadia.

Jorge, després d’una pausa llarga, va continuar:

—Però, ¿quin és, al capdavall, el símbol mateix d’aquest orgull, del qual els orgullosos són figura i missatger, còmplices i estendards? ¿Qui és que ha actuat i potser encara actua entre aquests murs, per advertir-nos que els temps s’acosten —i per consolar-nos, perquè, si els temps són a prop, els sofriments seran certament incomportables, però no pas infinits en el temps, atès que el gran cicle d’aquest món està a punt d’acomplir-se? Oh!, vosaltres ho heu entès molt bé, i us fa basarda de dir el seu nom, perquè és també el vostre i a vosaltres us fa por; però, si vosaltres no teniu por, jo tampoc no en tindré, i aquest nom el diré a grans veus, per tal que les entranyes se us cargolin d’esgarrifança i les dents us carrisquegin fins a tallar-vos la llengua i el glaç que es formi en la vostra sang us entenebreixi els ulls amb un tel de fosca… És la bèstia immunda, és l’Anticrist!

Féu una pausa molt llarga. Els presents semblaven morts. L’única cosa que bellugava en aquella església era la flama del trespeus, però fins i tot l’ombra que projectava semblava glaçada. L’única remor, esmorteïda, era el panteix de Jorge, que es torcava la suor del front. Després reprengué:

—Potser vosaltres voldríeu dir-me: no, encara no li ha arribat l’hora de venir, ¿on són els signes del seu adveniment? Forassenyat aquell qui ho digui! Però si, dia rere dia, al gran amfiteatre del món, i en la seva imatge reduïda, que és aquesta abadia, en veiem les catàstrofes precursores… S’ha dit que, quan s’atansarà el moment, s’alçarà a occident un rei estranger, senyor fraudulent de béns immensos, ateu, assassí d’homes, tafur, assedegat d’or, traçudament insidiós, malvat, enemic i perseguidor dels fidels, i en la seva època es menysprearà l’argent i només l’or comptarà! Ja ho sé que, vosaltres que m’escolteu, us esteu desteixinant per escatir si aquell de qui parlo s’assembla al papa, a l’emperador, al rei de França o a qui voldreu, per poder dir: ell és l’enemic i jo estic al bàndol bo! Però no seré tan càndid per assenyalar-vos un home; quan ve l’Anticrist, ve en tothom i per a tothom, i tothom en forma part. Serà en les bandes de saltejadors que saquejaran les ciutats i les contrades, serà en senyals sobtats del cel, on sorgiran de cop i volta arcs de sant Martí, banyes i focs, alhora que se sentiran bramuls de veus i el mar bullirà. S’ha dit que els homes i les bèsties engendraran dracs, volent dir que els cors concebran odi i discòrdia; no mireu al voltant per destriar les bèsties de les miniatures dels pergamins que tant us delecten! S’ha dit que les dones joves casades de poc pariran infants capaços de parlar perfectament, els quals anunciaran que els temps són madurs i demanaran que els matin. Però no anéssiu a buscar, entre els pobles de la vall, els infants massa savis; ja han mort assassinats entre aquests murs! I, igual com els de les profecies, tenien un aspecte d’homes ja granats, de cabells blancs, i eren els fills quadrúpedes, i els espectres, i els embrions de la profecia, que profetitzarien des del ventre de les mares pronunciant encantaments màgics. Tot ha estat escrit, ho sabeu? És escrit que hi haurà grans sotragades en els estaments socials, en els pobles, en les esglésies; que s’alçaran pastors inics, perversos, menyspreadors, cobejosos, delerosos de plaers, assedegats de guany, que es complauen en discursos vans, milhomes, superbs, golafres, pèrfids, luxuriosos, vanitosos, enemics de l’evangeli, que es neguen a passar per la porta estreta, amatents a menysprear la paraula vertadera, i odiaran tot camí de pietat, no tindran recança de llurs pecats, i, per això, escamparan la incredulitat enmig dels pobles, l’odi entre germans, les malvestats, la crueltat, l’enveja, la indiferència, el lladronici, l’embriaguesa, la intemperància, la lascívia, el plaer carnal, la fornicació i tots els altres vicis. Es decandiran l’aflicció, la humilitat, l’amor a la pau, la pobresa, la compassió, el do del plor… Què? ¿No us hi reconeixeu tots els qui sou aquí, monjos de l’abadia i poderosos vinguts de fora?

Durant el silenci que seguí aquestes paraules, se sentí un grinyol. Era el cardenal Bertrando, que es bellugava en el seient. Ben mirat, vaig pensar, Jorge estava actuant com un gran predicador, i, alhora que flagel·lava els seus germans, carregava també contra els visitants. I en aquell moment jo hauria donat qui sap què per esbrinar el que passava pel cap de Bernat i d’aquells avinyonesos boteruts.

—I serà en aquell moment, que és precisament ara —bramà Jorge—, que l’Anticrist, que es vol imitador de Nostre Senyor, farà la seva parusia blasfema. Aleshores (ço és, ara) trontollaran tots els regnes, hi haurà fretura i pobresa, i les messes seran eixorques, i hi haurà hiverns d’una crueltat excepcional. I els fills d’aquell temps (que és aquest) ja no tindran ningú que els administri els béns i guardi les menges al rebost i seran humiliats en els mercats de compra-venda. Feliços llavors els qui ja no visquin o els qui, vius encara, puguin sobreviure! Vindrà llavors el fill de la perdició, l’adversari que es glorieja i que s’estufa, mostrant innombrables virtuts per confondre tota la terra i per prevaler damunt els justos! Síria s’esfondrarà i plorarà els seus fills. Cilícia dreçarà la testa fins que aparegui el qui és cridat per judicar-la. La filla de Babilònia s’aixecarà del tron de la seva esplendor per beure el calze de l’amargor. Capadòcia, Lícia i Licaònia vinclaran l’esquena perquè multituds senceres seran destruïdes en la corrupció de llur iniquitat. Sorgiran arreu campaments de bàrbars i carros de guerra per ocupar les terres. A Armènia, al Pont i a Bitínia els adolescents moriran a tall de glavi, les noies seran fetes captives, els fills i les filles cometran incest, Pisídia, que s’ufana de la seva glòria, serà agenollada, l’espasa s’abatrà sobre Fenícia, Judea es vestirà de dol i es prepararà per al dia que serà esvaïda per la seva impuresa. Brollarà arreu l’abominació i la desolació, l’Anticrist anorrearà occident i destruirà les vies de comunicació, empunyarà l’espasa i llançarà foc roent amb un terrabastall d’espetecs: la seva força serà la blasfèmia, la seva mà l’engany, la dreta portarà la ruïna, l’esquerra les tenebres. Aquests seran els seus trets característics: el seu cap serà de foc abrandat, tindrà l’ull dret injectat de sang, l’ull esquerre d’un verd felí, i tindrà dues pupil·les, i les seves parpelles seran blanques, el llavi inferior gruixut, el fèmur serà neulit, grossos els peus, el dit polze aixafat i allargassat!

—Sembla el seu retrat —barbotejà Guillem en to mofeta.

Era una frase molt impia, però la hi vaig agrair, perquè a hores d’ara se m’estava posant carn de gallina. Amb prou feines vaig poder contenir la rialla, i vaig botir les galtes deixant escapar un raig d’aire pels llavis closos. Aquella remor, enmig de silenci que seguí les paraules del vell, es va sentir molt perceptiblement, però, per sort, tothom va interpretar que hi havia algú que estossegava o plorava o tenia esgarrifances, i tothom tenia motiu per fer-ho.

—És el moment —deia ara Jorge— en què tot s’enfonsarà en l’arbitrarietat, els fills aixecaran la mà contra els seus pares, la muller conspirarà contra el marit, el marit portarà la dona a judici, els amos seran inhumans amb els servents i els servents desobeiran els amos, ja no hi haurà respecte pels ancians, els adolescents voldran manar, el treball semblarà a tothom un fatic inútil, s’alçaran arreu càntics de lloança a la llicència, al vici, a la llibertat dissoluta de costums. I després vindran estupres, adulteris, perjuris, pecats contra natura a grans onades, i malalties, averanys i encanteris, i apareixeran dalt del cel cossos voladors, sorgiran enmig dels bons cristians falsos profetes, falsos apòstols, corruptors, impostors, bruixots, estupradors, avars, perjurs i falsificadors, els pastors es transformaran en llops, els sacerdots mentiran, els monjos cobejaran les coses del món, i els pobres no acudiran en auxili dels caps, els poderosos no tindran misericòrdia, els justos esdevindran testimonis de la injustícia. Totes les ciutats es veuran sotraguejades per terratrèmols, hi haurà pesta en tots els països, violentes gropades faran trontollar la terra, els camps seran empestats, el mar secretarà humors negrosos, a la lluna apareixeran prodigis nous i inconeguts, les estrelles es desviaran de la seva trajectòria i en sorgiran d’altres d’inconegudes que solcaran el cel, nevarà a l’estiu i farà xardor a l’hivern. I hauran arribat els temps de la fi i la fi dels temps… El primer dia, a l’hora terça, retrunyirà dalt del cel un clam poderós, un núvol de porpra baixarà del septentrió, seguit de trons i llamps, i una pluja de sang davallarà damunt la terra. El segon dia la terra serà arrencada del seu lloc i el fum d’una gran foguerada travessarà les portes del cel. El tercer dia, els abismes de la terra retrunyiran en els quatre racons del cosmos. Els pinacles del firmament s’esbadellaran, l’aire s’omplirà de columnes de fum i hi haurà fetor de sofre fins a l’hora desena. El quart dia, a trenc d’alba, l’abisme es tornarà líquid i emetrà trons, i s’ensorraran els edificis. El cinquè dia, a l’hora sexta, es destruiran les potències de llum i la roda del sol, i el món es cobrirà de tenebres fins al vespre, i les estrelles i la lluna deixaran de complir llur funció. El sisè dia, a l’hora quarta, el firmament es clivellarà de llevant a ponent i els àngels podran mirar la terra a través de l’esquerda dels cels i tots els qui seran a la terra podran veure els àngels que miraran des del cel. Aleshores tots els homes s’amagaran a les muntanyes per defugir la mirada dels àngels justos. I el setè dia arribarà el Crist embolcallat en la llum del seu pare. I aleshores començarà el judici dels bons i llur exaltació a la benaurança eterna dels cossos i les ànimes. Però no mediteu sobre això aquest vespre, germans orgullosos! Els pecadors no podran veure l’albada del vuitè dia, quan s’alçarà de l’orient una veu dolça i tendra, enmig del cel, i es mostrarà l’Àngel que té poder damunt tots els altres àngels sants, i tots els àngels avançaran junts, asseguts damunt d’un carro de núvols, plens de joia i corrent lleugers per l’aire, per alliberar els elegits que han cregut, i tots s’alegraran perquè s’haurà acomplert la destrucció del món! Però aquest vespre no ens hem de delectar orgullosament amb aquestes coses! Meditarem, però, sobre les paraules que el Senyor pronunciarà per allunyar d’ell aquell qui no hagi merescut de salvar-se; fugiu de mi, maleïts, cap al foc etern que ha estat preparat pel dimoni i pels seus ministres! Vosaltres us l’heu merescut, ara gaudiu-ne! Allunyeu-vos de mi i davalleu a les tenebres exteriors i al foc inextingible! Jo us he donat forma, i vosaltres us heu fet sequaços d’un altre! Us heu fet servidors d’un altre senyor, aneu a viure amb ell a les tenebres, amb ella, amb la serp que no reposa, enmig del cruixit de dents! Us he donat orelles per escoltar les escriptures i vosaltres heu escoltat les paraules dels pagans! Us he fet una boca perquè glorifiquéssiu Déu, i vosaltres l’heu feta servir per a les falsedats dels poetes i per als enigmes dels joglars! Us he donat els ulls perquè veiéssiu la llum dels meus preceptes, i vosaltres els heu fets servir per escodrinyar les tenebres! Jo sóc un jutge humà però just. Donaré a cadascú el que es mereix. Voldria ser misericordiós amb vosaltres, però no trobo oli en els vostres vasos. Voldria tenir pietat de vosaltres, però les vostres llànties són entelades de fum. Allunyeu-vos de mi… Així parlarà el Senyor. I aquells… i potser nosaltres, baixarem al suplici etern. En el nom del Pare, del Fill i de l’Esperit Sant.

—Amén! —respongueren tots alhora.

En rengles, sense dir un mot, els monjos s’aviaren cap a les cel·les. Sense ganes de parlar entre ells desaparegueren els framenors i els homes del papa, desitjosos d’aïllar-se i descansar. Tenia el cor afeixugat.

—A dormir, Adso —em va dir Guillem, pujant les escales del recer dels pelegrins—. No és pas un vespre per anar a rondar. A Bernat Gui, li podria passar pel cap d’anticipar la fi del món començant per les nostres carcasses. Demà mirarem de ser a matines, perquè tot seguit marxaran Michele i els altres framenors.

—També marxarà Bernat amb els seus presoners? —vaig preguntar amb la veu prima.

—No crec que tingui res a fer aquí. Voldrà precedir Michele a Avinyó, però de tal manera que la seva arribada coincideixi amb el procés al cellerer, framenor, heretge i assassí. La foguera del cellerer il·luminarà com una teia propiciatòria el primer encontre de Michele amb el papa.

—I què passarà amb Salvatore… i la noia?

—Salvatore acompanyarà el cellerer, perquè haurà de fer de testimoni en el procés. Podria ser que a canvi d’aquest servei Bernat li perdonés la vida. O potser el deixarà fugir i després el farà matar. O qui sap si el deixarà anar de debò, perquè una persona com Salvatore no té cap interès per a algú com Bernat. Vés a saber, potser acabarà degollant viatgers en algun bosc del Llenguadoc…

—I la noia?

—Ja t’ho he dit, és carn de foguera. Però la cremaran abans, a mig camí, per a edificació d’algun llogarret càtar de la costa. He sentit a dir que Bernat s’haurà de reunir amb el seu col·lega Jacques Fournier (recorda aquest nom, ara com ara crema albigesos, però ell mira més amunt) i el fet d’enviar a la pira una bella bruixa els farà guanyar anomenada i prestigi a tots dos…

—Però no es pot fer res per salvar-los? —vaig cridar—. ¿No hi pot intervenir l’Abat?

—Per qui? Pel cellerer, reu confés? ¿Per un miserable com Salvatore? O penses en la noia?

—I si fos així? —vaig gosar dir—. En el fons, és l’única realment innocent dels tres, vós sabeu que no és cap bruixa…

—¿I et penses que l’Abat, després de tot aquest tràngol, es jugarà la mica de prestigi que li queda per una bruixa?

—Però ha assumit la responsabilitat de fer fugir Ubertino!

—Ubertino era monjo seu i no l’acusaven de res. I, a més a més, ves quines nicieses! Ubertino era una persona important, Bernat només el podia atacar per l’esquena.

—O sigui que el cellerer tenia raó, els simples sempre paguen per tothom, fins i tot per aquells qui parlen a favor seu, fins i tot per aquells qui, com Ubertino i Michele, els han encoratjats a la revolta amb les seves paraules!

Estava desesperat i ja ni feia esment del cas de la noia, que no era pas un fraticello seduït per la mística d’Ubertino, sinó una pagesa que pagava per una història que no tenia res a veure amb ella.

—És així mateix —respongué Guillem tristament—. I, si el que busques és un bri de justícia, et diré que vindrà un dia que els gossos grossos, el papa i l’emperador, per fer les paus, passaran per damunt dels cossos dels gossos més petits que s’han esbatussat per servir-los. I aleshores tractaran Michele i Ubertino com avui tracten la teva noia.

Ara sé que Guillem profetitzava, ço és, raonava basant-se en principis de filosofia natural. Però en aquell moment els seus arguments no em van ser de cap consol. L’única cosa certa és que la noia seria enviada a les brases. I me’n sentia corresponsable, perquè era com si, dalt de la pira, estigués expiant també el pecat que jo havia comès amb ella.

Vaig esclafir el plor sense pudor, i vaig córrer cap a la meva cel·la, on em vaig passar tota la nit mossegant la màrfega i gemegant d’impotència, perquè ni em feien la gràcia de deixar-me plorar —com ho havia llegit a les novel·les de cavalleries que llegíem amb els companys de Melk— invocant el nom de l’estimada.

De l’únic amor terrenal de la meva vida, no en sabia el nom, ni el vaig saber mai.





SISÈ DIA





Sisè dia


MATINES

En què els prínceps sederunt201 i Malaquies cau rodó

Vam baixar per assistir a matines. Aquella última part de la nit, ben bé la primera del nou dia que traspuntava, encara era boirosa. Mentre travessava el claustre la humitat m’amarava fins als ossos, cruixits després d’un son ple de frisança. Encara que l’església era freda, em vaig agenollar amb un sospir d’alleujament sota aquelles voltes, a recer dels elements, conhortat per la calor dels altres cossos i per la pregària.

Al cap de poc de començar els salms, Guillem em va indicar un lloc buit en els bancs que hi havia davant nostre, entre Jorge i Pacifico de Tívoli. Era el lloc de Malaquies, que sempre seia al costat del cec. Érem els únics que ens havíem adonat de la seva absència. D’una banda, vaig sorprendre l’Abat, que feia posat de preocupació, el qual ja sabia prou bé que aquelles absències eren averany de notícies atziagues. I, d’altra banda, Jorge palesava una frisança estranya. El seu rostre, habitualment indesxifrable, amb aquells ulls blancs mancats de llum, era gairebé engolit dins l’ombra, però les mans es bellugaven nervioses i inquietes. Va palpar diverses vegades el seient contigu, com si volgués comprovar que no era ocupat. Repetia aquell gest a intervals regulars, com si esperés que l’absent reapareixeria en qualsevol moment i, alhora, tingués por que no tornaria mai més.

—On deu ser el bibliotecari? —vaig preguntar a Guillem a cau d’orella.

—Malaquies —respongué Guillem— era fins ara l’únic que tenia el llibre a l’abast. Si no és ell el culpable d’aquests crims, potser no és conscient dels perills que aquell llibre comportava…

No hi havia res més a dir. No calia sinó esperar. I vam continuar esperant, nosaltres, l’Abat, que no parava de mirar el seient buit, i Jorge, enquimerat a interrogar les tenebres amb les mans.

Acabat l’ofici, l’Abat recordà als monjos i als novicis que calia preparar-se per a la gran missa de Nadal i que, per aquell motiu, com era de costum, caldria esmerçar l’estona de lleure fins a laudes a assajar els cants previstos amb aquella ocasió. Aquell estol d’homes devots eren, efectivament, harmonitzats com un sol cos i una sola veu, i, al cap dels anys, es reconeixia unida, com una sola ànima, en el cant.

L’Abat convidà a entonar el Sederunt:


Sederunt principes

et adversus me

loquebantur, iniqui.

Persecuti sunt me.

Adjuva me, Domine,

Deus meus salvum me

fac propter magnam misericordiam tuam.202



Em vaig preguntar si l’Abat no havia triat aquell gradual perquè el cantessin precisament aquella nit, quan encara assistien a l’ofici els enviats dels prínceps, per recordar com, al llarg dels segles, el nostre orde es trobava en condicions de resistir la persecució dels poderosos, mercès a la seva relació privilegiada amb el Senyor, Déu dels exèrcits. I, talment, el començament del càntic va causar una gran impressió de poder.

Amb la primera síl·laba, se, s’engegà un cor solemne de desenes i desenes de veus, el so greu del qual omplí les naus i voleià damunt els nostres caps, i tanmateix semblava que brollés del cor de la terra. I no es va estroncar, perquè, mentre altres veus començaven a teixir, sobre aquella línia profunda i contínua, un seguit de solfeigs i melismes, aquella remor tel·lúrica continuà dominant-ho tot i es va mantenir tota l’estona que necessita un recitador de veu cadenciosa per repetir dotze vegades l’Ave Maria. I, com si fossin deslliurats de qualsevol temença, per la confiança que aquella síl·laba obstinada, al·legoria de la durada eterna, encomanava als orants, les altres veus (sobretot les dels novicis), enfilant-se damunt d’aquella base pètria i sòlida, dreçaven cúspides, columnes, pinacles de neumes liqüescents i puntejats. I mentre el meu cor s’esbalaïa de dolçor amb la vibració d’un climacus o un porrectus, d’un torculus o un salicus,203 aquelles veus semblaven dir-me que l’ànima (dels orants i la meva, que me’ls escoltava), incapaç de dominar l’abrivada del sentiment, s’hi desfeia per expressar la joia, el dolor, la lloança, l’amor, en una embranzida de sonoritats suaus. Mentrestant, l’aferrissament obstinat de les veus atòniques no afluixava, com si la presència amenaçadora dels enemics, dels poderosos que perseguien el poble del Senyor, continués planant damunt nostre. Fins que no fou vençut el borboll neptúnic d’una única nota, o almenys convençut i domat per la joia al·leluiàtica que s’hi contraposava, i es resolgué en un acord majestuós i perfectíssim, en un neuma supí.

Pronunciat amb una morositat gairebé matussera el «sederunt», s’enlairà el «principes» enmig d’una gran calma seràfica No em vaig preguntar més qui eren els poderosos que parlaven contra mi (contra nosaltres); s’havia fos, s’havia esvaït l’ombra d’aquell fantasma assegut i amenaçador.

Ien aquell moment s’esvaïren, vaig creure aleshores, d’altres fantasmes, perquè quan la meva atenció, fins llavors immergida en el cant, es desvià cap a Malaquies, vaig veure la figura del bibliotecari entre el grup d’orants, com si sempre hi hagués estat. Vaig mirar Guillem, i els seus ulls expressaven alleujament, i aquesta era així mateix l’expressió dels ulls de l’Abat, albiradora des de lluny. Pel que fa a Jorge, havia tornat a allargar les mans i, havent ensopegat amb el cos del seu veí, les havia retirades a corre-cuita. Però no sabria dir quins sentiments bategaven dintre seu.

Ara el cor entonava festivament l’«adjuva me», la a clara del qual s’escampava alegrement per l’església, i la mateixa u no tenia aquell caire ombrívol de la de «sederunt», sinó que era plena de santa energia. Els monjos i els novicis cantaven, com ho volen les regles del cant, amb el cos dret, la gola lliure, el cap mirant enlaire, el llibre gairebé a l’alçada de les espatlles, de manera que poguessin llegir sense haver d’acotar el cap, amb la qual cosa hauria minvat l’energia de l’aire procedent del pit. Però encara era de nit i, per bé que retrunyissin les trompetes del gaudi, la calitja del son planava damunt molts dels cantors, els quals, perduts potser en l’emissió d’una nota llarga, enduts per l’ona mateixa del cant, capcinejaven ara i adés, temptats per la somnolència. Aleshores els vigilants, que es trobaven en la mateixa conjuntura, escrutaven d’un a un els rostres, il·luminant-se amb la llàntia, i els feien retornar a la vetlla del cos i de l’ànima.

Fou, doncs, un vigilant el primer que sorprengué Malaquies fent tentines d’una manera ben estranya, trontollant com si de cop i volta l’hagués engolit la boira d’un son contra el qual probablement havia lluitat aquella nit passada en blanc. Li atansà la llàntia i li il·luminà la cara, fet que em cridà l’atenció. El bibliotecari no reaccionà. El vigilant el va tocar, i Malaquies va caure endavant feixugament. El vigilant va arribar just a temps per impedir que caigués a terra.

El cant es va alentir, les veus s’esmorteïren, va haver-hi uns moments de confusió. Guillem s’havia aixecat d’un bot i s’havia afuat cap al punt on el vigilant i Pacifico de Tívoli estaven ajaçant el cos exànime de Malaquies.

Vam arribar-hi quasi al mateix temps que l’Abat i, a la claror de la llàntia, vam poder observar el rostre de l’infeliç. Ja he descrit l’aspecte de Malaquies, però aquella nit, sota aquella llum, era la imatge mateixa de la mort. El nas esmolat, els ulls enfonsats, les temples xuclades, les orelles blanques i contretes, amb els lòbuls girats enfora, la pell de la cara enravenada, tensa i eixarreïda, el color de les galtes groguenc i ombrejat de negre. Els ulls encara eren oberts i dels llavis eixarreïts sortia una alenada panteixant. Obrí la boca i, recalcat sobre Guillem, que s’havia ajupit, vaig veure la llengua, ara negrosa, que s’agitava en el clos de les dents. Guillem l’aixecà estrenyent-li les espatlles i li torcà amb la mà el tel de suor que li cobria el front. Malaquies va notar un toc, una presència, mirà de fit endavant, amb un esguard cec, sense reconèixer segurament la persona que tenia a la vora. Alçà una mà tremolosa, aferrà Guillem pel pit, l’arrossegà cap a ell fins a tocar-se gairebé les cares, i després, amb una veu ronca i somorta, pronuncià algunes paraules:

—M’ho havia dit… era cert… tenia el poder de mil escorpins…

—Qui t’ho havia dit? —li preguntà Guillem—. Qui? Malaquies maldà per parlar. Però de seguida començà a tremolar convulsivament i el cap li caigué enrere. Ara el rostre havia perdut tot el color, qualsevol alè de vida. Era mort.

Guillem es va aixecar. L’Abat va córrer cap a ell, sense dir paraula. Després va veure Bernat Gui, plantat just darrere l’Abat.

—Senyor Bernat —demanà Guillem—. Vós que heu descobert i posat sota custòdia l’assassí, digueu-me: ¿qui l’ha mort, aquest?

—No m’ho pregunteu a mi —va dir Bernat—. No he dit mai que hagi lliurat a la justícia tots els malvats que ronden per aquesta abadia. Ho hauria fet amb molt de gust, si hagués pogut —i fità Guillem—. Però els altres, els encomano a la severitat… o a la indulgència excessiva del senyor Abat —va dir, mentre l’Abat s’empal·lidia en silenci. I se’n va anar.

En aquell moment vam sentir un piulet, un sanglot rogallós. Era Jorge, agenollat al reclinatori, sostingut per un monjo que li devia haver explicat el que passava.

—No s’acabarà mai… —va dir amb la veu trencada—. Oh, Senyor, perdona’ns a tots!

Guillem es tomà a acotar damunt el cadàver. L’agafà pels polsos i li va acarar cap a la llum els palmells de les mans. Les polpes dels tres primers dits de la mà dreta eren ombrejades de negre.





Sisè dia


LAUDES

En què hom elegeix nou cellerer, però no pas nou bibliotecari

Ja era l’hora de laudes? Era abans o després? A partir d’aquell moment vaig perdre la noció del temps. Potser van passar hores, potser no tant, mentre dipositaven el cos de Malaquies a l’església damunt d’un cadafal i els germans hi feien rotllo al voltant. L’Abat donava instruccions per a les exèquies, que tindrien lloc aviat. Va cridar Benci i Nicola de Morimondo. En menys d’un dia, va dir, l’abadia s’havia vist privada del bibliotecari i del cellerer.

—Tu —va dir a Nicola— assumiràs les funcions de Remigio. Coneixes bé molts dels treballs de l’abadia. Posa algú a càrrec de la ferreria en substitució teva i, avui, dóna recapte a les necessitats immediates de la cuina i del refectori. Estàs dispensat dels oficis. Vés-te’n. —Després, a Benci—: Ahir al vespre mateix, vas ser nomenat ajudant de Malaquies. Ocupa’t d’obrir l’scriptorium i vigila que ningú no pugi sol a la biblioteca.

Benci observà tímidament que encara no l’havien iniciat en els secrets d’aquell lloc. L’Abat se’l va mirar severament.

—Ningú no ha dit que hagi de ser així. Tu vigila que el treball no s’aturi i que es visqui com a pregària pels germans morts… i per aquells que moriran encara. Cadascú treballarà amb els llibres que ja li han lliurat. Qui vulgui podrà consultar el catàleg. Res més. Estàs dispensat de vespres perquè, en aquella hora, ho tancaràs tot.

—I com sortiré? —preguntà Benci.

—Tens raó, jo tancaré les portes de baix havent sopat. Vés-te’n.

Va sortir amb ells, evitant Guillem, que volia parlar amb ell. Al cor quedava un petit grup format per Alinardo, Pacifico de Tívoli, Aymaro d’Alessandria i Pietro de Sant’Albano. Aymaro reia entre les dents:

—Donem gràcies al Senyor —va dir—. Un cop mort l’alemany, hi havia el perill que ens toqués un nou bibliotecari encara més bàrbar.

—Qui creieu que nomenaran per ocupar el seu lloc? —preguntà Guillem.

Pietro de Sant’Albano somrigué d’una manera enigmàtica:

—Després de tot el que ha passat aquests dies, el problema ja no és el bibliotecari, sinó l’Abat…

—Calla —li va dir Pacifico. I Alinardo, sempre amb aquella mirada absorta—: Faran una altra injustícia… com en la meva època. Cal aturar-los.

—Qui? —preguntà Guillem. Pacifico l’agafà pel braç en to confidencial i l’acompanyà cap a la porta, allunyant-se del vell.

—Alinardo… tu ho saps, l’estimem molt, representa per a nosaltres l’antiga tradició i els dies millors de l’abadia… Però de vegades parla sense saber el que diu. Tots estem molt preocupats pel nou bibliotecari. Haurà de ser digne, i madur, i savi… Vet-ho aquí.

—Haurà de conèixer el grec? —preguntà Guillem.

—I l’àrab, així ho vol la tradició, així ho exigeix el seu ofici. Però entre nosaltres n’hi ha molts que tenen aquests dons. Jo, modestament, i Pietro, i Aymaro…

—Benci sap grec.

—Benci és massa jove. No sé pas per què Malaquies el va elegir ajudant seu, però…

—Adelmo sabia grec?

—Em penso que no. Més ben dit, segur que no.

—Però Venanci sí que en sabia I Berengario. Està bé, gràcies.

Vam sortir per anar a fer un mos a la cuina.

—Per què volíeu saber qui coneixia el grec?

—Perquè tots aquells qui moren amb els dits negres saben grec. Per tant, és bastant enraonat esperar que el pròxim mort figura en el grup dels qui saben grec. Inclòs jo mateix. Tu et salves.

—¿I què en penseu, de les darreres paraules de Malaquies?

—Les has sentides. Els escorpins. La cinquena trompeta anuncia, entre altres coses, l’aparició de les llagostes, que torturaran els homes amb un fibló semblant al de l’escorpí, ja ho saps. I Malaquies ens ha fet saber que algú li ho havia predit.

—La sisena trompeta —vaig dir— anuncia cavalls amb cap de lleó i de la seva boca surt foc, fum i sofre, muntats per homes coberts de cuirasses de foc, jacint i sofre.

—Massa coses. Però el pròxim crim es podria perpetrar prop de les cavallerisses. Caldrà tenir-hi l’ull a sobre. I preparem-nos per al setè toc de trompeta. Encara falten dues persones, doncs. Qui són els candidats més probables? Si l’objectiu és el secret del finis Africae, aquells qui el coneguin. Que jo sàpiga, només l’Abat el sap. Llevat que la trama sigui d’una altra mena. Ja ho has sentit no fa gaire, hi ha una conspiració per deposar l’Abat, però Alinardo ha parlat en plural…

—Caldrà que avisem l’Abat? —vaig dir.

—De què? Que el volen matar! No en tinc proves convincents. Jo actuo com si l’assassí raonés igual com jo. Però, ¿i si obeís un altre designi? I, sobretot, si no fos un assassí?

—Què voleu dir?

—No ho sé ben bé. Però, tal com t’ho he dit, cal imaginar tots els ordres possibles, i tots els desordres.





Sisè dia


PRIMA

En què Nicola explica tot de coses, mentre hom visita la cripta del tresor

Nicola de Morimondo, en la seva nova condició de cellerer, estava donant instruccions als cuiners, i ells li donaven clarícies sobre els costums de la cuina. Guillem volia parlar amb ell, i ell ens va demanar que ens esperéssim uns minuts. Després, va dir, hauria de baixar a la cripta del tresor per supervisar el treball de neteja dels reliquiaris, que encara era de responsabilitat seva, i allà tindríem temps d’enraonar.

Efectivament, al cap de poc, ens va convidar a acompanyar-lo, va entrar a l’església, va passar per darrere l’altar major (mentre els monjos instal·laven un cadafal a la nau, per vetllar la despulla de Malaquies), i ens féu baixar per una escaleta, al peu de la qual vam trobar una sala de voltes molt baixes sostingudes per gruixudes pilastres de pedra sense tallar. Érem a la cripta en què es custodiaven les riqueses de l’abadia, lloc del qual l’Abat estava molt gelós i que només obria en circumstàncies excepcionals a hostes de gran recapte.

Tot al voltant nostre hi havia reliquiaris de diferents mides, dintre dels quals la claror de les atxes (enceses per dos ajudants de confiança de Nicola) feia resplendir objectes d’una bellesa esclatant. Paraments daurats, corones d’or entacades de gemmes, arquetes de diferents metalls historiats amb figures, labors de niell, voris. Nicola ens mostrà extasiat un evangeliari enquadernat amb unes meravelloses plaques d’esmalt que afaiçonaven una unitat virolada de compartiments regulars, separats per filigranes d’or i reblats amb pedres precioses que feien de claus. Ens va assenyalar una delicada edícula amb dues columnes de lapislàtzuli i or que emmarcaven un davallament al sepulcre representat amb un subtilíssim baix relleu d’argent i coronat per una creu d’or entacada de tretze diamants sobre un fons d’ònix virolat, mentre el petit frontó era cintrat d’àgates i robins. Després vaig veure un díptic criselefantí dividit en cinc parts, amb cinc escenes de la vida del Crist, i al centre un anyell místic fet amb alvèols d’argent daurat i pasta de vidre, única imatge policroma sobre un fons d’una blancor de cera.

Mentre ens assenyalava aquells estris, la cara i els gestos de Nicola llampeguejaven d’orgull. Guillem va lloar les coses que acabava de veure i després va preguntar a Nicola quina mena de persona era Malaquies.

—Una pregunta estranya —va dir Nicola—, també tu el coneixies.

—Sí, però no pas prou. No he sabut mai quins pensaments amagava… ni… —vacil·là a l’hora de judicar un que acabava de morir—… si en tenia.

Nicola s’humitejà un dit, el passà sobre la superfície del cristall, no totalment brunyida, i respongué amb un mig somriure i sense mirar-se Guillem de cara:

—Ja veus que no et cal fer preguntes… És veritat; a parer de molta gent, Malaquies era un home molt simple, tot i que per fora semblés molt reflexiu. Segons Alinardo, era un beneit.

—Alinardo té rancúnia contra algú per un fet llunyà, quan li van negar la dignitat de bibliotecari.

—Jo també n’he sentit a parlar, d’això, però es tracta d’una història antiga, que remunta a fa cinquanta anys enrere o més. Quan vaig arribar aquí hi havia de bibliotecari Roberto de Bobbio, i els vells comentaven a sota veu que s’havia comès una injustícia contra Alinardo. Aleshores no vaig voler aprofundir en aquell tema, perquè em semblava que era una falta de respecte envers els més vells i no volia transigir amb aquelles murmuracions. Roberto tenia un ajudant, que després va morir, i per ocupar el seu lloc van nomenar Malaquies, que encara era molt jove. Molts van dir que no tenia cap mèrit, que afirmava que sabia el grec i l’àrab i no era veritat, sinó que només era un bon repetidor que copiava amb bona cal·ligrafia els manuscrits escrits en aquelles llengües, però sense entendre el que copiava. Es deia que un bibliotecari havia de ser una persona molt més instruïda. Alinardo, que llavors era encara un home ple de vigoria, va fer comentaris molt agres sobre aquell nomenament I va insinuar que, a Malaquies, li havien confiat aquell lloc per fer el joc al seu enemic, però no vaig entendre de què parlava. Això és tot. Sempre s’ha comentat a sota veu que Malaquies defensava la biblioteca com un gos de guarda, però sense saber ben bé el que custodiava. D’altra banda, també es van fer comentaris contra Berengario, del fet que Malaquies el va elegir ajudant seu. Es deia que ell tampoc no era gaire més hàbil que el seu mestre, que no era sinó un intrigant. També van dir… tot i que, a hores d’ara, aquestes murmuracions també et deuen haver arribat a tu… que hi havia una relació estranya entre Malaquies i ell… Coses velles. També saps que es van murmurar coses sobre Berengario i Adelmo, i els escrivents joves deien que Malaquies sofria en silenci una gelosia atroç… I també es murmurava sobre les relacions entre Malaquies i Jorge, no, no pas en el sentit que potser t’imagines… ningú no ha murmurat mai de la virtut de Jorge! Però Malaquies, com a bibliotecari, per tradició, havia hagut de designar l’Abat com a confessor seu, mentre tots els altres es confessen amb Jorge (o amb Alinardo, però, a hores d’ara, l’ancià està gairebé orat)… Doncs bé, es deia que, malgrat això, Malaquies confabulava sovint amb Jorge, com si l’Abat dirigís la seva ànima però Jorge regís el seu cos, els seus gestos, el seu treball. D’altra banda, ja ho saps, probablement ho deus haver vist quan algú volia una clarícia sobre un llibre antic i oblidat, no s’adreçava pas a Malaquies, sinó a Jorge. Malaquies custodiava el catàleg i pujava a la biblioteca, però Jorge sabia el significat de cada títol…

—Per què sabia Jorge tantes coses de la biblioteca?

—Era el més vell, després d’Alinardo, és aquí des de jove. Jorge deu tenir més de vuitanta anys, es diu que fa quaranta anys o més que és cec…

—¿Com s’ho va fer per aplegar tanta saviesa abans de quedar cec?

—Oh, corren moltes llegendes sobre ell! Sembla que, ja de nen, va ser tocat per la gràcia divina i allà a Castella llegia llibres àrabs i obres dels doctors grecs quan encara era impúber. I fins i tot després de la ceguesa, fins i tot ara, es passa llargues hores assegut a la biblioteca, es fa recitar el catàleg, es fa portar llibres i un novici li llegeix en veu alta unes quantes hores seguides. Ho recorda tot, no és pas un desmemoriat com Alinardo. Però, ¿per què em preguntes tot això?

—Ara que han mort Berengario i Malaquies, ¿qui queda en possessió dels secrets de la biblioteca?

—L’Abat, l’Abat els haurà de transmetre a Benci… si ho vol…

—Per què si ho vol?

—Perquè Benci és jove, l’han nomenat ajudant encara en vida de Malaquies, i no és pas el mateix ser bibliotecari que ajudant de bibliotecari. Per tradició, el bibliotecari després passa a ser Abat…

—Ara, és així… Per això el lloc de bibliotecari és tan cobejat. Però, aleshores, Abbone va ser bibliotecari?

—No, Abbone no. El seu nomenament es va produir abans d’arribar jo, ara deu fer trenta anys. Va succeir Paolo de Rimini, un home estrany de qui s’expliquen històries estrafolàries: sembla que era un lector molt voraç, que se sabia de memòria tots els llibres de la biblioteca, però tenia una feblesa estranya, era incapaç d’escriure, l’anomenaven Abbas agraphicus…204 Va arribar a Abat de molt jove, es deia que amb el suport d’Algirdas de Cluny, el Doctor Quadratus… Però això són velles enraonies dels monjos. Ras i curt: Paolo esdevingué abat, Roberto de Bobbio va ocupar el seu lloc a la biblioteca, però la seva salut era malmesa per un mal que el corsecava, se sabia que no podria governar el destí de l’abadia, i quan va desaparèixer Paolo de Rimini…

—Va morir?

—No, va desaparèixer, no sé pas com, un dia va marxar de viatge i no va tornar mai més; potser el van matar els lladres pel camí… O sigui que, quan va desaparèixer Paolo, Roberto no podia ocupar el seu lloc i es van produir misterioses conxorxes. Abbone —es diu— era fill natural del senyor d’aquest rodal, havia crescut a l’abadia de Fossanova, es deia que, a una edat molt jovençana, havia assistit sant Tomàs quan va morir allà i que es va encarregar de baixar aquell gran cos per l’escala de la torre, i que no hi havia manera de fer-hi passar el cadàver… aquesta era la seva gran glòria, deien les males llengües… El cas és que va ser elegit abat, encara que no hagués estat bibliotecari, i algú, em penso que Roberto, el va iniciar en els misteris de la biblioteca.

—I per què fou elegit Roberto?

—No ho sé pas. Sempre m’he mirat molt a no remenar massa aquestes coses: les nostres abadies són llocs sants; però, al volt de la dignitat abacial, de vegades es teixeixen conxorxes espantoses. A mi m’interessaven els meus vidres i els meus reliquiaris, no em volia embolicar amb totes aquestes històries. Ara podràs entendre per què no sé si l’Abat voldrà iniciar Benci, seria com designar-lo successor, a ell, que és un noi eixelebrat, un gramàtic gairebé bàrbar, de l’extrem nord… ¿com podria entendre aquest país, l’abadia i les seves relacions amb els senyors locals?

—Però Malaquies tampoc no era italià, ni Berengario, i tanmateix els van encomanar la biblioteca.

—Això és un fet obscur. Els monjos rondinen que de mig segle ençà l’abadia ha abandonat les seves tradicions… Per això, fa més de cinquanta anys, potser bastants més, Alinardo aspirava a la dignitat de bibliotecari. El bibliotecari sempre havia estat italià, aquesta terra no està pas mancada de grans esperits. I, a més a més, ja ho veus… —i aquí Nicola vacil·là com si no volgués dir allò que tenia a flor de llavi—: …ja ho veus, Malaquies i Berengario han mort, potser, perquè no poguessin ser abats.

Va tenir un ensurt, va brandar la mà davant del rostre com si volgués esvair idees no gaire honestes i va fer el senyal de la creu.

—Què estic dient ara? Ja ho veus, en aquest país fa anys que passen coses vergonyoses, fins i tot en els monestirs, a la cort papal, a les esglésies… Lluites per arrabassar el poder, acusacions d’heretgia per arrencar a algú una prebenda… Que lleig que és tot! Estic perdent la confiança en el gènere humà, veig conxorxes i conjures palatines pertot arreu! A això s’havia de veure reduïda aquesta abadia, a un niu d’escurçons sorgit per art de mala màgia en allò que abans era un reliquiari de membres sants! Mira el passat d’aquest monestir!

I ens assenyalava l’escampadissa de tresors que ens voltaven, i, deixant de banda les creus i altres objectes sagrats, ens va portar a veure els reliquiaris, que eren la glòria d’aquell lloc.

—Mireu —deia—, aquesta és la punta de la llança que travessà el costat del Salvador!

Era una capsa d’or, amb tapa de vidre, on, damunt d’un coixinet de porpra, hi havia un tros de ferro de forma triangular, ja rovellat però ara llampant de nou mercès a un llarg tractament amb olis i ceres. Però això encara no era res.

Perquè en un altra capsa d’argent entacada d’ametistes, la part davantera de la qual era transparent, vaig veure un tros de la fusta venerable de la santa creu, portat fins en aquella abadia per la reina Helena, mare de l’emperador Constantí, en tornar del pelegrinatge als llocs sants, on havia exhumat el turó del Gòlgota i el sant sepulcre i hi havia bastit al damunt una catedral.

Després Nicola ens féu veure altres coses, i no sabria descriure-les totes, de tantes i tan singulars com n’hi havia. En un reliquiari, tot de beril·le verdós, hi havia un clau de la creu. En un flascó, damunt un jaç de petites roses marcides, hi havia un tros de la corona d’espines, i dins una altra capsa, també damunt d’un mantell de flors pansides, hi havia un parrac esgrogueït de les estovalles de l’últim sopar. Però també hi havia la bossa de sant Mateu, de malla d’argent, i, dins un cilindre, lligat amb una veta violeta rosegada pel temps i estampada d’or, un os del braç de santa Anna. Vaig veure, meravella de meravelles, coberta per una campana de vidre i damunt un coixí vermell brodat de perles, un tros del pessebre de Betlem i un pam de la túnica de porpra de sant Joan Evangelista, dues de les cadenes que estrenyeren els turmells de l’apòstol Pere a Roma, el crani de sant Adalbert, l’espasa de sant Esteve, una tíbia de santa Margarida, un dit de Sant Vital, una costella de santa Sofia, el mentó de sant Eobà, la part superior de l’omòplat de sant Crisòstom, l’anell de prometatge de sant Josep, una dent del Baptista, la vara de Moisès, unes randes esquinçades i minúscules del vestit de núvia de la Verge Maria.

I altres coses que no eren relíquies però que representaven testimoniatges de prodigis i d’éssers prodigiosos de terres llunyanes, portats a l’abadia per monjos que havien viatjat fins als límits extrems del món: un basilisc i una hidra dissecats, una banya d’unicorn, un ou que un ermità havia trobat dins un altre ou, un tros del mannà que nodrí els jueus en el desert, una dent de balena, una nou de coco, l’húmer d’una bèstia antediluviana, l’ullal de vori d’un elefant, la costella d’un dofí. I encara d’altres relíquies que no vaig reconèixer, potser no tan precioses com els seus reliquiaris i algunes (a jutjar per les capses que les contenien, d’argent ennegrit) de molt antigues, una sèrie infinita de fragments d’ossos, de roba, de fusta, de metall, de vidre. I flascons amb pólvores fosques, una de les quals em van dir que contenia les cendres de la ciutat de Sodoma, i una altra, calç de les muralles de Jericó. Coses, totes aquestes, àdhuc les més modestes, per les quals un emperador hauria donat més d’un feu, i que constituïen una reserva no solament d’un prestigi immens, sinó també de veritable riquesa material per a l’abadia que ens estatjava.

Vaig continuar donant tombs, tot esbalaït, mentre Nicola ja havia deixat de donar-nos clarícies sobre aquells objectes, que, d’altra banda, tenien enganxades etiquetes amb inscripcions explicatives, ja lliure per vagarejar a l’atzar enmig d’aquella reserva de meravelles inestimables, admirant de vegades aquells objectes a plena llum, i entrellucant-les de vegades dins la penombra, quan els acòlits de Nicola es traslladaven amb llurs torxes cap a un altre punt de la cripta. Estava embadalit amb aquells cartílags groguencs, místics i repugnants alhora, transparents i misteriosos, amb aquells parracs de vestidures de temps immemorial, esblanqueïts, esfilagarsats, de vegades enrotllats dins un flascó com un manuscrit descolorit, amb aquelles matèries engrunades que es confonien amb la roba que els feia de jaç, detritus sants d’una vida que fou animal (i racional) i ara, presoners d’edificis de vidre o de metall que en llurs dimensions minúscules imitaven l’ardidesa de les catedrals de pedra amb llurs torres i llurs agulles, semblaven transformats, al seu tom, en substància mineral. ¿Així era, doncs, com els cossos dels sants esperen enterrats la resurrecció de la carn? ¿A partir d’aquelles estelles es recompondrien els organismes que, en l’esclat de la visió divina, recuperant tota llur sensibilitat natural, percebrien, com escrivia Piperno, àdhuc les més petites differentias odorum?205

Em tragué sobtadament d’aquestes cabòries Guillem, donant-me un tust a l’esquena:

—Jo me’n vaig —va dir—. Pujo a l’scriptorium, haig de consultar una cosa…

—Però no es poden demanar llibres —vaig dir—. A Benci, li han donat ordres…

—Només em cal examinar els llibres que estava llegint aquest dia, que encara són damunt la taula de Venanci. Queda’t aquí, si vols. Aquesta cripta és una síntesi reeixida dels debats sobre la pobresa a què has assistit aquests dies. I ara ja saps per quina raó els teus germans van a mata-degolla quan hi ha en joc la dignitat abacial.

—Però, us creieu les insinuacions de Nicola? ¿Creieu doncs, que tots aquests crims són una lluita per la investidura?

—Ja t’he dit que, ara com ara, no vull pas arriscar hipòtesis en veu alta. Nicola ha dit moltes coses. I algunes m’han interessat. Però ara vull seguir una altra pista. O potser la mateixa, però per una altra banda. I tu, no t’encantis tant amb aquests reliquiaris. De fragments de la creu, n’he vistos molts més, en altres esglésies. Si tots fossin autèntics, Nostre Senyor no hauria estat crucificat sobre dos pals encreuats, sinó sobre un bosc sencer.

—Mestre! —vaig dir escandalitzat.

—És així, Adso. I encara hi ha tresors més rics. Fa temps, a la catedral de Colònia, vaig veure el crani de Joan Baptista a l’edat de dotze anys.

—De debò? —vaig exclamar admirat. Després, dubtós—: Però, el Baptista, el van matar a una edat més avançada!

—L’altre crani es deu trobar en un altre tresor —va dir Guillem, tot seriós.

No podia endevinar mai quan feia broma. Al meu país, quan es fa broma, es diu una cosa i després hi ha un esclat de rialles sorolloses, de manera que tothom hi participa. En canvi. Guillem només reia quan deia coses serioses, i feia un posat tot seriós quan se suposava que parlava per riure.





Sisè dia


TERÇA

En què Adso, tot escoltant el «Dies irae»206, té un somni o una visió, com es vulgui

Guillem s’acomiadà de Nicola i pujà a l’scriptorium. A hores d’ara ja havia vist prou el tresor i vaig decidir d’anar a l’església a pregar per l’ànima de Malaquies. No me l’havia estimat mai gaire, aquell home; em feia por, i no em vull pas amagar del fet que, durant molt de temps, l’havia cregut culpable de tots els crims. Ara m’havia adonat que potser era un pobre home, aclaparat de passions insatisfetes, vas de terrissa entre vasos de ferro, esquerp per esmaperdut, silenciós i evasiu perquè era conscient que no tenia res a dir. Tenia certs remordiments per causa seva i vaig pensar que pregant pel seu destí sobrenatural reeixiria a apaivagar el meu sentiment de culpa.

Ara l’església era amarada d’una claror lleu i somorta, dominada per la despulla d’aquell infeliç, habitada pel xiuxiueig uniforme dels monjos, que recitaven l’ofici de morts.

Al monestir de Melk havia assistit manta vegada al traspàs d’un germà. Era una avinentesa no diré pas plaent però d’una gran serenor, regulada per la quietud i per un sentit difús de justícia. Entràvem per tongades a la cel·la del moribund i el conhortàvem amb paraules dolces, i cadascú pensava, cor endins, que feliç no devia ser el moribund, perquè estava per coronar una vida virtuosa i al cap de poc s’incorporaria al cor dels àngels, en el gaudi etern. I part d’aquesta serenor, la flaire d’aquesta santa enveja, s’encomanava al moribund, que, al capdavall, arribava a la mort serè. Que diferents no havien estat les morts d’aquells darrers dies! Finalment havia pogut veure de prop com moria una víctima dels escorpins diabòlics del finis Africae, i, sens dubte, així havien mort Venanci i Berengario, cercant conhort en l’aigua, el rostre corsecat com el de Malaquies…

Vaig seure al fons de l’església, arrupit per combatre el fred. Vaig sentir una mica d’escalfor i vaig moure els llavis per unir-me al cor dels germans orants. Els seguia gairebé sense adonar-me del que deien els meus llavis, fent capcinades i amb els ulls que se m’aclucaven. Va passar molta estona, i em penso que em vaig endormiscar i em vaig despertar almenys tres o quatre vegades. Després el cor entonà el Dies irae… Aquella salmòdia m’abaltí com un narcòtic. Em vaig adormir del tot. O potser, en comptes d’abaltir-me, podria dir que vaig caure exhaust en un embotornament agitat, replegat sobre mi mateix, com una criatura reclosa encara al ventre de la mare. I, enmig d’aquella boira de l’ànima, com si em trobés en una regió que no fos d’aquest món, vaig tenir una visió o un somni, segons es vulgui.

Per una escala estreta entrava en un passadís subterrani, com si entrés a la cripta del tresor, però, al cap de l’estona de baixar, arribava en una cripta més esbarjosa, que eren les cuines de l’Edifici. Eren les cuines, sens dubte, però allà no solament hi havia forns i tupins al foc, sinó també manxes i martells, com si s’hi haguessin instal·lat també els ferrers de Nicola Tot plegat era un guspireig vermell d’estufes i calderes i cassoles bullents que llançaven fum mentre pujaven a la superfície líquida bombolles escumejants, que s’obrien sobtadament amb un espetec sord i continu. Els cuiners brandaven astos, mentre els novicis, que s’havien citat allà, saltironejaven per atrapar els pollastres i tot l’aviram enforquillat en aquells ferros roents. Però, allà a la vora, els ferrers martellejaven amb tal braó que eixordaven l’aire, i saltaven núvols d’espumes de les encluses, que es barrejaven amb les que escopien els dos forns.

No sabia si em trobava a l’infern o en un paradís com el que hauria concebut Salvatore, entre regalims de sucs i batecs de xoriços. Però no em va donar temps de preguntar-me on era, perquè tot d’homenets, de nans de cap gros i forma de cassola van entrar de trascantó i, arrossegant-me amb llur embranzida, m’empenyeren fins al llindar del refectori i m’hi feren entrar.

La sala era engalanada per a una festa. Grans tapissos i estendards penjaven de les parets, però les imatges que els adornaven no eren les habituals, que evoquen la pietat dels fidels o les glòries dels reis. Més aviat semblaven inspirades en els marginalia d’Adelmo i, de les seves imatges, reproduïen les menys esborronadores i les més bufonesques; llebres que ballaven al voltant del pal de cucanya, rius poblats de peixos que saltaven espontàniament dins la paella, sostinguda per simis disfressats de bisbes-cuiners, monstres de ventre botit que ballaven al volt d’olles fumejants.

Al mig de la taula hi havia l’Abat, abillat de festa, amb un hàbit balder de porpra brodada, empunyant la seva forquilla com un ceptre. Al costat seu, Jorge bevia d’una gran gerra de vi, i el cellerer, vestit com Bernat Gui, llegia virtuosament en un llibre de forma d’escorpí les vides dels sants i passatges de l’evangeli, però eren relats que mostraven Jesús recordant a l’apòstol, en to faceciós, que era una pedra i que damunt d’aquella pedra desvergonyida que rodolava pel pla fundaria la seva església, o el relat de sant Jeroni, que comentava la bíblia dient que Déu volia despullar els darreres de Jerusalem. I, a cada frase del cellerer, Jorge reia ventant un cop de puny a la taula i cridant: «Tu seràs el proper Abat, ventre de Déu!», això mateix deia. Déu em perdoni.

Obeint un senyal festiu de l’Abat, va entrar la processó de les verges. Era un rengle llustrós de femelles ricament abillades, enmig de les quals vaig destriar, de primer, la meva mare, però després em vaig adonar del meu error, perquè es tractava certament de la noia terrible com un exèrcit en ordre de combat. Sinó que duia al cap una corona de perles blanques, en dos enfilalls, i, a banda i banda de la cara, li davallaven dues cascades més de perles, i es barrejaven amb dos enfilalls de perles que li penjaven del pit, i de cada perla penjava un diamant gros com una pruna. A més a més, de cada orella baixava un enfilall de perles blaves que s’acoblaven formant un gorjal a la base del coll, que era blanc i esvelt com una torre del Líban. El mantell era de color de porpra, i duia a la mà una copa d’or entacada de diamants, la qual vaig saber, no sé com, que contenia un ungüent mortal robat un dia a Severino. Seguien aquesta dona, bella com l’aurora, altres figures femenines, l’una abillada amb un mantell blanc brodat, sobre un vestit fosc adornat amb una doble estola d’or fistonada de flors boscanes; la segona tenia un mantell de domàs groc sobre un vestit rosa pàl·lid constel·lat de fulles verdes i amb dos grans requadres brodats en forma de laberint grisenc; i la tercera tenia el mantell vermell i el vestit de color de maragda entreteixit d’animalets vermells, i duia a les mans una estola brodada i blanca; no vaig parar esment en els vestits de les altres perquè tractava d’esbrinar qui podien ser les que acompanyaven la noia, que ara semblava la Verge Maria; i, com si cadascuna portés als dits, o li sortís de la boca, una targeta amb una inscripció, em vaig assabentar que es deien Rut, Sara, Susanna i altres noms de dona de la sagrada escriptura.

En aquell moment l’Abat cridà:

—Entreu, fills de puta!

I llavors entrà al refectori una altra corrua de personatges sagrats, que vaig reconèixer de seguida, austerament i esplèndidament abillats, i, enmig de la processó, n’hi havia un d’assegut al tron, que era Nostre Senyor, però, al mateix temps. Adam, vestit amb un mantell de porpra fermat a les espatlles amb una gran diadema vermella i blanca de robins i perles, i que portava al cap una corona semblant a la de la donzella, i a la mà una copa més gran, plena de sang de porcs. D’altres personatges santíssims, que després esmentaré, cap d’ells desconegut per a mi, li feien rotllo, juntament amb un escamot d’arquers del rei de França, vestits de verd o de vermell, amb un escut de color de maragda amb el monograma del Crist. El cap d’aquella tropa s’acostà a retre homenatge a l’Abat, allargant-li la copa i dient «Sao ko kelle terre per kelle fine ke ki kontene, trenta anni le possette parte sancti Benedicti»207. I l’Abat li féu aquesta contesta: «Age primum et septimum de quatuor» i tothom entonà: «In finibus Africae, amen». A continuació, tots sederunt.

Dissoltes així les dues colles oposades, obeint una ordre de l’Abat, Salomó començà a parar taula, Jaume i Andreu portaren una bala de fenc. Adam es plantà al mig, Eva s’ajaçà sobre una fulla, Caïm entrà traginant una arada, Abel entrà amb una galleda per munyir Brunello, Noè entrà triomfalment remant dalt de l’arca, Abraham s’assegué sota un arbre, Isaac s’ajaçà damunt l’altar d’or de l’església, Moisès s’arrupí dalt d’un penyal, Daniel comparegué dalt d’una llotja fúnebre, de bracet de Malaquies, Tobies s’estirà sobre un llit, Josep es llançà sobre un almud. Benjamí s’estirà sobre un sac i, a més a més, però en aquest punt la visió es feia borrosa, David es posà dret dalt d’un turó, Joan a terra, Faraó a la sorra (naturalment, em vaig dir, però per què?), Llàtzer, entaulat, Jesús al caire d’un pou, Zaqueu dalt de les branques d’un arbre. Mateu sobre un escambell, Raab damunt l’estopa, Rut damunt la palla, Tecla sobre l’ampit de la finestra (per fora apareixia la cara esblaimada d’Adelmo, que li advertia que també podia caure avall, avall del cingle), Susanna a l’hort, Judes enmig de les tombes, Pere a la càtedra, Jaume en una xarxa, Elies dalt d’una sella, Raquel damunt d’un farcell. I l’apòstol Pau, deixada l’espasa, s’escoltava Esaú, que rondinava, mentre Job gemegava enmig de la femta i corrien a ajudar-lo Rebeca, amb una túnica, Judit amb una flassada, Agar amb una mortalla, i alguns novicis portaven un gran perol fumejant, del qual saltava Venanci de Salvemec, tot encès, i començava a repartir botifarrons de porc.

El refectori s’anava omplint de gent i tothom endrapava de valent: Jonàs portava carbasses, Isaïes llegums, Ezequiel móres, Zaqueu flors de sicòmor. Adam llimones, Daniel tramussos, Faraó pebrots, Caïm cards, Eva figues, Raquel pomes, Ananies prunes grosses com diamants, Lia cebes, Aaró olives, Josep un ou, Noè raïm, Simeó pinyols de préssec, mentre Jesús cantava el Dies irae i amania alegrement totes aquelles menges amb vinagre que espremia d’una petita esponja que havia arrencat de la punta de la llança d’un dels arquers del rei de França.

—Fills meus, ovelletes meves —va dir llavors l’Abat, ara embriac—, no podeu pas sopar vestits així com captaires, veniu, veniu.

I tustava el primer i el setè dels quatre, que sorgien, deformes com espectres, del fons del mirall, el mirall s’esmicolava i escampava, al llarg del laberint, vestits multicolors amb pedres incrustades, tots bruts i esparracats. I Zaqueu agafà un vestit blanc, Abraham un de color de pardal, Lot un de color de sofre, Jonàs un de blavenc. Tecla un de vermellenc, Daniel un de lleoní, Joan un d’irisat, Adam un de pells, Judes un que era fet amb denaris d’argent, Raab un d’escarlata, Eva un de color d’arbre del bé i del mal, i els uns el prenien jaspiat, els altres de color d’espart, l’altre morat i l’altre blau marí, l’un el prenia de color d’arbre i l’altre de color de porpra, o bé ferruginós i negre i de color de jacint i de color de foc i sofre, i Jesús gallejava amb una túnica de color de colom i, tot rient, acusava Judes de no saber fer platxèria amb alegria santa.

I, en aquest moment, Jorge, que s’havia tret els vitra ad legendum, encengué una bardissa ardent amb llenya que havia portat Sara, havia arreplegat Jeftè, havia descarregat Isaac i havia tallat Josep, i, mentre Jacob obria el pou i Daniel seia vora el llac, els servents portaren aigua, Noè vi, Agar un bot, Abraham un vedell que Raab va estacar en un pal mentre Jesús aguantava la corda i Elies li lligava les potes. Després, Absalom el penjà del pèl, Pere parà l’espasa, Caïm el matà, Herodes vessà la seva sang, Sem llançà les seves entranyes i els seus excrements, Jacob posà l’oli, Molessadó la sal, Antíoc el posà al foc. Rebeca el cuinà i Eva el va tastar primer que ningú i li va fer mal, però Adam li deia que no s’hi amoïnés i picava les espatlles a Severino, que aconsellava d’afegir-hi herbes aromàtiques. Després Jesús tallà el pa i repartí peixos, i Jacob cridava perquè Esaú se li havia menjat totes les llenties, Isaac s’estava cruspint un cabrit al forn i Jonàs una balena bullida, i Jesús va fer dejú quaranta dies i quaranta nits.

En l’endemig, tothom entrava i sortia portant peces de caça saboroses de totes les formes i colors, i a sant Benjamí sempre li tocaven les parts més grosses i a Maria les parts millors, alhora que Marta es planyia d’haver de rentar sempre els plats. Després tallaren el vedell, que, mentrestant, s’havia tornat molt gros, i Joan es va quedar el cap, Absalom el clatell, Aaró la llengua, Samsó la mandíbula, Pere l’orella, Holofernes la testa, Lia el cul, Saül el coll, Jonàs el ventre, Tobies el fel, Eva la costella, Maria la mamella, Elisabet la vulva, Moisès la cua. Lot les cames i Ezequiel els ossos. Mentrestant Jesús es cruspia un ase, sant Francesc un llop, Abel una ovella, Eva una morena, el Baptista una llagosta, Faraó un pop (naturalment, em vaig dir, però ¿per què?) i David menjava cantàrides i es llançava sobre la donzella nigra sed formosa208 mentre Samsó clavava queixalada al llom d’un lleó i Tecla fugia udolant, empaitada per una aranya negra i peluda.

Era evident que tothom estava borratxo, i l’un relliscava damunt del vi, l’altre queia dins la cassola i només li sobresortien les cames encreuades com dos pals, i Jesús tenia tots els dits negres i fullejava un llibre dient preneu i mengeu-ne, aquests són els enigmes de Sinfosi, inclòs el del peix que és fill de Déu i salvador vostre. I tothom a beure, Jesús vi ranci, Joan vi màrsic. Faraó vi de Sorrento (per què?), Moisès vi gadità, Isaac vi cretenc, Aaró vi adriá. Zaqueu vi arbusti, Tecla vi cremat, Joan vi albà, Abel vi campanès, Maria vi signí, Raquel vi florentí.

A Adam, ajaçat d’esquena, li gorgolava el ventre, i li rajava vi de la costella Noè maleïa en somnis Cam, Holofernes roncava sense adonar-se’n, Jonàs dormia com un soc, Pere vetllava fins al cant del gall i Jesús es desvetllà amb un ensurt en sentir Bernat Gui i Bertrando del Poggetto que parlaven de cremar la noia; i va cridar: pare meu, si és possible, que passi lluny de mi aquest calze! I l’un abocava mal, i l’altre bevia bé, l’un moria rient i l’altre reia morint, l’un portava el seu flascó i l’altre bevia d’un got que era el seu. Susanna cridava dient que no donaria mai el seu cos bell i blanc al cellerer i a Salvatore per un miserable cor de bou. Pilat es passejava pel refectori com una ànima en pena demanant aigua per a les mans, i fra Dolcino, amb la ploma del seu capell, li’n portava, després s’obria la túnica i, amb una rialla de mofa, ensenyava les parts pudendes vermelles de sang, mentre Caïm en feia befa i abraçava la bella Margherita de Trento; i Dolcino esclafia el plor i recolzava el cap sobre l’espatlla de Bernat Gui, anomenant-lo papa angèlic, Ubertino el consolava amb un arbre de la vida, Michele de Cesena amb una bossa d’or, les Maries el perfumaven amb ungüents i Adam el convencia que clavés queixalada a una poma acabada de collir.

I aleshores s’esbatanaren les voltes de l’Edifici i davallà del cel Roger Bacon damunt una màquina voladora, unico homine regente. Després David tocà la cítara, Salomé dansà amb els seus set vels, i, a cada vel que queia, retrunyia una de les set trompetes i mostrava un dels set segells, que només va quedar amicta sole. Tots deien que no s’havia vist mai una abadia tan platxeriosa i Berengario aixecava els vestits a tothom, a homes i dones, i els besava els darreres. I va començar la dansa, Jesús vestit de mestre, Joan de guardià, Pere de reciari, Nemrod de caçador, Judes de delator. Adam de jardiner, Eva de teixidora, Caïm de lladre, Abel de pastor, Jacob d’uixer, Zacaries de sacerdot, Antíoc de cuiner. Rebeca d’aigüer, Molessadó d’estúpid, Marta de serventa, Herodes de boig furiós, Tobies de metge, Josep de fuster, Noè d’embriac, Isaac de pagès, Job d’home trist, Daniel de jutge, Tamar de prostituta, Maria de mestressa que ordenava als servidors que portessin més vi perquè aquell eixelebrat del seu fill no volia transformar l’aigua.

Fou llavors que l’Abat s’enfurismà perquè, com deia, ell havia organitzat una festa ben lluïda i ningú no li donava res; i tothom començà a barallar-se per portar-li ofrenes i tresors, un toro, una ovella, un lleó, un camell, un cérvol, un vedell, una euga, un carro solar, el mentó de sant Eobà, la cua de santa Morimonda, l’úter de santa Arundalina, el clatell de santa Burgosina, cisellat com una copa als dotze anys, i una còpia del Pentagonum Salomonis. Però l’Abat començà a cridar que amb allò volien distreure-li l’atenció mentre saquejaven la cripta del tresor, on ara ens trobàvem tots, i que havien furtat un llibre preciosíssim que parlava dels escorpins i de les set trompetes, i cridava els arquers del rei de França perquè escorcollessin tots els sospitosos. I hom va trobar, per a vergonya de tothom, un brodat virolat a Agar, un segell d’or a Raquel, un mirall d’argent a la sina de Tecla, un sifó de begudes sota el braç de Benjamí, una flassada de seda entre la roba de Judit, una llança a les mans de Longino, i la dona d’un altre als braços d’Abimelec. Però el pitjor va passar quan trobaren un gall negre a la noia, negra i bellíssima com un gat del mateix color, i li digueren bruixa i pseudo-apòstol, de manera que tothom s’abraonà damunt d’ella per castigar-la. El Baptista la va decapitar, Abel la va degollar. Adam la va caçar, Nabucodonosor li escriví signes zodiacals a la sina amb una mà roent, Elies se l’emmenà en un carro de foc, Noè la submergí dins l’aigua, Lot la transformà en estàtua de sal, Susanna l’acusà de luxúria, Josep l’enganyà amb una altra, Ananies la va ficar dins una fornal, Samsó la va encadenar. Pau la va flagel·lar, Pere la crucificà de cap per avall, Esteve la lapidà, Llorenç la cremà a la graella, Bartomeu l’escorxà, Judes la denuncià, el cellerer la cremà, i Pere ho negava tot. Després tothom es llançà sobre aquell cos cobrint-lo d’excrements, tirant-li pets a la cara, orinant-se-li al cap, vomitant-li a la sina, arrencant-li els cabells, vergassejant-li l’esquena amb teies enceses. El cos de la donzella, tan bonic i tan dolç abans, ara s’estava descarnant, desfent-se en fragments que s’esbarriaven per les arquetes i els reliquiaris d’or i de cristall de la cripta. Més ben dit: no era pas el cos de la noia el que anava poblant la cripta, sinó els fragments de la cripta que, voleiant en remolí al seu voltant, anaven afaiçonant el cos de la noia, ara ja mineral, i després es descomponien i es dispersaven, pols sagrada de segments acumulats amb impietat forassenyada. Era com si un sol cos immens al llarg dels mil·lennis s’hagués anat dissolent en les partícules que el componien, i aquestes partícules envaïssin ara tota la cripta, més rutilant però bastant semblant a l’ossera dels monjos morts, i com si la forma substancial del cos mateix de l’home, obra mestra de la creació, s’hagués fragmentat en formes accidentals múltiples i diferents entre elles, i així hagués esdevingut imatge del seu contrari, forma ja no ideal, sinó terrenal, de pols i estelles pudents, capaces només de significar mort i destrucció…

Ja no podia retrobar els personatges del banquet, i els regals que havien portat, era com si tots els convidats al tiberi fossin ara a la cripta, cadascú modificat en el seu detritus, cadascú sinècdoque diàfana d’ell mateix, Raquel un os, Daniel una dent, Samsó una mandíbula, Jesús un parrac de túnica de porpra. Com si, a les acaballes de l’àpat, transformada la festa en la matança de la noia, aquest carnatge hagués esdevingut el carnatge universal, i ara en contemplés el resultat final, els cossos (què dic?, la totalitat del cos terrestre i sublunar d’aquells comensals afamats i assedegats) transformats en un únic cos mort, esquinçat i torturat com el cos de Dolcino després del suplici, transformat en un tresor immund i resplendent, estès en tota la seva superfície com la pell d’un animal escorxat i penjat, que conservés encara petrificats, juntament amb el cuir, les vísceres i tots els òrgans i els trets de la cara. La pell amb cadascun dels seus plecs, arrugues i cicatrius, amb els seus plans vellutats, els seus boscos dels pèls, de l’epidermis, del pit i de les parts pudendes, transformades en un domàs sumptuós, i les sines, les ungles, les durícies dels talons, els filaments de les pestanyes, la matèria aquosa dels ulls, la polpa dels llavis, l’espinada subtil, l’arquitectura dels ossos, tot reduït a farina sorrenca, per bé que res no hagués perdut la seva forma pròpia ni la disposició relativa, les cames buidades i flonges com calces, amb la carn disposada a banda i banda com una casulla, amb tots els arabescos vermells de les venes, la massa cisellada de les vísceres, el robí intens i mucós del cor, les dents, enfilall de nacre de perles idèntiques, amb la llengua, arracada rosa i blavenca, els dits arrenglerats com ciris, el segell del melic, en què es nuen els fils del tapís del ventre… Ara, a la cripta, pertot arreu em feia llengotes, em xiuxiuejava, m’invitava a la mort aquest macrocòs subdividit en arquetes i reliquiaris i reconstruït, tanmateix, en la seva totalitat vasta i desenraonada, i era el mateix cos que durant el sopar menjava i saltironejava obscenament i que ara, en canvi, m’apareixia immòbil en la intangibilitat de la seva ruïna sorda i cega. I Ubertino, aferrant-me pel braç, fins a clavar-me les ungles dins la carn, em xiuxiuejava «Ho veus?, és el mateix; allò que abans triomfava en la seva follia i que es delectava en el seu joc, ara és aquí, castigat i recompensat, deslliurat de la seducció de les passions, ert per sempre més, lliurat al glaç etern que el conservarà i el purificarà, escapolit de la corrupció a través del triomf de la corrupció, perquè ja no hi haurà res que pugui reduir a pols allò que ja és pols i substància mineral, mors est quies viatoris, finis est omnis laboris…».

Però, de cop i volta, entrà a la cripta Salvatore, llampeguejant com un dimoniot, i cridà; «Estúpid! ¿No veus que aquesta és la gran bèstia liotarda del llibre de Job? ¿De què tens por, missenyoret? Vet aquí el pastisset de formatge!». I tot d’una la cripta s’il·luminà de lluors vermellenques i tornava a ser la cuina, però, més aviat que no pas una cuina, era l’interior d’un gran ventre, mucós i viscós, i al mig una bèstia negra com un corb i amb mil mans, encadenada a una enorme graella, que allargava les potes per atrapar tots els qui tenia al voltant, i, així com el pagès que, assedegat, esprem el gra de raïm, així aquella bestiassa estrenyia les seves víctimes fins a esmicolar-les amb les mans, i a l’un li llevava les cames, a l’altre el cap, i després en feia un gran tiberi i rotava bafarades de foc més pudents que el sofre. Però, misteri prodigiosíssim, aquella escena ja no m’escruixia i jo mateix em feia creus de poder mirar-me amb familiaritat aquell «dimoni bo» (això em vaig pensar) que, fet i fet, no era sinó Salvatore, perquè a hores d’ara, del cos humà mortal, dels seus patiments i de la seva corrupció, ja ho sabia tot i ja no temia res. Efectivament, a la claror d’aquella flama, que ara m’era dolça i em donava acollença, vaig reveure tots els comensals d’aquell sopar, que ara havien tornat a llur figura primera i que cantaven proclamant que tot tornava a començar, i entre ells hi havia la noia, sencera i bellíssima, que em deia; «No és res, no és res, ja veuràs com després tornaré més bonica que abans, deixa’m anar uns moments a cremar-me a les brases, després ja ens tornarem a veure aquí dins!». I em mostrava, Déu me perdó, la seva vulva, i vaig entrar-hi i m’hi vaig trobar en una balma meravellosa, que semblava la vall encisera de l’edat de l’or, arrosada d’aigües i fruits i amb esplet de fruits i esponera d’arbres que fruitaven pastissos de formatge. I tothom regraciava l’Abat per aquella festa galana i li expressava afecte bonhomiós ventant-li empentes i guitzes, esquinçant-li la roba, rebatent-lo per terra, vergassejant-li la verga, mentre ell reia i pregava que paressin de fer-li pessigolles. I, muntant cavalls que llançaven núvols de sofre pels narius, entraren els frares de la vida pobra que duien bosses farcides d’or a la cintura, amb les quals convertien els llops en xais i els xais en llops i els coronaven emperadors amb el beneplàcit de l’assemblea del poble, que cantava lloances a la infinita omnipotència de Déu. «Ut cachinnis dissolvatur, torqueatur rictibus!»209, cridava Jesús brandant la corona d’espines. Entrà el papa Joan proferint dicteris contra tot aquell desgavell i dient: «A aquest pas, no sé pas on anirem a petar!». Però tothom li feia riota i, amb l’Abat al capdavant, van sortir amb els porcs a buscar tòfones al bosc. Jo estava per seguir-los, però en aquell moment vaig destriar Guillem en un racó, sortint del laberint, i duia a la mà l’imant que l’arrossegava rabent cap a septentrió. «No em deixéssiu pas, mestre!», vaig cridar. «Jo també vull veure què hi ha al finis Africae!». «Ja ho has vist!», em féu Guillem de lluny. I em vaig desvetllar, mentre a l’església sonaven les darreres paraules del cant de difunts:


Lacrimosa dies illa

qua resurget ex favilla

iudicandus homo reus:

huic ergo parce deus!

Pie Iesu domine

Dona eis requiem.210



Era un senyal que la meva visió, llampeguejant com totes les visions, per bé que havia durat més que un amén, no havia arribat a durar tant com un Dies irae.





Sisè dia


DESPRÉS DE TERÇA

En què Guillem explica a Adso el seu somni

Vaig sortir estamordit pel portal principal i em vaig trobar davant d’un petit aplec. Eren franciscans que marxaven i Guillem havia baixat a acomiadar-los.

Em vaig sumar als adéus, a les abraçades fraternals. Després vaig demanar a Guillem quan marxarien els altres, amb els presoners. Em va dir que havien marxat feia mitja hora, quan nosaltres érem al tresor i potser, vaig pensar jo, mentre jo somiava.

Em vaig entristir uns moments, però després em vaig refer. Valia més que fos així. No hauria pogut suportar la visió dels condemnats (vull dir del pobre desgraciat del cellerer, de Salvatore… i, és clar, també de la noia), arrossegats lluny d’allà per sempre més. I, a més a més, estava tan trasbalsat pel meu somni que els mateixos sentiments se m’havien glaçat en certa manera.

Mentre la caravana dels framenors s’encaminava cap a la portalada de sortida. Guillem i jo vam restar davant de l’església, tots dos melangiosos, encara que per raons diferents. Després vaig decidir d’explicar el somni al meu mestre. Per més que la meva visió hagués estat multiforme i il·lògica, la recordava amb una precisió extraordinària, imatge per imatge, gest per gest, paraula per paraula. I així la hi vaig explicar, sense ometre cap detall, perquè sabia que els somnis són sovint missatges misteriosos en què les persones doctes poden llegir profecies claríssimes.

Guillem m’escoltà en silenci, i després em preguntà:

—Saps el que has somiat?

—El que us acabo d’explicar… —vaig respondre perplex.

—És clar, ja t’entenc. Però, ¿saps que el que m’acabes d’explicar són coses que en gran part ja han estat escrites? Has inserit personatges i esdeveniments d’aquests darrers dies en un marc que ja coneixies. Perquè l’ordit del somni ja l’has llegit en alguna banda, o te l’han explicat de petit, a l’escola, al convent. És la Coena Cypriani.211

Vaig quedar perplex un instant. Després vaig recordar. Era veritat! Potser havia oblidat el títol; però, ¿quin monjo adult, o jovencell entremaliat, no ha somrigut o no ha rigut amb les variades visions, en prosa o en rima, d’aquesta història que pertany a la tradició del ritu pasqual i dels ioca monachorum212? Prohibida o bescantada pels més austers entre els mestres dels novicis, no hi ha, però, cap convent en què els monjos no se l’hagin explicada a cau d’orella, amb diverses refoses i reajustaments, mentre d’altres la transcrivien d’amagat, convençuts que, sota el vel de la hilaritat, s’amagaven secretes ensenyances morals: i d’altres n’encoratjaven la difusió perquè, segons deien, a través del joc, els joves podien memoritzar més fàcilment els episodis de la història sagrada. El pontífex Joan VIII n’havia fet una versió en vers, amb la dedicatòria següent: «Ludere me libuit, ludentem, papa Johannes, accipe. Ridere, si placet, ipse potes»213. I hom deia que el mateix Carles el Calb n’havia posat en escena, a la manera d’un misteri sagrat jocós, una versió rimada per esbargir els sopars dels seus dignataris:


Ridens cadit Gaudericus

Zacharias admiratur,

supinus in lectulum

docet Anastasius…214



I quantes vegades no ens havien renyat els mestres, quan, amb els meus companys, en recitàvem passatges! Recordava un monjo vell de Melk que deia que un home virtuós com Cebrià no podia haver escrit una cosa tan indecent, una paròdia tan sacrílega de les escriptures, més digna d’un infidel i d’un bufó que no pas d’un sant màrtir… Feia anys que havia oblidat aquells jocs de la minyonia. ¿Què ho feia que aquell dia la Coena hagués reviscolat amb tanta precisió en el meu somni? Sempre havia pensat que els somnis eren missatges divins o que, a tot estirar, eren balbuceigs absurds de la memòria sobre fets esdevinguts durant el dia. Ara m’adonava que també es poden somiar llibres i que, per tant, es poden somiar somnis.

—Voldria ser Artemidor per interpretar correctament el teu somni —va dir Guillem—. Però em sembla que no cal la saviesa d’Artemidor per comprendre el que ha passat. Aquests dies has viscut, pobre vailet, una sèrie d’esdeveniments que escapen a qualsevol regla raonable. I aquest matí ha rebrollat en la teva ment abaltida el record d’una mena de comèdia en la qual, encara que fos amb d’altres intencions, el món quedava girat de cap per avall. Tu hi has inserit els teus records més recents, les teves ànsies, les teves pors. Has partit dels marginalia d’Adelmo per reviure un gran carnaval en què sembla que tot vagi a l’inrevés, i, tanmateix, igual com a la Coena, cadascú fa allò que ha fet realment en la vida. I al final t’has preguntat, en el teu somni, quin és el món que està capgirat i què vol dir anar de cap per avall. El teu somni ja no sabia on era a dalt i on era a baix, on era la mort i on era la vida. El teu somni ha dubtat de les ensenyances que has rebut.

—El meu somni, no pas jo —vaig dir, virtuós—. Però aleshores els somnis no són missatges divins, són desvaris diabòlics i no contenen cap veritat!

—No ho sé, Adso —va dir Guillem—. Ja tenim tantes veritats a les mans que, el dia que arribés algú que pretengués extreure una veritat dels nostres somnis, la vinguda de l’Anticrist fóra imminent. Tot i així, com més penso en el teu somni més revelador em sembla. Potser no pas per a tu, però per a mi sí. Perdona’m que em faci meus els teus somnis per desenvolupar les meves hipòtesis; és una cosa vil, ja ho sé, no s’ha de fer… Però crec que la teva ànima adormida ha entès més coses que les que jo he pogut entendre en sis dies, desvetllat…

—De debò?

—Sí. O potser no. El teu somni em sembla revelador perquè coincideix amb una de les meves hipòtesis. Però m’has fet un gran servei. Gràcies.

—Però què hi havia en el meu somni que us interessa tant? No tenia sentit, com tots els somnis!

—Tenia un sentit diferent, com tots els somnis i les visions. Cal llegir-lo al·legòricament o anagògicament…

—Com les escriptures?

—Un somni és una escriptura, i moltes escriptures no són sinó somnis.





Sisè dia


SEXTA

En què hom reconstrueix la història dels bibliotecaris i obté més clarícies sobre el llibre misteriós

Guillem volgué tornar a pujar a l’scriptorium, d’on havia baixat tot just. Va demanar permís a Benci per fullejar el catàleg i el fullejà ràpidament.

—Deu ser per aquí —deia—, l’he vist fa una hora… —S’aturà en una pàgina—. Vet-ho aquí —va dir—, llegeix aquest títol.

Sota una única referència (finis Africae!) hi havia una sèrie de quatre títols, la qual cosa significava que es tractava d’un sol volum que contenia diversos textos. Vaig llegir:


I. ar. de dictis cujusdam stulti.

II. syr. libellus alchemicus aegypt.

III. Expositio Magistri Alcofribae de cena beati Cypriani Cartaginensis Episcopi.

IV. Liber acephalus de stupris virginum et meretricum amoribus.215



—De què es tracta? —vaig preguntar.

—És el nostre llibre —em va dir Guillem a sota veu—. Vet aquí per què el teu somni m’ha suggerit alguna cosa Ara sé segur que és això. I efectivament… —fullejava de pressa les pàgines immediatament anteriors i les següents—, efectivament, aquí tenim els llibres en què pensava. Però no és pas això el que volia comprovar. Escolta Tens la teva tauleta? Doncs bé, hem de fer un càlcul: tracta de recordar bé tant el que ens va dir Alinardo aquest dia com el que ens ha explicat Nicola aquest matí. Nicola ens ha dit que va arribar aquí fa vora trenta anys i Abbone ja havia estat nomenat abat. El seu predecessor era Paolo de Rímini, oi? Diguéssim que la successió va tenir lloc pels volts del 1290, any més, any menys, tant se val. Després Nicola ens ha dit que, quan va arribar aquí, Roberto de Bobbio ja era bibliotecari. D’acord? Després mor, ocupa el seu lloc Malaquies, diguéssim a començament d’aquest segle. Escriu. Hi ha, però, un període anterior a la vinguda de Nicola, en què Paolo de Rímini és bibliotecari. Des de quan ho era? No ens ho han dit, podrem escorcollar els registres de l’abadia, però suposo que els té l’Abat, i, ara com ara, no voldria pas demanar-li això. Arrisquem la hipòtesi que Paolo va ser elegit bibliotecari fa seixanta anys, escriu. ¿Per què Alinardo es plany del fet que, fa vora cinquanta anys, li hauria pertocat el lloc de bibliotecari i el van donar a un altre? ¿Feia al·lusió a Paolo de Rímini?

—O a Roberto de Bobbio! —vaig dir.

—Podria semblar això. Però, ara, mira aquest catàleg. Ja saps que els títols hi són enregistrats, com ens ho va dir Malaquies el primer dia, per ordre d’adquisició. I qui els apunta en aquest registre? El bibliotecari. Per tant, podem fixar la successió dels bibliotecaris guiant-nos pels canvis de cal·ligrafia d’aquestes pàgines. Mirem ara el catàleg des del final; l’última cal·ligrafia és la de Malaquies tota gòtica, ja ho veus. I omple poques pàgines. L’abadia no ha adquirit gaires llibres aquests darrers trenta anys. Després comença un seguit de pàgines escrites amb cal·ligrafia tremolosa, on destrio clarament la firma de Roberto de Bobbio, ja malalt. De pàgines d’aquestes, també n’hi ha poques, probablement Roberto no va durar gaire més en el càrrec. I vet aquí el que trobem ara; pàgines i més pàgines amb una cal·ligrafia recta i segura i un munt d’adquisicions (entre les quals figuren els llibres que hem examinat suara) veritablement espaterrant. Quina feina deu haver fet Paolo de Rímini! Massa, tenint en compte el que ens ha dit Nicola, que el van nomenar abat a una edat molt jovençana. Però suposem que en tan pocs anys aquest lector voraç hagi enriquit l’abadia amb tants llibres… ¿No ens han dit que l’anomenaven Abbas agraphicus a causa d’aquell defecte estrany, o malaltia, que no li permetia d’escriure? Aleshores, qui escrivia aquí? M’imagino que el seu ajudant. Però si aquest ajudant hagués estat nomenat desprès bibliotecari hauria continuat escrivint ell, ço que ens explicaria per què hi ha tantes pàgines amb la mateixa cal·ligrafia Aleshores tindríem, entre Paolo i Roberto, un altre bibliotecari, elegit fa vora cinquanta anys, que és el competidor misteriós d’Alinardo, el qual, com que era més vell, comptava que succeiria a Paolo. Després aquest desapareix i, d’alguna manera, contra les expectatives d’Alinardo i d’altres, és elegit Malaquies per ocupar el seu lloc.

—Però, ¿per què esteu tan segur que aquesta sigui la concatenació exacta? Tot i que admetem que aquesta cal·ligrafia pertanyi al bibliotecari anònim, ¿per què no podrien ser de Paolo els títols de les pàgines precedents?

—Perquè entre aquestes adquisicions hi ha enregistrades totes les butlles i decretals, que tenen una data precisa. Vull dir que, si aquí et trobes, com és el cas, la Firma cautela de Bonifaci VII, datada el 1296, saps que aquest text no va entrar abans d’aquest any, i pots pensar que no va entrar gaire més tard. Són com pedres mil·liars disposades al llarg dels anys. Per tant, si admeto que Paolo de Rímini esdevé bibliotecari el 1265, i abat el 1275, i després em trobo que la seva cal·ligrafia, o la d’algú altre que no és Roberto de Bobbio, dura del 1265 al 1285, descobreixo una diferència de deu anys.

El meu mestre era realment molt agut.

—Però, quines conclusions traieu d’aquest descobriment? —vaig preguntar llavors.

—Cap —em contestà—, només premisses.

Després s’aixecà i va anar a parlar amb Benci. Aquest ocupava coratjosament el seu càrrec però amb un aire de gran inseguretat. Encara seia a la seva taula d’abans i no havia gosat instal·lar-se a la de Malaquies, vora el catàleg. Guillem l’emprengué amb una certa fredor. No oblidàvem l’escena desplaent del vespre abans.

—Encara que t’hagis tornat tan poderós, senyor bibliotecari, espero que em vulguis dir una cosa. Aquell matí que Adelmo i els altres van tenir aquí aquella discussió sobre els enigmes subtils i que Berengario va al·ludir per primera vegada al finis Africae, ¿algú va fer esment de la Coena Cypriani?

—Sí —va dir Benci—, no t’ho havia dit? Abans de parlar dels enigmes de Simfosi, va ser justament Venanci que va fer al·lusió a la Coena i Malaquies es va enutjar i va dir que era una obra innoble, i va recordar que l’Abat n’havia prohibit la lectura a tothom…

—L’Abat, eh? —va dir Guillem—. Molt interessant, Gràcies, Benci.

—Espereu-vos —va dir Benci—, us vull parlar.

Ens va indicar que l’acompanyéssim fora de l’scriptorium, fins a l’escala que baixava a la cuina, de manera que els altres no el sentissin. Li tremolaven els llavis.

—Tinc por, Guillem —va dir—. Han mort fins i tot Malaquies. Ara jo sé massa coses. I, a més a més, el grup dels italians no em poden veure… No volen un bibliotecari estranger… Em penso que, els altres, els van eliminar precisament per això… No us he parlat mai dels rancors d’Alinardo, de l’odi que tenia a Malaquies…

—Qui és que li va prendre el lloc, fa anys?

—Això, no ho sé pas; ell sempre en parla d’una manera molt imprecisa, i, a més a més, és una història llunyana. Tots deuen ser morts. Però el grup dels italians que fan rotllo amb Alinardo parlen sovint… diuen sovint que Malaquies és un home de palla, que el va posar aquí algú altre, en complicitat amb l’Abat… Jo, sense adonar-me’n… he entrat en el joc de dos bàndols oposats… No és sinó aquest matí que ho he comprès així… Itàlia és un país de conxorxes, hi emmetzinen els papes, imagineu-vos un pobre noi com ara jo… ahir no hi havia caigut, em pensava que tot se centrava en aquell llibre, però ara ja no em trobo segur, el pretext ha estat aquest ja heu vist que el llibre ha aparegut, però tant se val, han matat Malaquies… Em cal… vull… voldria fugir. Què m’aconselleu?

—Que t’estiguis tranquil. Ara vols consells, oi? Però ahir al vespre semblaves l’amo del món. Idiota, si ahir m’haguessis ajudat hauríem impedit aquest darrer crim. Ets tu que vas donar a Malaquies el llibre que l’ha fet morir. Digue’m una cosa, si més no. Tu, aquell llibre, ¿el vas tenir als dits, el vas tocar, el vas llegir? I si és així, per què no has mort?

—No ho sé. Ho juro, no l’he tocat, és a dir, només l’he tocat per prendre’l del laboratori, sense obrir-lo, me’l vaig amagar sota l’hàbit i el vaig anar a desar sota la màrfega, a la cel·la. Sabia que Malaquies em vigilava i vaig tornar de seguida a l’scriptorium. I després, quan Malaquies em va proposar com a ajudant, el vaig portar a la meva cel·la i l’hi vaig lliurar. Això és tot.

—No em diguis que ni l’has obert.

—Sí, el vaig obrir abans d’amagar-lo, per assegurar-me que era realment el que vós també buscàveu. Començava amb un manuscrit àrab, continuava amb un que crec que era en sirià, després hi havia un text en llatí i finalment un en grec…

Vaig recordar les sigles que havíem vist al catàleg. Els dos primers títols portaven les indicacions ar. i syr. Era el llibre! Però Guillem el burxava:

—O sigui que el vas tocar i no t’has mort. Vol dir que no es mor pel fet de tocar-lo. I què em saps dir del text grec? Te l’has mirat?

—Molt poc, tot just per adonar-me que no tenia títol, semblava que li faltés alguna part…

—Liber acephalus… —remugà Guillem.

—… vaig tractar de llegir la primera pàgina, però el cert és que conec molt per sobre el grec, m’hauria calgut esmerçar-hi més temps. I, finalment, em va intrigar un altre detall dels fulls en grec. No el vaig poder acabar de fullejar, perquè els fulls eren, com si diguéssim, amarats d’humitat, feia de mal separar-los. I és que el pergamí era ben estrany… més tou que els altres, la primera pàgina estava tota atrotinada, s’engrunava ben bé… tot plegat era molt estrany.

—Estrany: és la mateixa expressió que féu servir Severino —va dir Guillem.

—El pergamí no semblava pas un pergamí… Semblava tela, però molt minsa… —continuava Benci.

—Charta lintea, o pergamí de tela —va dir Guillem—. No n’havies vist mai!

—N’he sentit a parlar, però em penso que no n’he vist mai cap. Diuen que és molt car i molt fràgil. Per aquesta raó no es fa servir gaire. El fabriquen els àrabs, oi?

—Van ser els primers. Però també se’n fa a Itàlia, a Fabriano. I també… Però és clar que sí, no n’hi ha dubte! —A Guillem, li espurnejaven els ulls—. Quina revelació més preciosa i més interessant! Gràcies, Benci! Si, és una cosa més aviat rara, perquè no han arribat manuscrits gaire recents. I, a més a més, a molts els fa por que no podran sobreviure gaires segles com el pergamí, i potser és així. Suposem que aquí volien alguna cosa que no fos més perenne que el bronze… Pergamí de tela, oi? Va bé, adéu. I estigues tranquil. Tu no corres perill.

—De debò. Guillem, m’ho assegureu?

—T’ho asseguro. Si t’estàs al teu lloc. Ja n’has fetes de tots colors.

Vam marxar de l’scriptorium deixant Benci, si no serè, una mica més tranquil.

—Estúpid! —va dir Guillem entre dents mentre sortiem—. Si no hi hagués ficat el nas, ja ho tindríem tot resolt…

Vam trobar l’Abat al refectori. Guillem l’emprengué i li va dir que volia parlar amb ell. Abbone, agafat de trascantó, ens va haver de donar cita a les seves cambres, per al cap d’una estona.





Sisè dia


NONA

En què l’Abat refusa d’escoltar Guillem, parla del llenguatge de les gemmes i manifesta el desig que s’aturi la indagació sobre aquells fets punyents

Les cambres de l’Abat es trobaven damunt de la sala capitular i per la finestra de la cambra, ampla i sumptuosa, en què ens va rebre, s’albiraven, en aquell dia encalmat i ventós, enllà de l’església abacial, les formes de l’Edifici.

L’Abat, dret davant d’una finestra, se l’estava mirant embadalit, i ens el va assenyalar amb un gest solemne.

—Baluard admirable —va dir—, que en les seves proporcions segueix la regla àuria que presidí la construcció de l’arca. Bastit amb tres plantes, perquè tres és el nombre de la trinitat, tres foren els àngels que visitaren Abraham, els dies que Jonàs estigué dins el ventre del gran peix, els que Jesús i Llàtzer passaren al sepulcre; les vegades que el Crist demanà al pare que el calze amarg passés lluny d’ell, les que s’allunyà a resar amb els apòstols. Tres vegades el renegà Pere, i tres vegades es manifestà als seus després de la resurrecció. Tres són les virtuts teologals, tres les llengües sagrades, tres les parts de l’ànima, tres les menes de criatures intel·lectuals, àngels, homes i dimonis, tres les espècies de soroll, vox, flatus i pulsus,216 tres les èpoques de la història humana, abans de la llei, durant la llei i després d’aquesta.

—Meravellosa harmonia de correspondències místiques —reconegué Guillem.

—Però també la forma quadrada —continuà l’Abat— té un esplet d’ensenyances espirituals. Quatre són els punts cardinals, les estacions, els elements, i la calor, el fred, la humitat i la sequera, la naixença, la creixença, la maduresa i la vellesa, i les espècies celestials, terrestres, aèries i aquàtiques dels animals, i els colors que formen l’arc de Sant Martí i el nombre dels anys que calen per arribar a l’any de traspàs.

—Certament —va dir Guillem—, i tres més quatre fan set, nombre místic per excel·lència, i tres multiplicat per quatre fan dotze, com els apòstols, i dotze per dotze fan cent quaranta-quatre, que és el nombre dels elegits.

Després d’aquesta darrera manifestació de mística coneixença del món hiperurani, l’Abat no va tenir res més a dir-hi. Guillem va aprofitar aquesta avinentesa per entrar en el tema.

—Hauríem de parlar dels darrers esdeveniments, sobre els quals he meditat llargament —va dir.

L’Abat es tombà d’esquena a la finestra i fità Guillem amb un posat sever.

—Potser massa llargament. Us confesso, fra Guillem, que esperava més de vós. D’ençà que heu arribat aquí han passat gairebé sis dies, han mort quatre monjos, a part d’Adelmo, dos han estat arrestats, per la inquisició —amb tota justícia, és cert, però ens hauríem pogut estalviar aquesta vergonya si l’inquisidor no s’hagués vist obligat a ocupar-se dels crims anteriors— i, finalment, l’encontre del qual jo era mitjancer, justament a causa de totes aquestes malvestats, ha donat uns fruits penibles… Estareu d’acord amb mi que podia esperar un desenllaç diferent quan us vaig pregar que investiguéssiu sobre la mort d’Adelmo…

Guillem va callar, intranquil. Evidentment, l’Abat tenia raó. Al començament d’aquest relat ja he dit que al meu mestre li plaïa esbalair els altres amb la rapidesa de les seves deduccions, i era lògic que el seu orgull se sentís ferit quan l’acusaven, i ni tan sols injustament, de lentitud.

—És cert —reconegué—, no he satisfet les vostres expectatives, però us explicaré per què, vostra sublimitat. Aquests crims no han estat fruit d’una trifulga o d’una venjança entre monjos, sinó que es remunten a fets que, a llur torn, tenen l’origen en la història remota de l’abadia…

L’Abat se’l va mirar inquiet:

—Què voleu dir? Jo també entenc que la clau no s’ha de buscar en la història desgraciada del cellerer, que s’ha entravessat amb una altra. Però l’altra, aquella altra que potser jo conec però de la qual no puc parlar… esperava que vós la descobriríeu i que me’n parlaríeu…

—Vostra sublimitat es refereix a algun fet de què ha tingut esment a través de la confessió… —L’Abat mirà cap a una altra banda, i Guillem continuà—: Si vostra magnificència vol saber si jo sé, sense haver-me’n assabentat de llavis de vostra magnificència, si hi ha hagut relacions deshonestes entre Berengario i Adelmo, i entre Berengario i Malaquies, doncs bé, això tothom ho sap a l’abadia…

L’Abat s’enrojolà violentament:

—No crec que sigui de cap profit parlar d’aquestes coses en presència d’aquest novici. I no crec pas que, acabat l’encontre, continueu necessitant els seus serveis d’escrivà. Surt, noi —em va dir en un to imperiós. Humiliat, vaig sortir. Però, encuriosit com estava, em vaig arraulir darrere la porta de la sala, que vaig deixar entreoberta, de manera que pogués seguir la conversa.

Guillem va tornar a parlar:

—Aleshores, aquestes relacions deshonestes, encara que hagin existit, no han tingut gaire cosa a veure amb aquests fets punyents. La clau és una altra, i em penso que ja us la imagineu. Tot gira al voltant del furt i la possessió d’un llibre, que era amagat al finis Africae, i que ara ha tornat aquí per obra de Malaquies, sense que s’hagi interromput, però, la cadena de crims.

Es va fer un silenci llarg, i després l’Abat digué, amb una veu trencadissa i insegura, com si l’haguessin sorprès amb una revelació inesperada:

—No és pas possible… Vós… Com sabeu, vós, que existeix el finis Africae? ¿Heu violat la meva interdicció i heu entrat a la biblioteca?

Guillem hauria hagut de dir la veritat, i l’Abat s’hauria irritat en gran manera Tampoc no volia dir mentida, evidentment. Va optar per contestar a la pregunta amb una altra pregunta:

—¿No em va dir vostra magnificència en el nostre primer encontre que un home com jo, que havia descrit tan detalladament Brunello sense haver-lo vist, no tindria dificultat a raonar sobre llocs als quals no tingués accés?

—Ah, és així, doncs… —va dir l’Abat—. Però, ¿per què penseu el que penseu?

—És llarg d’explicar com he arribat a pensar-ho. Però s’han comès una sèrie de crims per impedir que moltes persones descobrissin alguna cosa que no es volia deixar descobrir. A hores d’ara, tots els qui sabien alguna cosa dels secrets de la biblioteca, per dret propi o per frau, han mort. Només resta una persona, que sou vós.

—Voleu donar entenent… voleu donar entenent… —l’Abat parlava com algú a qui s’estiguessin inflant les venes del coll.

—No em mal interpreteu —va dir Guillem, que probablement també havia provat de donar entenent alguna cosa—; dic que hi ha algú que sap i que vol que ningú més no sàpiga. Vós sou l’últim a saber, podríeu ser la pròxima víctima. Llevat que em digueu el que sabeu d’aquell llibre prohibit i, sobretot, qui hi ha a l’abadia que pugui saber tot el que vós sabeu, i encara més, sobre la biblioteca.

—Fa fred aquí —va dir l’Abat—. Sortim.

Em vaig allunyar de la porta a corre-cuita i els vaig esperar al capdamunt de l’escala que menava a la sala capitular. L’Abat em va veure i em va somriure.

—Quantes coses inquietants no deu haver sentit aquest monget els darrers dies! Va, noi, no deixis que això et faci perdre l’oremus. Em fa l’efecte que no hi ha pas tantes conxorxes com ens imaginem…

Alçà la mà i deixà que la claror del dia il·luminés l’anell esplèndid que duia a l’anular, insígnia del seu poder. L’anell llampeguejà amb tot el fulgor de les seves pedres.

—El reconeixes, oi? —va dir—. Símbol de la meva autoritat però també del pes que m’afeixuga. No és pas un ornament, és una síntesi esplèndida de la paraula divina de què sóc custodi. —Tustà amb els dits, la pedra o, més ben dit, l’apoteosi de pedres virolades que afaiçonaven aquella obra mestra, prodigi de l’art humana i de la natura—. Això és l’ametista —va dir—, que és mirall d’humilitat i ens recorda la ingenuïtat i la dolcesa de sant Mateu; això és la calcedònia, insígnia de caritat, símbol de la pietat de Josep i de sant Jaume el major; això és el jaspi, averany de la fe, associat amb sant Pere; i el sardònix, signe de martiri, que ens recorda sant Bartomeu; aquest és el safir, esperança i contemplació, pedra de sant Andreu i de sant Pau; i el beril·le, sana doctrina, ciència i longanimitat, virtuts pròpies de sant Tomàs… Que n’és, d’esplèndid, el llenguatge de les gemmes —continuà, absort en la seva visió mística—. Els lapidaris tradicionals l’han traduït del Racional d’Aaró i de la descripció de la Jerusalem celestial del llibre de l’apòstol. D’altra banda, les muralles de Sió tenien incrustades les mateixes gemmes que ornaven el pectoral del germà de Moisès, excepte el carboncle, l’àgata i l’ònix, que cita l’Èxode, però que l’Apocalipsi substitueix per la calcedònia, el sardònix, el crisopras i el jacint.

Guillem anava a obrir la boca, però l’Abat el féu callar aixecant una mà i reprengué el seu discurs:

—Recordo un llibre de lletanies en què es descrivia cada pedra en versos compostos en honor de la Mare de Déu. S’hi feia esment del seu anell de prometatge com d’un poema simbòlic, refulgent de veritats superiors expressades en el llenguatge lapidari de les pedres per la puresa, robí pel cor sagnant dalt del calvari, crisòlit per guspireig multiforme que recorda la varietat meravellosa dels miracles de Maria, jacint per la caritat, ametista, amb aquella barreja de rosa i atzur, per l’amor de Déu… Però hi havia encastades d’altres substàncies no menys eloqüents. Com el cristall, que evoca la castedat de l’ànima i el cos, el liguri, semblant a l’ambre, símbol de l’esperança, i la pedra magnètica, que atreu el ferro talment la Mare de Déu quan toca les cordes dels cors penedits amb l’arquet de la seva bondat. Substàncies totes aquestes que, com ho veieu, adornen, ni que sigui en petitíssima i humilíssima mesura, el meu joiell.

Bellugava l’anell i amb el seu esclat m’enlluernava els ulls, com si em volgués atuir.

—Llenguatge meravellós, oi? Per a d’altres pares les pedres van significar d’altres coses, encara; per al papa Innocenci III el robí anuncia la calma i la paciència, i el granat la caritat. Per a sant Bru, el beril·le verdós aplega la ciència teològica en la virtut dels seus esclats puríssims. La turquesa significa alegria, el sardònix evoca els serafins, el topazi els querubins, el jaspi els trons, el crisòlit les dominacions, el safir les virtuts, l’ònix les potestats, el beril·le els principats, el robí els arcàngels i la maragda els àngels. El llenguatge de les gemmes és multiforme; cadascuna expressa diverses veritats, segons la mena de lectura que es triï, segons el context en què apareixen. ¿I qui decideix quin és el nivell d’interpretació i quin el context adient? Tu ho saps, vailet, t’ho han ensenyat: és l’autoritat, el comentarista més segur i més prestigiós de tots i, per tant, el més sant. ¿Com interpretar, si no, el signes multiformes que el món ens posa davant els ulls de pecadors, com ens salvaríem de caure en els equívocs a què ens arrossega el dimoni? Fixa-t’hi, és sorprenent el fet que, el llenguatge de les gemmes, el dimoni l’abomina, i puc invocar per demostrar-ho el testimoniatge de santa Hildegarda. La bèstia immunda hi veu un missatge que s’il·lumina per sentits o nivells de saviesa diferents, i voldria capgirar-lo perquè ell, l’enemic, en l’esclat de les pedres, copsa el ressò de les meravelles que posseïa abans de la caiguda, i s’adona que aquests fulgors són produïts pel foc, que és el seu turment. —M’allargà l’anell perquè l’hi besés, i jo em vaig agenollar. M’amanyagà el cap—. Oblida’t, doncs, vailet, de les coses que has sentit aquests dies, indiscutiblement errònies. Has entrat en l’orde més gran i més noble de tots, i jo sóc Abat d’aquest orde, i tu estàs sota la meva jurisdicció. Escolta, doncs, la meva ordre: oblida, i que els teus llavis quedin segellats per sempre més. Jura.

Commogut, subjugat com em trobava, sens dubte hauria jurat. I ara tu, bon lector, no podries llegir aquesta meva crònica fidel. Però en aquell punt intervingué Guillem, potser no pas amb la intenció d’impedir-me de jurar, sinó per reacció instintiva, per enuig, per interrompre l’Abat, per esvair l’encantament que sens dubte aquest havia creat.

—Què hi té a veure, el noi? Jo us he fet una pregunta, us he avisat d’un perill, us he demanat un nom… ¿Voldreu ara que també besi l’anell i que juri d’oblidar el que he sabut o el que sospito?

—Oh, vós… —va dir l’Abat amb un punt de melangia—… no espero pas que un frare mendicant comprengui la bellesa de les nostres tradicions, o que respecti la discreció, els secrets, els misteris de caritat… sí, de caritat, i el sentit de l’honor, i el vot de silenci en què es fonamenta la nostra grandesa… Vós m’heu parlat d’una història estranya, d’una història increïble. Un llibre prohibit que provoca assassinats en cadena, algú que sap el que només jo hauria de saber… Falòrnies, extrapolacions sense sentit… Parleu-ne, si ho voleu, ningú no us creurà. I, encara que fos autèntic algun element de la vostra reconstrucció… doncs bé, ara tot torna a caure sota el meu control i sota la meva responsabilitat. Controlaré, tinc els mitjans i l’autoritat per fer-ho. De bell antuvi he fet mal fet de sol·licitar a un estrany, per més savi que fos, per més digne de confiança que fos, que investigués sobre afers que són de la meva sola competència. Però heu comprès, m’ho heu dit, que al començament jo em pensava que es tractava d’una violació del vot de castedat, i volia (ben imprudent que vaig ser!) que algú altre em digués allò que jo havia sentit a través de la confessió. Bé, ara m’ho heu dit. Us agraeixo molt tot el que heu fet o heu tractat de fer. L’encontre entre les legacions ja ha tingut lloc, la vostra missió aquí és acabada. Suposo que a la cort imperial us esperen amb candeletes, ningú no pot prescindir gaire temps d’un home com vós. Us dono llicència per marxar de l’abadia. Potser avui és massa tard, no vull pas que viatgeu a sol post. Marxareu demà de bon matí. Oh, no em donéssiu pas les gràcies, ha estat una gran joia de tenir-vos aquí, germà entre els germans, i d’honorar-vos amb la nostra hospitalitat. Us podeu retirar amb el vostre novici per fer l’equipatge. Encara us veuré demà al matí per prendre comiat de vós. Mercès, de tot cor. No neguitegeu més els monjos. Podeu marxar.

Era més que un comiat, era una expulsió. Guillem el va saludar i ens aviàrem escales avall.

—Què vol dir això? —vaig preguntar. No hi entenia res.

—Tracta de formular una hipòtesi. Ja hauries d’haver-ne après.

—Si és així, he après que n’haig de formular dues, pel cap baix. Una d’oposada a l’altra, i totes dues increïbles. Bé, doncs… —Vaig empassar-me la saliva; bastir hipòtesis em feia malestar—. Primera hipòtesi: l’Abat ho sabia tot i suposava que vós no esbrinaríeu res. Us va encomanar aquesta investigació abans, quan va morir Adelmo, però de mica en mica ha anat capint que la història era molt més complexa, que l’implica també a ell, en certa manera, i no vol que us poseu a desfer l’embull. Segona hipòtesi: l’Abat no ha sospitat mai res (sobre què, no ho sé pas, perquè ni jo mateix no sé en què esteu pensant ara). Però, en qualsevol cas, continuava pensant que tot es reduís a una picabaralla entre… entre monjos sodomites… Ara, però, li heu obert els ulls, i ell ha entès, tot d’una, una cosa terrible, ha pensat en un nom, té una idea precisa sobre el responsable dels crims. Però, en aquest punt, vol resoldre la qüestió ell sol i us vol fer fora per salvar l’honor de l’abadia.

—Bona feina. Comences a raonar bé. Però ja veus que, tant en el primer cas com en el segon, el nostre Abat es basqueja per la bona anomenada del seu monestir. Tant si ell és l’assassí com si és la propera víctima, no vol pas que s’esbombin enllà d’aquestes muntanyes notícies difamatòries sobre aquesta santa comunitat. Mata-li els monjos, però no li toquis l’honor d’aquesta abadia. Ah, per… —Guillem s’estava enfurismant—. Aquell bastard de feudatari, aquell paó que s’ha fet famós per haver fet d’enterramorts de l’Aquinat, aquell odre botit que només existeix perquè porta un anell gros com un cul de got! Raça superbiosa, vosaltres cluniacencs, raça de superbs, pitjors que els prínceps, més barons que els barons!

—Mestre… —vaig gosar dir, picat, en to de retret.

—Tu calla, que ets de la mateixa corda. Vosaltres no sou simples, ni fills de simples. Si ensopegueu amb algun camperol, potser l’acollireu, però ahir ja vam veure que no vacil·leu a lliurar-los al braç secular. Però si és un dels vostres no, cal encobrir-lo, Abbone és capaç d’identificar aquell desgraciat, i d’apunyalar-lo a la cripta del tresor, i de repartir els seus ronyons entre els seus reliquiaris, sempre que l’honor de l’abadia romangui intacte… ¿Un franciscà, un plebeu framenor que descobreix un cau de cucs en aquesta santa casa? No, això l’Abat no ho pot permetre de cap de les maneres. Gràcies, fra Guillem, l’emperador us necessita, ja heu vist quin anell més bonic que porto, adéu-siau. Però ara el repte no és únicament entre Abbone i jo, és entre jo i tot aquest afer; jo no sortiré d’aquest clos que no ho hagi descobert tot. ¿Vol que me’n vagi demà al matí? Doncs bé, aquí ell és l’amo, però entre avui i demà ho haig d’esbrinar. Cal que ho faci.

—Cal que ho feu? Qui us ho imposa, a hores d’ara?

—Ningú no m’imposa de saber, Adso. Cal saber, vet-ho aquí, i arriscar-se a errar.

Encara em sentia confós i humiliat per les paraules de Guillem contra el meu orde i els seus abats. I vaig tractar de justificar en part Abbone formulant una tercera hipòtesi, art que havia après a exercitar amb molta traça:

—Us ha passat per malla una tercera possibilitat, mestre —vaig dir—. Aquests dies hem observat un fet que aquest matí se’ns ha fet palès, després de les confidències de Nicola i les murmuracions que hem recollit a l’església; hi ha un grup de monjos italians que veuen de mal ull aquesta successió de bibliotecaris estrangers i acusen l’Abat de no respectar les tradicions i que, pel que he entès, s’amaguen darrere el vell Alinardo i el fan voleiar com un estendard per demanar un canvi de govern a l’abadia. Aquestes coses, les he enteses bé, perquè en un monestir qualsevol novici té l’avinentesa de sentir mil discussions, i al·lusions, i rumors de conxorxes d’aquesta mena. I aleshores podria molt ben ser que l’Abat temés que les vostres revelacions podrien oferir una arma als seus enemics i volgués dirimir tota aquesta qüestió amb una gran prudència…

—És possible. Però no deixa pas de ser un odre botit, i es farà matar.

—Però què en penseu, vós, de les meves conjectures?

—Ja t’ho diré més endavant.

Érem al claustre. Bufava un vent rabiós i la claror minvava, encara que tot just acabessin de tocar l’hora nona. S’acostava el capvespre i ens quedava molt poc temps. A l’hora de vespres, l’Abat ja hauria advertit, sens dubte, els monjos que Guillem ja no tenia dret a fer cap més pregunta ni a entrar pertot arreu.

—És tard —va dir Guillem—, i, quan es té poc temps, val més no perdre la calma. Ens cal actuar com si tinguéssim l’eternitat per davant. Tinc un problema pendent de resoldre: com es pot entrar al finis Africae, perquè allà hi ha d’haver la resposta final. A més a més, hem de salvar una persona, encara no sé quina. Finalment, hem d’esperar que passi alguna cosa a les establies, que hauràs de vigilar… Ves quina bellugadissa…!

Efectivament, a l’espai entre l’Edifici i el claustre hi havia una animació especial. Poc abans, un novici que venia de la residència de l’Abat havia arrencat a córrer cap a l’Edifici. Ara en sortia Nicola, que anava cap als dormitoris. En un racó, hi havia el grup del matí: Pacifico, Aymaro i Pietro, que parlaven molt emfàticament amb Alinardo, com si el volguessin convèncer d’alguna cosa.

Després va semblar que prenien una decisió. Aymaro sostingué Alinardo, encara reticent, i tots dos van fer cap a la residència de l’Abat. Tot just hi entraven, que sortí Nicola del dormitori conduint Jorge en la mateixa direcció. Els va veure tots dos que entraven, va dir alguna cosa a Jorge a sota veu, el vell va brandar el cap i reprengueren camí cap a la sala capitular.

—L’Abat pren sota control la situació… —mormolà Guillem amb escepticisme. De l’Edifici sortien alguns monjos que haurien hagut de ser a l’scriptorium, seguits de prop per Benci, que ens va sortir al pas amb cara de preocupació.

—Hi ha enrenou a l’scriptorium —ens va dir—, ningú no treballa, hi ha tot de grups que discuteixen en veu baixa… Què passa?

—Passa que les persones que fins aquest mati semblaven més sospitoses han mort. Fins ahir tothom desconfiava de Berengario, neci, traïdorenc, lasciu; després, del cellerer, suspecte d’heretgia; finalment, de Malaquies, tan odiat per tothom… Ara ja no saben de qui desconfiar i necessiten trobar urgentment un enemic o un boc expiatori. I cadascú sospita de l’altre; alguns tenen por, com tu, d’altres han decidit de fer por a algú altre. Tots plegats esteu massa trasbalsats. Adso, de tant en tant vés donant una llambregada a les establies. Jo vaig a descansar.

M’hauria quedat de pedra; anar a descansar quan tot just li quedaven unes quantes hores disponibles no semblava pas la decisió més entenimentada. Però ara ja coneixia el meu mestre. Com més relaxat tenia el cos, més li borbollejava la ment.





Sisè dia


ENTRE VESPRES I COMPLETES

En què es descriuen breument llargues hores de destret

Se’m fa difícil recapitular els esdeveniments que es produïren durant les hores següents, entre vespres i completes.

Guillem era absent. Jo rondava al voltant de les quadres, i no havia notat res d’anormal. Els mossos estaven tancant el bestiar, encabritat pel vent, però, d’altra banda, tot era tranquil.

Vaig entrar a l’església. Cadascú seia al seu lloc en les fileres de bancs, però l’Abat va trobar a faltar Jorge. Va cridar Benci perquè l’anés a buscar. Benci no hi era. Algú va fer notar que probablement estava tancant l’scriptorium. L’Abat va dir, irritat, que Benci no havia de tancar res perquè no coneixia les regles. Aymaro d’Alessandria s’aixecà del seu seient:

—Si vostra paternitat m’ho permet, aniré a cridar-lo…

—Ningú no t’ha demanat res —va dir l’Abat bruscament, i Aymaro se’n tomà al seu lloc, després de llançar una llambregada indefinible a Pacifico de Tívoli. L’abat cridà Nicola, que no hi era. Li van recordar que estava preparant el sopar i va fer un gest de disgust, com si li sabés greu que tothom s’adonés que estava excitat.

—Vull Jorge aquí —cridà—: busqueu-lo! Vés-hi tu —ordenà al mestre dels novicis.

Un altre li féu notar que també mancava Alinardo.

—Ja ho sé —va dir l’Abat—. Està malalt.

Jo seia a la vora de Pietro de Sant’Albano i el vaig sentir que deia al seu veí, Gunzo de Nola, en un parlar vulgar de la Itàlia central, que entenia en part:

—M’ho crec. Avui, quan ha sortit, després d’aquella conversa, el vell estava desfet. Abbone es comporta com la puta d’Avinyó!

Els novicis estaven desesmats, i amb llur sensibilitat jovençana copsaven, com jo mateix, la tibantor que anava guanyant l’ambient del cor. Van passar uns llargs moments de silenci i malestar. L’Abat va ordenar de recitar uns salms, i ens va indicar tres a l’atzar que no eren dels que la regla prescrivia per a l’ofici de vespres. Tothom es va mirar, i després començaren les pregàries en veu baixa. Va tornar el mestre dels novicis, seguit per Benci, que va ocupar el seu lloc amb el cap cot. Jorge no era a l’scriptorium ni a la seva cel·la. L’Abat va donar ordre de començar l’ofici.

Al final, abans que tothom baixés a sopar, vaig anar a buscar Guillem. Era ajagut damunt la màrfega, vestit i immòbil. Va dir que no es pensava que fos tan tard. Li vaig fer cinc cèntims del que havia passat. Va brandar el cap.

A la porta del refectori vam veure Nicola, que poques hores abans havia acompanyat Jorge. Guillem li preguntà si havia entrat de seguida a la residència de l’Abat. Nicola va dir que li havia calgut esperar-se bella estona davant de la porta, perquè a la sala hi havia Alinardo i Aymaro d’Alessandria. Després havia entrat Jorge i s’havia quedat una estona dins, i ell l’havia esperat. En acabat havia sortit i s’havia fet acompanyar a l’església, una hora abans de vespres, encara deserta.

L’Abat ens va veure enraonant amb el cellerer.

—Fra Guillem —l’amonestà—, encara esteu indagant?

Li va indicar que segués a la seva taula, com de costum. L’hospitalitat benedictina és sagrada.

El sopar va ser més silenciós que de costum, i trist. L’Abat menjava a contracor, aclaparat per pensaments ombrívols. Al final va dir als monjos que es donessin ànsia per anar a completes.

Alinardo i Jorge encara no hi eren. Els monjos s’ho comentaven a sota veu i assenyalaven el lloc buit del vell. Acabada la cerimònia, l’Abat convidà tothom a recitar una pregària especial per la salut de Jorge de Burgos. No va quedar clar si parlava de la salut corporal o de la salut eterna. Tothom va entendre que una nova desventura estava a punt de somoure la comunitat. Després l’Abat ordenà que cadascú tornés a la seva cel·la més de pressa que mai. Va afegir que ningú —emfasitzant aquest darrer mot— no podia circular per fora del seu dormitori. Els novicis, esparverats, van ser els primers a sortir, amb la cara encaputxada i amb el cap cot, sense intercanviar les facècies, els cops de colze, les rialletes, les travetes malicioses i dissimulades a què estaven avesats (perquè el novici, malgrat que sigui un petit monjo, és també un infant, i no serveixen de gaire les reprensions del seu mestre, que sovint no pot evitar que, novell com és, es comporti com un marrec).

Quan van sortir els adults em vaig barrejar, fent el badoc, amb el grup que a hores d’ara ja podia anomenar «dels italians». Pacifico parlava amb Aymaro a cau d’orella:

—Creus que, tanmateix, Abbone no sap on és Jorge?

I Aymaro contestava:

—Podria ser que ho sabés i que també sabés que no tornarà mai més d’allà on és. Potser el vell ha volgut massa, i ara Abbone ja no el vol…

Mentre Guillem i jo fèiem veure que ens retiràvem al recer dels pelegrins, vam albirar l’Abat, que tornava a l’Edifici per la porta del refectori, encara oberta. Guillem va trobar prudent d’esperar-se una mica i després, quan l’esplanada va quedar deserta, em va convidar a seguir-lo. Vam travessar de pressa els espais buits i vam entrar a l’església.





Sisè dia


DESPRÉS DE COMPLETES

En què, gairebé per atzar, Guillem descobreix el secret per entrar al finis Africae

Ens vam apostar, com dos sicaris, vora l’entrada, darrere d’una columna des de la qual es podia observar la capella de les calaveres.

—Abbone ha anat a tancar l’Edifici —va dir Guillem—. Quan haurà barrat les portes per dins no podrà sortir sinó per l’ossera.

—I després?

—I després ja veurem què fa.

No vam poder esbrinar el que feia. Al cap d’una hora encara no havia sortit. Ha anat al finis Africae, vaig dir. Potser sí, va dir Guillem. Amatent a formular tot d’hipòtesis, vaig afegir: o potser ha tornat a sortir pel refectori i ha anat a buscar Jorge. I Guillem: també podria ser. Potser Jorge ja ha mort, vaig imaginar encara. Potser és a l’Edifici i està assassinant l’Abat. Potser tots dos són en una altra banda o algú altre els està a l’aguait en alguna emboscada. ¿Què volien els «italians»? Per què Benci tenia tanta por? ¿No era potser una màscara que s’havia plantat a la cara per enganyar-nos? ¿Per què s’havia entretingut a l’scriptorium durant l’ofici de vespres, si no sabia ni com tancar ni com sortir? Volia provar el camí del laberint?

—Tot és possible —va dir Guillem—. Però només passa una cosa, o ha passat, o està passant. I, al capdavall, la misericòrdia divina ens està fent do d’una certitud lluminosa.

—Quina? —vaig preguntar, ple d’esperança.

—La del fet que fra Guillem de Baskerville, el qual a hores d’ara té la impressió d’haver-ho entès tot, no sap com fer-s’ho per entrar al finis Africae. A les quadres, Adso, a les quadres.

—I si l’Abat ens troba?

—Farem veure que som dos espectres.

No em va semblar cap solució viable, però vaig callar. Guillem s’estava posant nerviós. Vam sortir pel portal de tramuntana i vam travessar el cementeri; el vent xiulava amb força i vaig demanar al Senyor que no ens fes ensopegar amb dos espectres, perquè d’ànimes en pena, aquella nit, l’abadia no en passava fretura. Vam arribar a les quadres i vam sentir els cavalls, cada cop més inquiets per la fúria dels elements. A la contraporta principal hi havia, a l’alçada del pit d’un home, un gran reixat de metall, des d’on es podia veure l’interior. Enmig de la boira, vam entrellucar el perfil dels cavalls, i vaig reconèixer Brunello, perquè era el primer a mà esquerra A la seva dreta, el tercer animal, descobrint la nostra presència, aixecà el cap i renillà. Vaig somriure:

—Tertius equi —vaig dir.

—Què? —va dir Guillem.

—No res, em recordava del pobre Salvatore. Volia fer aneu a saber quins encantaments amb aquell cavall, i en el seu llatí l’anomenava tertius equi. Que fóra la u.

—La u? —preguntà Guillem, que havia seguit la meva divagació sense parar-hi gaire esment.

—Sí, perquè tertius equi voldria dir no pas el tercer cavall, sinó el tercer del cavall, i la tercera lletra del mot cavall és la u. Però és una bajanada… —Guillem em va mirar, i enmig de la fosca em va semblar veure que li mudava l’expressió:

—Que Déu et beneeixi, Adso! —va dir—. Doncs, és clar, suppositio materialis,217 el discurs es pren de dicto, no pas de re… Que sóc estúpid! —Es va tustar amb força el front amb la mà ben oberta, i el cop li devia fer mal, perquè es va sentir un patac—: Benvolgut noi, avui és la segona vegada que parla la saviesa per boca teva, primer en somnis i ara desvetllat! Cuita, vés a la teva cel·la i agafa el llum, o, si pot ser, els dos llums que hem amagat. Que no et vegin, jo seré a l’església, vine de seguida! No facis preguntes, vés-hi!

Me’n vaig anar sense fer preguntes. Les llànties eren sota la meva màrfega, plenes d’oli, perquè ja m’havia ocupat de carregar-les. Duia la pedra foguera dins l’hàbit. Amb aquells dos preciosos instruments al pit, vaig córrer cap a l’església.

Guillem era sota el trespeus i rellegia el pergamí amb les notes de Venanci.

—Adso —em va dir—, primum et septimum de quatuor no significa el primer i el setè dels quatre, sinó del quatre, del mot quatre!

Encara no ho entenia. De cop, vaig tenir una il·luminació:

—Super thronos viginti quatuor! La inscripció! El verset! Els mots gravats sobre el mirall!

—Som-hi! —va dir Guillem—. Potser encara serem a temps de salvar una vida!

—La de qui? —vaig preguntar mentre ell manipulava les calaveres i obria l’entrada de l’ossera.

—La d’un que no s’ho mereix —va dir. I ja érem a la galeria subterrània, amb els llums encesos, anant cap a la porta que menava a la cuina.

Ja he dit que, arribant en aquell punt, només calia pitjar una porta de fusta i ja éreu en la cuina, darrere la llar de foc, al peu de l’escala de cargol que menava a l’scriptorium. I, mentre pitjàvem la porta, vam sentir una remor esmorteïda procedent de la paret que hi havia al costat de la porta, en la qual s’acabava el rengle de nínxols atapeïts de calaveres i ossos. En aquest punt, en el lloc que hauria d’ocupar el darrer nínxol, hi havia un pany de paret plena, fet de carreus grossos, amb una vella làpida al mig, que portava inscripcions de monogrames mig esborrats pel pas del temps. Se sentia una remor de cops procedents, segons que semblava, de darrere la làpida, és a dir, de damunt la làpida, en part de darrere la paret, en part de damunt dels nostres caps.

Si la primera nit hagués passat res semblant, de seguida hauria pensat en els monjos morts. Però ara esperava coses pitjors dels monjos vius.

—Qui deu ser? —vaig preguntar.

Guillem va obrir la porta i va sortir darrere la llar de foc. Els cops se sentien també al llarg de la paret que vorejava l’escala de cargol, com si algú estigués atrapat dins el mur, dins el gruix de paret (que era considerable) comprès, amb tota probabilitat, entre el mur interior de la cuina i el mur exterior de la torrassa de migjorn.

—Hi ha algú tancat aquí dins —va dir Guillem—. Sempre m’he maliciat que no hi hagués un altre accés al finís Africae en aquest Edifici tan ple de passadissos. Evidentment, hi és; a l’ossera, abans de pujar cap a la cuina, s’obre un pany de paret i pujant per una escala paral·lela a aquesta, amagada dins la paret, se surt directament a la cambra tapiada.

—Però qui hi ha a dins, ara?

—La segona persona. N’hi ha una que és al finis Africae, i n’hi ha una altra que ha provat d’arribar fins a ella, però la que és dalt deu haver bloquejat el mecanisme que regula totes dues entrades. Així, el visitant ha quedat atrapat. I deu forcejar molt, perquè m’imagino que aquella cofurna no deu estar gaire airejada.

—Qui és? Salvem-lo!

—Ho sabrem d’aquí a poc, qui és. Ara: de salvar-lo, només ho podrem fer desbloquejant el mecanisme des de dalt, perquè des d’aquí no sabem com se fa. Pugem de pressa.

I així ho vam fer, vam pujar a l’scriptorium, i d’allà al laberint, i al cap de poc vam ser a la torrassa de migjorn. Vaig haver d’aturar-me l’embranzida en dues ocasions, perquè el vent que aquell vespre entrava per les troneres formava corrents d’aire que, esmunyint-se per aquells racons, recorrien les estances gemegant, bufant entre els folis escampats damunt les taules, i em calia protegir la flama amb les mans.

Al cap de poc vam arribar a l’estança del mirall, ara ja preparats per al joc de deformacions que ens esperava. Vam alçar els llums i vam il·luminar els versets que hi havia sobre el marc, super thronos viginti quatuor… Ara el secret era aclarit: el mot quatuor té set lletres, calia accionar la q i la r. Vaig pensar, excitat, de fer-ho jo: vaig deixar precipitadament la llàntia sobre la taula del mig de l’estança, però vaig fer-ho amb un gest de tal nerviositat que la flama llepà l’enquadernació d’un llibre que hi havia a sobre.

—Alerta, ximple! —cridà Guillem, i apagà la flama d’un buf—. Vols calar foc a la biblioteca?

Em vaig excusar i vaig provar de tornar a encendre el llum.

—No cal —va dir Guillem—, amb el meu n’hi ha prou. Agafa’l i fes-me llum, perquè la inscripció és massa amunt i tu no hi arribaries. Fem-ne via.

—I si a dins hi hagués algú armat? —vaig preguntar, mentre Guillem, gairebé a les palpentes, buscava les lletres fatídiques, aixecant-se de puntetes, tan alt com era, per tocar el verset apocalíptic.

—Fes llum, pel dimoni, i no tinguis por. Déu és amb nosaltres! —em respongué bastant incoherentment Els seus dits estaven tocant la q de quatuor, i jo, que em trobava uns passos al darrere, veia més bé que ell el que estava fent. Ja he dit que les lletres dels versets semblaven tallades o gravades a la paret: evidentment, les del mot quatuor eren fetes de perfils de metall, darrere els quals havien encastat i encaixat un mecanisme prodigiós. Perquè, quan la va pitjar, la q féu sentir una mena de cop sec, i el mateix va passar quan Guillem accionà la r. Tot el marc del mirall va fer una sotragada, i la superfície de vidre saltà cap a dins. El mirall era una porta, i les frontisses eren al cantó esquerre. Guillem ficà la mà a l’obertura que s’havia format entre el caire dret i la paret, i pegà estrebada. La porta s’obrí, grinyolant, cap a nosaltres. Guillem s’esquitllà pel forat i jo darrere d’ell, amb el llum enlairat per damunt del cap.

Dues hores després de completes, a les acaballes del sisè dia, en el cor de la nit que encetava el setè dia, havíem penetrat al finis Africae.





SETÈ DIA





Setè dia


NIT

En què, si hagués de resumir tots els fets prodigiosos que aquí es revelen, el títol hauria de ser tan llarg com el capítol, ço que és contrari als usatges

Ens vam trobar al llindar d’una cambra de forma similar a les altres tres cambres cegues heptagonals, que feia fortor de resclosit i de llibres ablanits per la humitat. Amb el llum enlairat vaig enfocar primer la volta; després, el vaig abaixar i el vaig fer anar a dreta i esquerra, i la flama banyà amb una claror somorta les prestatgeries adossades a les parets. A l’últim vam veure al centre una taula, coberta de papers, i darrere la taula, una figura asseguda que semblava que ens esperés immòbil a les fosques, si encara era viva. Abans i tot que la llum li il·luminés la cara. Guillem va parlar.

—Bona nit, venerable Jorge —va dir—. Ens esperaves?

Ara que havíem fet unes passes endavant, la llàntia il·luminava la cara del vell, que ens mirava com si ens veiés.

—Ets tu. Guillem de Baskerville? —preguntà—. T’esperava des d’aquesta tarda abans de vespres, quan m’he vingut a recloure aquí. Sabia que vindries.

—I l’Abat? —preguntà Guillem—. ¿És ell que es belluga per l’escala secreta?

Jorge vacil·là un moment i preguntà:

—Encara és viu? Em pensava que ja s’havia quedat sense aire.

—Abans de començar a parlar —va dir Guillem—, el voldria salvar. Tu pots obrir des d’aquí.

—No —va dir Jorge, cansat—, ja no puc. El mecanisme s’engega des de baix, pitjant la làpida, i aquí dalt hi ha una palanca que es pot fer anar per obrir una porta que hi ha allà al fons, darrere aquell armari —i va assenyalar un punt al seu darrere—. Vora l’armari pots veure una roda amb contrapesos, que governa el mecanisme des d’aquí. Però quan he sentit la roda que girava —volia dir que l’Abat havia entrat per baix— he pegat estrebada a la corda que aguanta els pesos, i s’ha trencat. Ara el pas és tancat a banda i banda, i tampoc no podràs tornar a nuar els fils d’aquell giny. L’Abat és mort.

—Per què l’has mort?

—Avui, quan m’ha fet cridar, m’ha dit que, gràcies a tu, ho havia descobert tot. Encara no sabia què era el que jo volia protegir, i no ha sabut mai del cert quins eren els tresors que estotjava la biblioteca ni quins eren els fins d’aquesta. Volia fer obrir el finis Africae. El grup dels italians li havia demanat que posés fi a allò que ells anomenen el misteri nodrit per mi i els meus predecessors. Tenen deler de coses noves…

—I tu els deus haver promès que vindries aquí i que posaries fi a la teva vida com vas posar fi a la dels altres, de manera que l’honor de l’abadia fos salvat i ningú no s’assabentés de res. Després li has indicat el camí per entrar aquí, perquè després pogués venir a controlar. Però, de fet, l’esperaves per matar-lo. No t’ha passat pel cap que podia entrar pel mirall?

—No, Abbone és bastant baix i no hauria pogut arribar tot sol fins al verset. Li he indicat aquest pas, que fins llavors només coneixia jo. És el que he fet servir durant anys i panys, perquè, caminant a les fosques, és el més avinent. Només em calia arribar fins a la capella, i anar resseguint els ossos dels morts fins al capdavall del passadís.

—O sigui que l’has fet venir sabent que el mataries…

—Ja no em podia refiar ni d’ell. Estava espantat. A Fossanova va agafar anomenada per haver fet baixar un cos per una escala de cargol. Anomenada injusta. Ara ha mort perquè no ha estat capaç d’enfilar el seu cos.

—L’has fet servir durant quaranta anys. Quan et vas adonar que et quedaves cec i que no podries continuar controlant a biblioteca, vas fer una jugada mestra. Vas fer elegir abat un home de confiança teva, i abans vas fer nomenar bibliotecari Roberto de Bobbio, el qual podies ensinistrar al teu aire, i després Malaquies, que necessitava el teu ajut i no feia cap pas sense consultar-te. Durant quaranta anys has estat l’amo d’aquesta abadia. Això és el que havien descobert el grup dels italians, i el que repetia Alinardo, però ningú no se l’escoltava perquè a hores d’ara el prenien per boig, oi? Però tu encara m’esperaves a mi, i no hauries pogut bloquejar el mecanisme del mirall, perquè és encastat. ¿Per què m’esperaves, per què estaves tan segur que vindria? —preguntava Guillem, però el seu to palesava que ja endevinava quina seria la resposta, que esperava en paga per la seva llestesa.

—Des del primer dia he comprès que tu comprendries. Per la teva veu, per la manera com m’has arrossegat a discutir de qüestions que no volia que s’encetessin. Eres millor que els altres, hi hauries arribat tant sí com no. Saps? N’hi ha prou de pensar i reconstruir dins la pròpia ment els pensaments de l’altre. I, a més, he sentit les preguntes que feies als altres monjos, i totes eren oportunes. Però no preguntaves mai res de la biblioteca, com si ja en sabessis tots els secrets. Una nit vaig trucar a la porta de la teva cel·la, però no hi eres. Eres aquí, sens dubte. Havien desaparegut dues llànties de la cuina, ho vaig sentir a dir a un servent. I, finalment, aquest dia, al nàrtex, quan Severino et va venir a parlar d’un llibre, vaig quedar convençut que seguies la mateixa pista que jo.

—Però vas reeixir a prendre’m el llibre. Vas anar a veure Malaquies, que fins llavors no havia entès res. Entenebrat de gelosia, aquell poca-solta continuava enquimerat amb la idea que Adelmo li havia pres el seu adorat Berengario, que ara volia carn més jove que la d’ell. No entenia quin paper feia Venanci en aquesta història, i tu li vas acabar d’embolicar les idees. Li vas dir que Berengario havia tingut relacions amb Severino i que, com a recompensa, li havia donat un llibre sobre el finis Africae. No sé pas el que li vas dir exactament El cas és que Malaquies, boig de gelosia, va anar a veure Severino i el va matar. Després no va tenir temps de buscar el llibre que li havies descrit, perquè va arribar el cellerer. ¿Va ser així?

—Si fa no fa.

—Però tu no volies que Malaquies morís. Ell probablement no havia guardat mai els llibres del finis Africae, es refiava de tu, obeïa els teus interdictes. Ell es limitava a preparar les herbes, al vespre, per allunyar els possibles badocs. Severino li’n donava bon recapte. Per això aquell dia Severino va deixar entrar Malaquies a l’hospital, era la seva visita quotidiana per recollir les herbes fresques que li preparava cada dia, per ordre de l’Abat. Vaig errat?

—No pas. No volia que Malaquies morís. Li vaig dir que robés el llibre fos com fos i que el portés aquí sense obrir-lo. Li vaig dir que tenia el poder de mil escorpins. Però per primera vegada aquell eixelebrat va voler actuar pel seu compte. No el volia mort, era un executor fidel. Però no em repeteixis el que ja saps, sé que ho saps. No vull pas nodrir el teu orgull, prou que ho fas tu mateix. Aquest matí, a l’scriptorium, t’he sentit que interrogaves Benci sobre la Coena Cypriani. Eres a un pam de la veritat. No sé pas com has esbrinat el secret del mirall; però, quan l’Abat em va dir que tu li havies fet al·lusió al finis Africae, vaig estar segur que hi arribaries aviat. Per això t’esperava. I ara què vols?

—Vull veure —va dir Guillem— l’últim manuscrit del volum relligat que recull un text àrab, un de sirià i una interpretació o transcripció de la Coena Cypriani. Vull veure aquella còpia en grec, feta probablement per un àrab, o per un espanyol, que vas trobar quan, ajudat per Paolo de Rímini, vas aconseguir que t’enviessin al teu país per recollir els millors manuscrits de l’Apocalipsi a Lleó i Castella, un botí que t’ha fet guanyar fama i respecte en aquesta abadia i que et va permetre l’accés al lloc de bibliotecari, que pertocava a Alinardo, deu anys més gran que tu. Vull veure aquella còpia grega escrita en paper de tela, que aleshores era una raresa de material, i se’n fabricava precisament a Silos, prop de Burgos, la teva pàtria. Vull veure el llibre que vas furtar d’allà després de llegir-lo, perquè no volies que ningú més el llegís, i que has amagat aquí, entaforant-lo amb molta traça, i que no has destruït perquè un home com tu no destrueix un llibre, sinó que es limita a custodiar-lo i a vigilar que ningú no el toqui. Vull veure el segon llibre de la Poètica d’Aristòtil, que tothom donava per perdut o creia que no s’havia escrit mai, del qual tu conserves potser l’única còpia.

—Quin bibliotecari més lluït no hauries estat, Guillem! —va dir Jorge, en un to d’admiració i, ensems, de recança—. Es pot dir ben bé que ho saps tot. Vine, em penso que hi ha un escambell al teu cantó de taula. Seu, aquest, és el teu premi.

Guillem es va asseure i va plantar damunt la taula la llàntia que jo li havia passat, il·luminant des de baix la fesomia de Jorge. El vell va agafar un volum que tenia al davant i l’hi va passar. Vaig reconèixer l’enquadernació; era el mateix llibre que havia obert a l’hospital, pensant-me que era un manuscrit àrab.

—Llegeix, doncs, fulleja. Guillem —va dir Jorge—. Has guanyat.

Guillem guaità el volum, però sense tocar-lo. Es va treure de l’hàbit uns guants que no eren els seus, que deixaven en l’aire les puntes dels dits, sinó els que duia Severino quan el vam trobar mort. Va obrir lentament el llibre, fràgil i atrotinat. Jo m’hi vaig atansar i em vaig acotar el seu darrere. Jorge, amb la seva orella finíssima, va sentir la fressa que feia. Va dir:

—Tu també ets aquí, noi? Ja te l’ensenyaré… després.

Guillem fullejà de pressa les primeres planes.

—És un manuscrit àrab sobre les dites d’algun orat, segons el catàleg —va dir—. De què tracta?

—Oh, llegendes ximples dels infidels. S’hi afirma que els ximples també poden dir coses enginyoses, que arriben a esbalair llurs sacerdots i a engrescar llurs califes…

—El segon és un manuscrit siríac; però, segons el catàleg, és traducció d’un libel egipci d’alquímia ¿Què ho fa, que vagi inclòs en aquest recull?

—És una obra egípcia del segle tercer de la nostra era. És coherent amb l’obra que la segueix, però no tan perillosa. Ningú no faria cas dels desvaris d’un alquimista africà. Atribueix la creació del món al riure diví… —Va alçar el cap i va recitar, amb la seva memòria prodigiosa de lector que, de feia quaranta anys, es repetia a si mateix coses llegides quan encara servava el do de la vista—: «Tan bon punt Déu rigué, nasqueren set déus que governaren el món, tan bon punt va esclafir el riure aparegué la llum, a la segona rialla aparegué l’aigua, i el setè dia que va riure aparegué l’ànima…». Bajanades. Com també ho és el text que ve a continuació, escrit per un dels innombrables estúpids que es van posar a glossar la Coena… Però això no és pas el que t’interessa.

Efectivament, Guillem havia girat de pressa els fulls fins a arribar al text grec. De seguida em vaig adonar que els fulls eren d’un altre material, més tou, i que el primer era gairebé esquinçat, amb una part del marge rosegada, esquitxat de taques pàl·lides, com les que el temps i la humitat produeixen en altres llibres. Guillem es va llegir les primeres ratlles, primer en grec, traduint després al llatí i continuant en aquesta llengua, de manera que jo també vaig saber com començava el llibre fatídic.


En el primer llibre hem tractat de la tragèdia i de com aquesta, suscitant pietat i por, produeix la purificació dels tals sentiments. Com ho havíem promès, tractarem ara de la comèdia (i, així mateix, de la sàtira i el mim) i de com, suscitant el plaer del ridícul, aconsegueix la purificació de la tal passió. Sobre fins a quin punt la tal passió és digna de consideració, ja n’hem parlat en el llibre sobre l’ànima, per tal com l’home és —de tots els animals— l’únic capaç de riure. Definirem, doncs, de quina mena d’accions és imitació la comèdia, i després examinarem les maneres com la comèdia suscita el riure, i aquestes maneres són els fets i l’elocució. Mostrarem com el ridícul dels fets neix de l’assimilació del millor al pitjor i viceversa, de sorprendre enganyant, de l’impossible i de la violació de les lleis de la natura, de l’irrellevant i de l’inconseqüent, de la depreciació dels personatges, de l’ús de les pantomimes bufonesques i grolleres, de la inharmonia, de la tria de les coses menys dignes. Mostrarem a continuació com el ridícul de l’elocució neix dels equívocs entre mots semblants per a coses diferents i diferents per a coses semblants, de la verbositat i de la repetició, dels jocs de mots, dels diminutius, dels errors de pronúncia i dels barbarismes…

Guillem traduïa amb fatics, cercant els mots exactes, aturant-se ça i lla. Tot traduint somreia, com si reconegués coses que ja comptava de trobar-hi. Va llegir la primera plana en veu alta i després es va interrompre, com si no li interessés saber-ne més, i va fullejar a corre-cuita les planes següents; però, passats alguns fulls, va trobar resistència, perquè a l’alçada del marge lateral superior, i al llarg del tall, els fulls eren enganxats els uns amb els altres, com passa quan, enrellentida i malmesa, la pasta de paper forma una mena de pega llefiscosa. Jorge s’adonà que s’havia interromput el fregadís de fulls, i esperonà Guillem:

—Va, llegeix, fulleja. És ben teu, te l’has guanyat.

Guillem va riure. Semblava divertit.

—Llavors no és pas cert que em consideris tan llest, Jorge! Tu no ho veus, però duc guants. Amb els dits engavanyats així, no puc separar els fulls. Hauria d’anar sense guants, humitejar-me els dits amb la llengua, com ho he fet aquest matí a l’scriptorium, tot llegint, fins que de cop i volta se m’ha revelat també aquest misteri, i hauria de continuar fullejant així fins que m’hagués empassat la quantitat necessària de verí. Em refereixo al verí que tu, temps ha, vas robar del laboratori de Severino, enquimerat com ja devies estar perquè a l’scriptorium havies sentit algú que expressava curiositat pel finis Africae o pel llibre perdut d’Aristòtil, o per tots dos. Crec que vas tenir el flascó desat molt de temps i que et reservaves la facultat de fer-lo servir per quan ensumessis algun perill. I fa dies que el vas ensumar, quan, d’una banda, Venanci es va acostar massa al tema d’aquest llibre, i Berengario, per arrauxament, per vanitat, per impressionar Adelmo, es va revelar més indiscret que no ho hauries pensat. Aleshores vas venir i vas parar l’esquer. Just a temps, perquè, al cap d’unes quantes nits, Venanci va entrar aquí, va robar el llibre, el va fullejar adeleradament, amb una voracitat gairebé física. Al cap de poc es va trobar malament i va anar corrents cap a la cuina a cercar ajut. Allà va morir. Vaig errat?

—No, no, endavant.

—La continuació és senzilla. Berengario troba el cos de Venanci a la cuina, té por que no obrin una enquesta, perquè, ben mirat, aquella nit Venanci era a l’Edifici com a conseqüència de la seva primera revelació a Adelmo. No sap com sortir-se’n, es carrega el cos a coll i el llença dins el cossi que conté la sang dels porcs, pensant-se que tothom creuria que s’hi havia negat.

—I tu com saps que va passar així?

—Tu també ho saps. Vaig observar la teva reacció quan van trobar un drap tacat de sang de Berengario. Era el mateix drap que havia fet servir aquell eixelebrat per eixugar-se les mans després de llençar Venanci dins el cossi. Però, com que havia desaparegut, Berengario només ho hauria pogut fer juntament amb el llibre que a hores d’ara t’havia encuriosit a tu també. I tu comptaves que el trobarien en alguna banda, però no pas ensangonat, sinó emmetzinat. El que ve després és obvi. Severino troba el llibre, perquè abans Berengario havia anat a l’hospital per llegir-se’l a recer d’ulls indiscrets. Malaquies mata Severino instigat per tu i mor quan torna aquí per saber què hi havia en aquell objecte tan prohibit que l’havia fet esdevenir assassí. Ja hem trobat explicació a tots aquests cadàvers… Que estúpid…!

—Qui?

—Jo. A causa d’una frase d’Alinardo m’havia convençut que la ronda de crims seguia el ritme de les set trompetes de l’Apocalipsi. La pedregada, en el cas d’Adelmo, i era un suïcidi. La sang, en el cas de Venanci, i era un acudit de Berengario. L’aigua en el cas d’aquest, i era un fet casual. La tercera part del cel, en el cas de Severino, i resultava que Malaquies l’havia atacat amb l’esfera armil·lar perquè era l’únic objecte que havia trobat a mà. Finalment, els escorpins, en el cas de Malaquies… ¿Per què els vas dir que el llibre tenia la força de mil escorpins?

—Per culpa teva. Alinardo m’havia comunicat la seva idea, i després algú em va dir que tu també l’havies trobada convincent… Llavors vaig arribar a la conclusió que un pla diví regia aquestes morts, de les quals jo no era responsable. I vaig anunciar a Malaquies que si feia el tafaner moriria segons aquest mateix pla diví, que és el que ha passat.

—Llavors és així… Vaig fabricar un esquema fals per interpretar els moviments del culpable, i el culpable s’hi ha adaptat. I és precisament aquest esquema fals que m’ha fet seguir la teva petja. En la nostra època tothom està enderiat amb el llibre de Joan, però em feia l’efecte que tu eres el qui més hi barrinaves, i no ho dic per les teves especulacions sobre l’Anticrist, sinó perquè venies del país que ha produït els Apocalipsis més esplèndids. Una vegada algú em va dir que els còdexs més bonics d’aquest llibre que tenim a la biblioteca eren els que tu havies portat. Una altra vegada, Alinardo es va embrancar parlant d’un enemic misteriós que havia anat a buscar llibres a Silos (em va xocar una cosa que va dir: que havia tornat abans d’hora al regne de les tenebres. De primer, hom podia pensar-se que volia dir que havia mort jove, però, en realitat, al·ludia a la teva ceguesa). Silos és a prop de Burgos, i aquest matí he trobat anotades al catàleg una sèrie d’adquisicions: tots els apocalipsis hispànics, que pertanyen al període en què vas succeir o estaves per succeir Paolo de Rimini. I, dins aquell bloc d’adquisicions, hi havia també aquest llibre. Però no vaig poder estar segur del que havia descobert abans no vaig saber que el llibre robat era fet de pergamí de tela. Aleshores em vaig recordar de Silos i no vaig dubtar més. Naturalment, a mesura que s’anava afaiçonant la idea d’aquest llibre i del seu poder verinós, s’anava ensorrant la idea de l’esquema apocalíptic, però encara no acabava d’entendre per què tant el llibre com la seqüència de les trompetes menaven cap a tu, i vaig entendre millor la història del llibre precisament quan, guiat per la seqüència apocalíptica, em vaig veure obligat a pensar en tu i en les teves discussions sobre el riure. Tant és així que aquest vespre, quan ja no creia en l’esquema apocalíptic, vaig insistir a vigilar les cavallerisses, on esperava el toc de la sisena trompeta, i ha estat precisament allà que, per pura casualitat, Adso m’ha suggerit la clau per entrar al finis Africae.

—No et segueixo gaire —va dir Jorge—. Et glorieges de poder-me demostrar com, seguint la teva raó, has arribat fins a mi, però em demostres que hi has arribat seguint un raonament erroni. ¿Què vols dir-me?

—A tu, no res. Estic destarotat, vet-ho aquí tot. Però tant se val. Sóc aquí.

—El Senyor tocava les set trompetes. I tu, malgrat el teu error, has sentit un ressò confús d’aquell so.

—Això, ja ho vas dir en la teva prèdica d’ahir al vespre. Maldes per convèncer-te que tota aquesta història ha obeït a un designi diví per amagar-te del fet que ets un assassí.

—Jo no he pas mort ningú. Cadascú ha caigut seguint el seu destí a causa dels seus pecats. Jo només he estat un instrument.

—Ahir vas dir que també Judes va ser un instrument. Això no priva que es vagi damnar.

—Accepto el risc de la damnació. El Senyor m’absoldrà, perquè sap que he obrat per glòria seva. El meu deure era protegir la biblioteca.

—Encara no fa uns moments estaves a punt de matar-me a mi també i aquest noi…

—Ets més subtil que els altres, però no pas millor.

—I què passarà ara que he esguerrat el parany?

—Ja ho veurem —respongué Jorge—. No vull necessàriament que moris. Potser et podré convèncer. Però abans digue’m: ¿com t’ho vas fer per endevinar que es tractava del segon llibre d’Aristòtil?

—No n’hauria tingut prou, evidentment, amb els teus anatemes contra el riure, ni amb els cinc cèntims que em vas fer de la discussió que vas tenir amb els altres. M’hi han ajudat alguns apunts deixats per Venanci. D’antuvi no vaig entendre el que volien dir. Però hi havia algunes referències a una pedra desvergonyida que rodola pel pla, a les cigales que cantaran sota terra, a les figues venerables. Ja havia llegit alguna cosa per aquest estil; aquests dies ho he comprovat. Són exemples que ja posava Aristòtil en el primer llibre de la Poètica, i en la Retòrica. Després vaig recordar que Isidor de Sevilla defineix la comèdia com allò que conta stupra virginum et amores meretricum… De mica en mica s’ha anat perfilant en la meva ment com devia ser aquest segon llibre. Te’l podria explicar quasi sencer, sense haver de llegir les pàgines emmetzinades. La comèdia neix a les komai, és a dir, als pobles dels camperols, com a celebració joiosa després d’un àpat o una festa. No parla d’homes de recapte i d’anomenada, sinó d’éssers vils i ridículs, no pas malvats, i no acaba amb la mort dels protagonistes. Suscita el ridícul mostrant homes corrents, defectes i vicis. Aquí Aristòtil veu la disposició al riure com una força bona, que també pot tenir un valor cognoscitiu, quan, a través d’enigmes subtils i de metàfores inesperades, tot i dir-nos les coses diferents de com són, com si mentís, de fet ens obliga a mirar-les millor, i ens fa dir les coses eren així, i jo no ho sabia La veritat assolida a través de la representació dels homes, i del món, pitjors del que són o d’allò que creiem que són, pitjors, en tot cas, de com els han descrits els poemes heroics, les tragèdies i les vides de sants. No és així?

—Sí, prou. L’has reconstruït llegint d’altres llibres?

—Amb molts dels quals estava treballant Venanci. Crec que Venanci feia temps que anava al darrere d’aquest llibre. Devia llegir al catàleg les mateixes referències que hi he trobat jo i es devia convèncer que aquell era el llibre que buscava. Però no sabia com entrar al finis Africae. Quan va sentir que Berengario en parlava amb Adelmo, es va llançar com un gos sobre la pista de la llebre.

—Va ser així mateix, me’n vaig adonar de seguida Vaig comprendre que havia arribat l’hora de defensar la biblioteca amb les ungles…

—I vas posar l’ungüent. Et devia costar Déu i ajut… a les fosques…

—A hores d’ara hi veig més jo amb les mans que tu amb els ulls. També havia robat un pinzell del laboratori de Severino. I jo també em vaig posar guants. Va ser una bona idea, oi? Vas trigar molt a descobrir-ho.

—Sí. Jo pensava en un giny més complicat, en una dent emmetzinada o alguna cosa semblant. Val a dir que la teva solució era exemplar, la víctima s’emmetzinava ella sola, tot just en la mesura que volia llegir…

Amb una esgarrifança em vaig adonar que aquells dos homes, enfrontats en una lluita a mort, s’admiraven mútuament, com si cadascú s’hagués limitat a obrar amb la finalitat d’obtenir l’aplaudiment de l’altre. I em ballava pel cap que les arts desplegades per Berengario per seduir Adelmo, i els gestos senzills i naturals amb què la noia m’havia desvetllat la passió i el desig no eren res, des del punt de vista de l’astúcia i l’habilitat delirant per conquerir l’altre, davant l’espectacle de seducció que es representava en aquells moments sota els meus ulls, i que s’havia desplegat al llarg de set dies, durant els quals cada interlocutor havia anat donant, per dir-ho així, cites misterioses a l’altre, cadascú amb el desig inconfessat de guanyar l’aprovació de l’altre, al qual temia i odiava.

—Però ara digue’m —deia Guillem—: per què? Per què has volgut protegir aquest llibre més que tants d’altres? Tu amagaves tractats de nigromància, pàgines que potser ofenien el nom de Déu, però no ho feies sota pena d’assassinat: ¿per què per aquestes pàgines has condemnat els teus germans i t’has condemnat a tu mateix? Tants llibres com hi ha que parlen de la comèdia, tants d’altres encara que fan l’elogi del riure… Per què aquest t’espantava tant?

—Perquè era del Filòsof. Cada llibre d’aquell home ha destruït una part de la saviesa que la cristiandat havia acumulat al llarg dels segles. Els pares havien dit el que calia saber sobre el poder de la Paraula, i n’hi va haver prou que Boeci comentés el Filòsof perquè el misteri diví de la Paraula es transformés en la paròdia humana de les categories i del sil·logisme. El llibre del Gènesi diu el que cal saber sobre la composició del cosmos, i n’hi va haver prou que es redescobrissin els llibres físics del Filòsof perquè l’univers fos reinterpretat en termes de matèria sorda i viscosa, i poc se’n va faltar perquè Averrois no convencés tothom de l’eternitat del món. Ho sabíem tot sobre els noms divins, i el dominicà enterrat per Abbone —seduït pel Filòsof— els ha tornat a enunciar seguint els viaranys orgullosos de la raó natural. Així, el cosmos, que per a l’Aeropagita es manifestava a qui sabés enlairar els ulls cap a la cascada lluminosa de la causa primera exemplar, ha esdevingut una reserva d’indicis terrestres a partir dels quals hom remunta per designar una causa eficient abstracta. Abans miràvem el cel, i no acalàvem els ulls sinó per donar una llambregada d’enuig al fang de la matèria; ara mirem la terra, i només creiem en el cel pel testimoniatge de la terra. Cada paraula del Filòsof, pel qual ara juren fins i tot els sants i els pontífexs, ha capgirat la imatge del món. Però encara no havia arribat a capgirar la imatge de Déu. Si aquest llibre hagués esdevingut objecte de lliure examen, hauríem ultrapassat aquest darrer límit.

—Però, ¿què és el que t’ha espantat tant d’aquest discurs sobre el riure? No elimines el riure eliminant aquest llibre.

—No, sens dubte. El riure és la feblesa, la corrupció, la insipiditat de la nostra carn. És l’entreteniment per al pagès, la llicència per a l’embriac, fins i tot l’església, en la seva saviesa, ha concedit el moment de la festa, del carnestoltes, de la fira, aquesta pol·lució diürna que descarrega els humors i ajuda a retenir d’altres desigs i d’altres ambicions… Però així el riure continua sent una cosa vil, sopluig dels simples, misteri dessacralitzat per a la plebs. Ja ho deia l’apòstol: en comptes de cremar, caseu-vos. En comptes de rebel·lar-vos contra l’ordre volgut per Déu, rieu i delecteu-vos amb les vostres paròdies immundes de l’ordre, acabat l’àpat, després d’haver escurat les gerres i les ampolles. Elegiu el rei dels necis, esgarrieu-vos en la litúrgia de l’ase i el porc, jugueu a representar les vostres saturnals de cap per avall… Però aquí, aquí… —ara Jorge picava a la taula amb el dit, vora el llibre que Guillem tenia al davant—, aquí es capgira la funció del riure, és elevada a art, se li obren les portes del món dels savis, se’n fa objecte de filosofia, i de teologia pèrfida… Ja vas veure ahir com els simples poden concebre, i practicar les heretgies més tèrboles, desatenent tant les lleis de Déu com les lleis de la natura. Però l’església pot suportar l’heretgia dels simples, els quals es condemnen per si sols, engolits per la seva ignorància. La inculta oradura de Dolcino i dels seus consemblants no posarà mai en crisi l’ordre diví. Predicarà la violència i morirà per la violència, no deixarà ròssec, es consumirà com es consumeix el carnestoltes, i tant se valdrà que durant la festa s’hagi produït a la terra, per poc temps, l’epifania del món a l’inrevés. N’hi ha prou que el gest no es transformi en designi, que aquella llengua vulgar no trobi una traducció llatina. El riure allibera el camperol de la por del dimoni, perquè en la festa dels necis també el dimoni sembla pobre i neci i, per tant, controlable. Però aquest llibre podria ensenyar que alliberar-se de la por del dimoni és saviesa. Quan riu, mentre el vi li gorgola a la gargamella, el camperol se sent amo, perquè ha capgirat les relacions de domini; però aquest llibre podria ensenyar als doctes els artificis subtils, i des d’aquell moment il·lustres, amb què pot legitimar aquest capgirament. Aleshores es transformaria en operació de l’intel·lecte allò que en el gest espontani del camperol és encara, per sort, operació del ventre. Que el riure sigui propi de l’home és signe de la nostra limitació com a pecadors. Però d’aquest llibre, quantes ments corruptes com la teva no en traurien la conclusió extrema que el riure és el fi de l’home! El riure distreu, per uns moments, el camperol de la por. Però la llei s’imposa a través de la por, el nom veritable de la qual és temor de Déu. I d’aquest llibre podria saltar l’espurna luciferina que abrandés el món sencer amb un nou incendi; i el riure esdevindria l’art nova, desconeguda pel mateix Prometeu, capaç d’anorrear la por. Al camperol que riu, en aquell moment no li importa morir, però després, acabada la seva llicència, la litúrgia li torna a imposar, segons el designi diví, la por de la mort. I d’aquest llibre podria néixer la pretensió, nova i destructiva, de destruir la mort a través de l’emancipació de la por. ¿I què fórem nosaltres, criatures pecadores, sense la por, potser el més provident i el més afectuós dels dons divins? Al llarg dels segles, els doctors i els pares han secretat essències perfumades de sant saber per redimir, a través de la meditació sobre les coses de dalt, la misèria i la temptació de les coses de baix. I aquest llibre, que abona la comèdia, la sàtira i el mim com una medecina miraculosa que pot produir la purificació de les passions mitjançant la representació del defecte, del vici, de la feblesa, pot induir els falsos savis a cercar de redimir (en virtut d’una inversió diabòlica) el dalt a través de l’acceptació del baix. Aquest llibre permet d’inferir la idea que l’home pot voler a la terra (com ho suggeria Roger Bacon a propòsit de la màgia natural) l’abundància del país de Xauxa mateix. Però això és el que no hem d’haver ni podem haver. Fixa’t en els novicis que es delecten desvergonyidament amb la paròdia grotesca de la Coena Cypriani. Quina transfiguració diabòlica de la sagrada escriptura! Però quan ho fan saben que fan mal fet. Ara: el dia que la paraula del Filòsof justifiqués els jocs marginals de la imaginació desordenada, llavors, certament, allò que era al marge saltaria cap al centre, i el centre s’esborraria. El poble de Déu es transformaria en una assemblea de monstres vomitats des dels abismes de la terra inconeguda, i en aquell moment la perifèria de la terra coneguda esdevindria el cor de l’imperi cristià, els arimaspos seurien al tron de Pere, els blems als monestirs, els nans panxuts i amb el cap gros custodiarien la biblioteca! Els servents dictarien les lleis i nosaltres (però tu també) els hauríem d’obeir, mancats de tota llei. Va dir un filòsof grec (que el teu Aristòtil cita aquí, auctoritas còmplice i immunda) que cal desarmar la serietat dels adversaris amb el riure i, en canvi, fer cara al riure amb la serietat. Inspirats pel seny, els nostres pares van fer aquesta tria; si el riure és el delit de la plebs, cal embridar i humiliar la llicència i intimidar-la mitjançant la severitat. I la plebs no té armes per afinar el seu riure fins fer-lo esdevenir instrument contra la serietat dels pastors que l’han de conduir a la vida eterna i sostreure-la a les seduccions del ventre, de les parts pudendes, del menjar, dels seus desigs sòrdids. Però si mai algú, adduint les paraules del Filòsof i, doncs, parlant com a filòsof, eleva l’art del riure a la condició d’arma subtil, si la retòrica de la convicció és substituïda per la retòrica de la irrisió, si la tòpica de la construcció pacient i salvadora de les imatges de la redempció és substituïda per la tòpica de la destrucció impacient i del desgavell de totes les imatges més santes i venerables, aquell dia també tu. Guillem, i tota la teva saviesa seríeu confosos!

—Per què? Lluitaria. El meu enginy contra l’enginy d’altri. Fóra un món millor que aquest, en què el foc i el ferro roent de Bernat Gui humilien el foc i el ferro roent de Dolcino.

—Tu també quedaries caçat en la xarxa del dimoni. Lluitaries a l’altre bàndol del camp d’Harmagedon, on es lliurarà el darrer combat. Però aquell dia l’església ha de saber imposar encara la regla del conflicte. No ens fa pas por la blasfèmia, perquè també en la maledicció de Déu reconeixem la imatge esgarriada de la ira de Jahvè, que maleeix els àngels rebels. No ens fa pas por la violència del qui mata els pastors en nom d’alguna fantasia de renovellament, perquè és la mateixa violència dels prínceps que cercaren de destruir el poble d’Israel. No ens fa pas por el rigor del donatista, la follia suïcida del circumcel·lió, la luxúria del bogomil, la puresa orgullosa de l’albigès, la set de sang del flagel·lant, l’embriaguesa del mal en el germà del lliure esperit: els coneixem tots i coneixem l’arrel de llurs pecats, que és la mateixa arrel de la nostra santedat. No ens fan pas por i, sobretot, sabem con destruir-los, o, més ben dit, com deixar que es destrueixin ells sols portant perversament fins al zenit la voluntat de mort que neix dels abismes mateixos de llur nadir. Ben al contrari: diria que llur presència ens és impagable, s’inscriu en els designis de Déu, perquè llur pecat esperona la nostra virtut, llur renec encoratja el nostre cant de lloança, llur penitència desordenada regula la nostra propensió al sacrifici, llur impietat dóna esclat a la nostra pietat, així com el príncep de les tenebres fou necessari, amb la seva rebel·lió i la seva desesperació, per fer resplendir més la glòria de Déu, principi i fi de tota esperança. Però si un dia —i ja no com a excepció plebea, sinó com a ascesi del savi, abandonada al testimoniatge indestructible de l’escriptura— l’art de la irrisió esdevingués acceptable, i aparegués com a noble, i liberal, ja no mecànica, si un dia algú pogués dir (i ser escoltat): em ric de l’Encarnació… Aleshores no tindríem armes per aturar aquesta blasfèmia, perquè cridaria a sometent les forces obscures de la matèria corporal, les que s’afirmen en el pet i en el rot, i el rot i el pet s’arrogarien el dret que és privatiu de l’esperit, el dret de bufar cap allà on vulguin!

—Licurg va fer aixecar una estàtua al riure.

—Ho vas llegir en el libel de Clorici, que cercà d’absoldre els mims de l’acusació d’impietat i reporta el cas d’un malalt que fou guarit per un metge que l’havia ajudat a riure. ¿Per què calia guarir-lo, si Déu havia establert que la seva jornada terrenal era finida?

—No crec pas que el vagi guarir del mal. Si de cas el va ensenyar de riure-se’n.

—El mal no s’exorcitza. Es destrueix.

—Juntament amb el cos del malalt.

—Si cal.

—Tu ets el dimoni —va dir aleshores Guillem.

Jorge semblava no entendre-hi. Si no hagués estat cec, diria que va fitar el seu interlocutor amb els ulls espaterrats.

—Jo? —va dir.

—Sí, t’han dit mentida. El dimoni no és pas el príncep de la matèria, el dimoni és l’arrogància de l’esperit, la fe sense somrís, la veritat sense ombra de dubte. El dimoni és ombrívol perquè sap on va, i sempre va cap allà d’on ve. Tu ets el dimoni i, com el dimoni, vius en les tenebres. Si em volies convèncer, no te n’has sortit. Jo t’odio, Jorge, i si pogués t’arrossegaria per l’esplanada, despullat, amb plomes de gallina al forat del cul i amb la cara empastifada com un joglar o un bufó, perquè tot el monestir es rigués de tu i no tingués més por. M’agradaria arruixar-te de mel i rebolcar-te en les plomes i passejar-te ensellat per les fires dient a tothom; aquest us anunciava la veritat i us deia que la veritat té el gust de la mort, i vosaltres no el crèieu pas per les seves paraules, sinó per la seva figura obaga. I ara jo us dic que, en el vertigen infinit de les possibilitats. Déu arriba a permetre que us imagineu un món en el qual el presumpte intèrpret de la veritat no sigui sinó un lloro matusser que repeteix paraules apreses fa molt de temps.

—Tu ets pitjor que el dimoni, framenor —va dir Jorge aleshores—. Ets un joglar, com el sant que et va parir. Ets com el teu Francesc, que de toto corpore fecerat linguam,218 que pronunciava sermons fent espectacles com els saltimbanquis, que avergonyia l’avar donant-li monedes d’or, que humiliava la devoció de les germanes recitant el Miserere en comptes de dir el sermó, que pidolava en francès i imitava amb un tros de fusta els moviments dels violinistes, que es disfressava de rodamón per confondre els frares golafres, que s’estassava despullat damunt la neu, parlava amb els animals i amb les herbes, transformava el mateix misteri de Nadal en un espectacle de poble, invocava l’anyell de Betlem imitant el bel d’una ovella… Va ser una bona escola… ¿No era framenor aquell fra Déu-te-guard de Florència?

—Sí —somrigué Guillem—. El qui va anar al convent dels predicadors i va dir que no acceptaria de menjar si abans no li donaven un tros de la túnica de fra Joan, per tenir-la com a relíquia. I quan la hi van donar s’hi va eixugar els darreres i la va llençar a la latrina i amb un pal la refregava per la merda tot cridant: «Ai, ajudeu-me, germans, he perdut a relíquia del sant dins la latrina!».

—Sembla que et fa gràcia aquesta història. Potser també deus tenir ganes d’explicar-me la d’aquell altre framenor, fra Pau Milmosques, que un dia va relliscar i va caure estenallat damunt el glaç, i els seus conciutadans li feien riota, i un li va preguntar si no li agradaria jeure sobre un jaç millor, i ell li va fer «Sí, sobre la teva dona…». Així cercàveu la veritat.

—Així ensenyava Francesc a mirar-se les coses d’una altra manera.

—Però us hem disciplinat. Ja vas veure ahir els teus germans. Han tornat als nostres rengles, ja no parlen com els simples. Els simples no han de parlar. Aquest llibre hauria justificat la idea que la llengua dels simples és portadora de saviesa. Calia impedir això i és el que he fet. Tu dius que sóc el dimoni; no és pas veritat. Jo he estat la mà de Déu.

—La mà de Déu crea, no amaga pas.

—Hi ha límits enllà dels quals no és permès d’arribar. Déu ha volgut que en certs pergamins s’escrivís: hic sunt leones.

—Déu també ha creat els monstres. T’ha creat a tu. I vol que es parli de tot.

Jorge allargà les mans tremoloses i va agafar el llibre. El tenia obert, però posat a l’inrevés, de manera que Guillem el continués veient pel cantó bo.

—Llavors ¿per què —va dir— ha deixat que aquest text fos perdut al llarg de tants segles i només se’n salvés una còpia, i que la còpia d’aquella còpia, que va acabar qui sap on, romangués anys i panys en mans d’un infidel que no sabia grec, i després jagués abandonada dins el clos d’una vella biblioteca on jo, i no pas tu, vaig ser cridat per la divina providència a trobar-la, i a endur-me-la, i a amagar-la encara uns quants anys més? Jo sé, sé com si ho veiés escrit amb lletres de diamant, amb els meus ulls, que veuen coses que tu no veus, sé que aquesta era la voluntat del Senyor i he actuat interpretant-la. En el nom del Pare, del Fill i de l’Esperit Sant.





Setè dia


NIT

En què s’esdevé l’ecpirosi i, a causa d’un escreix de virtut, prevalen les forces de l’infern

El vell va callar. Tenia totes dues mans obertes sobre el llibre, com si n’amanyagués les pàgines o com si estigués tibant els folis per llegir-lo millor o el volgués protegir de la rapinya.

—Tot això no ha servit de res, però —va dir Guillem—. Ara s’ha acabat, t’he trobat, he trobat el llibre, i els altres han mort debades.

—No pas debades —va dir Jorge—. Potser en excés. I, si et podia fer servei tenir una prova que aquest llibre és maleït, l’has haguda. Però no deuen haver mort debades. I, per tal que no hagin mort debades, una altra mort no hi serà de massa.

Va dir i, amb les mans descarnades i diàfanes, va començar d’esquinçar a poc a poc les pàgines toves d’aquell manuscrit, fent-ne bocins i tires, duent-se a la boca els parracs i mastegant a pleret com si consumís l’hòstia i volgués fer-ne carn de la seva carn.

Guillem se’l mirava ullprès i semblava no adonar-se del que passava. Després va reaccionar i es va acostar cridant:

—Què fas?

Jorge va somriure, ensenyant les seves genives exsangües, mentre una bava groguenca li regalimava pels llavis esblanqueïts i pels pèls blancs i esclarissats del mentó.

—Ets tu que esperaves el toc de la setena trompeta, oi? Escolta ara el que diu la veu: «Guarda sota segell el que han dit els set trons, pren-ho i devora-ho; t’amargarà el ventre, però per a la teva boca serà dolç com la mel». Ho veus? Ara segello allò que no havia de ser dit, i n’esdevinc la tomba.

I es va plantar a riure, precisament ell, Jorge. Era la primera vegada que el sentia riure… Reia amb la gola, sense que els llavis expressessin joia, i semblava talment que plorés:

—No t’esperaves aquest desenllaç, oi. Guillem? Aquest vell torna a guanyar, per la gràcia del Senyor, oi?

I, com que Guillem maldava per prendre-li el llibre, Jorge, que va percebre el gest per la vibració de l’aire, va recular, estrenyent el llibre contra el pit amb la mà esquerra, mentre, amb la dreta, continuava arrencant-ne pàgines i ficant-se-les a la boca.

Era a l’altra banda de la taula, i Guillem, que no arribava a tocar-lo, va fer un gest sobtat per salvar aquell obstacle. Però es va enganxar l’hàbit amb el tamboret, que va anar per terra, i Jorge va sentir el terrabastall. El vell tornà a riure, aquesta vegada amb més força, i amb una rapidesa insospitada allargà la mà dreta endavant i localitzà el llum a les palpentes, abastà la flama guiant-se per l’escalfor i la va esclafar amb la mà, sense por del dolor, fins a apagar-la La sala va quedar a les fosques i vam sentir per darrer cop la rialla de Jorge, que cridava; «Ja em podeu buscar, ara sóc jo que hi veig millor!». En acabat va callar i no vam sentir res més, ja que es movia amb aquells seus passos silenciosos que feien sempre inesperades les seves aparicions; només de tant en tant, ça i lla, sentíem fressa de paper que s’esquinçava.

—Adso! —va cridar Guillem—, planta’t a la porta, no el deixis sortir!

Però havia parlat massa tard, perquè jo, que feia uns segons que gruava per abraonar-me sobre el vell, al moment de quedar a les fosques, havia enfilat en direcció contrària a la del meu mestre, cap a l’altre cap de taula, per fer-ne el tomb. Vaig comprendre massa tard que havia donat temps a Jorge d’arribar a la porta, perquè el vell es movia a les fosques amb una seguretat extraordinària. Efectivament, vam sentir a la nostra esquena una fressa de paper esquinçat bastant esmorteïda, perquè venia de la cambra contigua I, al mateix temps, vam sentir un altre soroll, un grinyol fatigós i progressiu, un gemec de frontisses.

—El mirall! —cridà Guillem—. Ens està tancant!

Guiats pel soroll, vam córrer cap a la sortida; jo vaig ensopegar amb un escambell i em vaig masegar la cama, però no hi vaig parar esment, perquè tot d’un plegat vaig comprendre que si Jorge ens arreplegava allà dins no en sortiríem mai més; a les fosques no hauríem trobat la manera d’obrir, perquè des d’aquella banda no sabíem quin mecanisme s’havia de maniobrar ni com.

Crec que Guillem es movia tan desesperat com jo, perquè el vaig sentir al meu costat mentre tots dos, arribats al llindar, pitjàvem per darrera el mirall, que, a hores d’ara, s’estava tancant cap a nosaltres. Vam ser-hi just a temps perquè la porta es va aturar i, al cap d’un moment, va cedir i es va tornar a obrir. Era evident que Jorge, adonant-se que el joc s’havia desigualat, s’havia allunyat. Vam sortir de la cambra maleïda, però ja no sabíem cap on havia tirat el vell, i la fosca era total. Tot d’una vaig recordar:

—Mestre, però si porto la pedra foguera!

—Què esperes, doncs? —cridà Guillem—. Busca la llàntia i encén-la!

Endinsant-me en les tenebres, vaig recular cap al finís Africae, buscant el llum a les palpentes. El vaig trobar de seguida, per miracle diví; vaig burxar l’escapulari i vaig trobar el foguer; les mans em tremolaven i vaig tenir treballs a fer foc, a la tercera o quarta vegada que ho provava, mentre Guillem, des de la porta, em deia, panteixant: «De pressa, de pressa!», i, finalment, vaig encendre la llàntia.

—De seguida! —m’atrapà, encara. Guillem—. Si no, aquest es menjarà tot l’Aristòtil!

—I morirà! —vaig cridar angoixat, mentre tornava amb ell i començàvem l’escorcoll.

—Tant me fa que es mori, el maleït! —cridava Guillem, amb els ulls fits a banda i banda, mentre es movia ça i lla, atabaladament—. Tant com ha menjat, a hores d’ara ja té segellat el destí. Però jo vull el llibre!

Es va parar i afegí, en un to més calmós:

—Alto. Així no el trobarem mai. Estiguem un moment quiets i callats.

Vam quedar clavats i en silenci. I enmig del silenci vam sentir, no gaire lluny, el soroll d’un cos que xocava amb un armari i un terrabastall de llibres que queien.

—Per allà! —vam cridar tots dos alhora.

Vam arrencar a córrer cap al punt d’on venia el soroll, però de seguida ens vam adonar que havíem d’afluixar el pas. Efectivament, fora del finís Africae, la biblioteca era travessada per corrents d’aire que xiulaven i gemegaven amb una intensitat proporcional a la ventada que bufava a fora. Multiplicats per la nostra embranzida, amenaçaven d’apagar aquell llum que amb tants fatics havíem recuperat. Com que no podíem córrer, hauria convingut frenar Jorge. Però Guillem va tenir la intuïció contrària i va dir:

—T’hem atrapat, vell, ara tenim llum!

I va ser un determini assenyat, perquè aquella revelació va atabalar Jorge, que es va veure obligat a afuar el pas, desequilibrant la seva sensibilitat màgica de vident de les tenebres. Efectivament, el cap de poc vam sentir una altra fressa, i quan, guiant-nos per aquesta pista, vam entrar a la sala Y d’YSPANIA, el vam veure, estirat a terra, amb el llibre encara a les mans, mentre maldava per aixecar-se enmig de l’escampadissa de llibres caiguts de la taula que ell mateix havia trabucat en ensopegar-hi. Maldava per aixecar-se però sense deixar d’arrencar pàgines, com si tingués pressa per devorar el seu botí.

Quan vam arribar vora d’ell s’havia aixecat i, advertint la nostra presència, se’ns va posar de cara i va començar a anar a reculons. La seva fesomia, a la claror vermella de la llàntia, era esgarrifosa; els trets alterats, una suor maligna que li regalimava pel front i les galtes, els ulls, habitualment de color blanc de mort, eren injectats de sang, de la boca li sortien trossos de pergamí com si fos una bèstia famolenca que s’hagués ennuegat. Deformada per l’angoixa, pel mossec del verí que a hores d’ara li serpejava a doll per les venes, pel seu determini diabòlic i desesperat, la figura del vell apareixia repulsiva i grotesca: en altres moments hauria pogut fer riure, però també nosaltres érem reduïts a un estat d’animals, de gossos que ensumen i estalonen la salvatgina.

L’hauríem pogut agafar amb calma, però ens hi vam abraonar amb violència; ell es desempallegà, estrenyé les mans contra el pit defensant el llibre; jo el subjectava amb la mà esquerra, mentre, amb la dreta, tractava d’aguantar el llum enlaire, però li vaig fregar la cara amb la flama; ell va notar l’escalfor, va fer un so escanyat, gairebé un bramul, i va llançar per la boca bocins de paper, la seva mà dreta amollà el llibre, va moure la mà cap al llum, me l’arrencà d’una esgarrapada i el va llançar endavant…

La llàntia va anar a parar damunt la pila de llibres caiguts, amuntegats els uns sobre els altres amb les pàgines obertes. L’oli es vessà, i de seguida es va calar foc en un pergamí molt fràgil que començà a espetegar com un feix de rama seca. Tot va passar en uns instants; dels llibres s’alçà una flamarada, com si aquelles pàgines mil·lenàries haguessin esperat adeleradament durant segles el moment de cremar i ara es delectessin apaivagant de cop una set immemorial d’ecpirosi. Guillem es va adonar del que passava i deixà anar el vell —el qual, en veure’s lliure, va recular uns passos—, vacil·là uns moments, potser massa, entre tornar a engrapar Jorge o apagar la petita foguera. Un llibre més vell que els altres va cremar gairebé de cop, expel·lint enlaire una llengua de foc.

Les lleugeres glopades de vent, que podien apagar una flameta tènue, abrandaven, en canvi, les més gosses i vives i feien voleiar una escampadissa d’atxes enceses.

—Apaga aquest foc, de pressa! —cridà Guillem—. Aquí es cremarà tot!

Em vaig llançar cap a les flames, i de seguida em vaig aturar, sense saber què fer. Guillem va tornar al meu costat, per ajudar-me. Vam allargar els braços cap a l’incendi, vam buscar amb els ulls alguna cosa amb què apagar-lo. En aquell moment vaig tenir una inspiració: em vaig llevar l’hàbit, passant-lo pel cap, i vaig llançar-lo damunt les flames. Però el foc s’havia enfilat massa i va engolir l’hàbit. Vaig enretirar les mans, que tenia socarrimades, em vaig tombar cap a Guillem i vaig veure, a la seva esquena, la figura de Jorge, que s’hi havia acostat. L’escalfor era molt intensa i ell la va notar, va localitzar el foc i va llançar-hi el llibre d’Aristòtil.

Guillem, amb un rampell de fúria, va ventar una forta empenta al vell, que va petar contra un armari, va picar de cap amb una aresta i va caure a terra… Però Guillem, al qual, em sembla, vaig sentir un renec esgarrifós, no en va fer cas. Se’n tomà cap als llibres. Massa tard. L’Aristòtil, o més ben dit, el que n’havia quedat després de l’àpat del vell, ja cremava.

En l’endemig algunes espurnes havien voleiat fins a les parets i ja s’estaven cargolant els volums d’un altre armari sota l’embranzida del foc. A hores d’ara ja no hi havia un foc a la sala, sinó dos.

Guillem va comprendre que no els podríem apagar amb les mans, i va decidir de salvar els llibres amb els llibres. Va agafar un volum que li va semblar més ben relligat que els altres, i més compacte, i va provar de fer-lo servir com a arma per sufocar l’element enemic. Però, tustant la pira de llibres amb la tapa tatxonada no feia sinó provocar més espetecs. Va provar d’apagar-les amb els peus, però va obtenir l’efecte contrari, perquè se n’aixecà una niada de fragments de pergamí, gairebé fets cendra, que voleiaren com ratpenats, mentre l’aire, aliat amb el seu company aeri, els enviava a incendiar la matèria terrestre d’altres fulls.

La malastrugança havia volgut que aquella fos una de les sales més desordenades del laberint. De les lleixes dels armaris penjaven manuscrits enrotllats; d’altres llibres, ja desenquadernats, mostraven entre les cobertes, com entre uns llavis badats, llengües de pergamí eixarreït pels anys, i la taula devia haver estat plena d’una gran quantitat d’escrits que Malaquies (que ja feia dies que s’havia quedat sol) havia deixat sense desar. De manera que la sala, després del desgavell provocat per Jorge, era envaïda de pergamins que esperaven el moment de transformar-se en un altre element.

Al cap de poc aquell lloc esdevingué un braser, una bardissa ardent. També els armaris participaven d’aquell sacrifici, i començaven a fer espetecs. Vaig comprendre que el laberint no era sinó una immensa pira parada per al sacrifici, que esperava algú que encengués la primera esca…

—Aigua, necessitem aigua! —deia Guillem, però després afegia—: I on es pot trobar aigua en aquest infern?

—A la cuina, a baix, a la cuina! —vaig cridar.

Guillem em va mirar perplex, amb la cara encesa per aquell esclat furient.

—Sí, però abans no haurem baixat i tornat a pujar… Mal llamp! —va cridar després—. Sigui com sigui, aquesta sala està perduda, i potser també la del costat. Baixem de seguida, jo aniré a buscar aigua, tu vés a donar l’alarma, ens cal molta gent!

Vam trobar el camí cap a l’escala, perquè la conflagració il·luminava les sales contigües, amb una claror cada vegada més feble, de manera que, les dues últimes sales, les vam recórrer gairebé a les palpentes. A sota, la claror de la nit il·luminava pàl·lidament l’scriptorium, i des d’aquí vam baixar al refectori. Guillem va anar corrents cap a la cuina, jo cap a la porta del refectori. Vaig tenir penes i treballs per obrir-la, perquè l’atabalament m’embotornava i m’entrebancava els moviments. Vaig sortir a l’esplanada, vaig córrer cap al dormitori. Però de seguida vaig comprendre que no podria desvetllar els monjos d’un a un, i vaig tenir la inspiració. Vaig anar a l’església i vaig buscar el camí per pujar al campanar. Quan vaig arribar-hi, vaig aferrar totes les cordes i vaig tocar a sometent. Estrebava amb força i la corda de la campana major, quan tirava amunt, m’arrossegava. A la biblioteca m’havia socarrimat els dors de les mans tanmateix encara tenia els palmells intactes, però me’ls vaig escorxar estirant les cordes, fins que em vaig fer sang i vaig haver de parar.

Però a hores d’ara ja havia fet prou enrenou, i em vaig precipitar cap a fora, just a temps per veure els primers monjos que sortien del dormitori, mentre se sentien de lluny les veus dels servents que sortien al llindar de casa seva. No em vaig saber explicar gaire, perquè era incapaç de pronunciar cap paraula, i els primers mots que em van venir als llavis els vaig dir en la meva llengua materna. Amb la mà ensangonada, assenyalava les finestres de l’ala meridional de l’Edifici, que filtraven a través de l’alabastre una resplendor anormal. Per la intensitat de la llum em vaig adonar que, mentre havia baixat i pujat al campanar, el foc s’havia propagat a d’altres sales. Totes les finestres de l’Àfrica i tota la façana entre aquesta i la torrassa de ponent ara lluïen amb esclat desigual.

—Aigua, porteu aigua! —vaig cridar.

De primer, ningú no hi va entendre res. Els monjos estaven tan avesats a considerar la biblioteca com un lloc sagrat i desavinent que amb prou feines comprenien que pogués veure’s amenaçada per un accident vulgar, com una borda camperola. Els primers que van alçar els ulls a les finestres es van senyar pronunciant paraules d’esglai, i vaig comprendre que pensaven en noves aparicions. Els vaig engrapar pels hàbits i els vaig suplicar que comprenguessin, fins que algú va traduir els meus sanglots en paraules humanes.

Era Nicola de Morimondo, que va dir:

—La biblioteca està cremant!

Nicola va donar prova d’una gran energia, va cridar ordres als servents, va donar consells als monjos que l’envoltaven, va enviar algú a obrir les altes portes de l’Edifici, va enviar d’altres a buscar galledes i tota mena de recipients, va aviar els qui quedaven cap a les fonts i els dipòsits d’aigua del recinte. Va ordenar als vaquers que fessin servir els muls i els ases per traginar cossis… Si quan prenia aquestes providències hagués estat un home investit d’autoritat, l’haurien obeït a cremadent. Però els servents estaven avesats a rebre ordres de Remigio; els escrivans de Malaquies, i tots plegats, de l’Abat. I, ai!, cap dels tres no hi era. Els monjos buscaven l’Abat amb els ulls perquè els donés explicacions i els tranquil·litzés, i no el trobaven, i només jo sabia que era mort, o s’estava morint en aquells moments, emparedat dins un passadís asfixiant que ara s’estava transformant en un forn, en un brau de Fàlaris.

Nicola aviava els vaquers en una direcció però algun altre monjo, carregat de bones intencions, els aviava cap a una altra banda. Era evident que alguns germans havien perdut la calma, d’altres encara estaven mig ensopits de son. Jo tractava d’explicar-me, ara que havia recuperat l’ús de la paraula, però cal recordar que anava gairebé despullat, perquè havia llançat l’hàbit a les flames, i la visió d’aquell fadrinet, ensangonat, amb la cara ennegrida pel sutge, amb el cos indecentment implume, garratibat de fred, evidentment no inspirava confiança.

Finalment Nicola va poder arrossegar alguns germans i d’altres persones fins a la cuina, que en l’endemig algú havia obert. Algú altre va tenir la idea assenyada de portar atxes. Vam trobar el local fet un desori, i vaig comprendre que Guillem ho havia hagut de regirar tot per buscar aigua i recipients adients per transportar-la.

En aquell moment vaig veure Guillem que treia el cap per la porta del refectori, la cara socarrimada, l’hàbit fumejant, amb una olla grossa a les mans, i em vaig apiadar d’ell, pobra al·legoria de la impotència. Vaig comprendre que, encara que hagués reeixit a portar fins al segon pis una cassola d’aigua sense trabucar-la, i per més vegades que ho hagués fet, ben poca cosa en devia haver tret. Vaig recordar la història de sant Agustí, quan veu un infant que intenta transvasar l’aigua del mar amb una cullera l’infant era un àngel, i allò ho feia per mofar-se del sant que pretenia de penetrar els misteris de la natura divina. I com si fos l’àngel em va parlar Guillem, tot baldat, repenjat al brancal de la porta:

—És impossible, no ens en sortirem, ni entre tots els monjos de l’abadia. La biblioteca està perduda.

Però, al contrari de l’àngel. Guillem plorava.

M’hi vaig arrambar, mentre ell arrencava un drap de la taula per intentar que em cobrís. Ens vam aturar a observar, ara vençuts, el que passava al voltant nostre.

Tot eren corredisses amunt i avall. Alguns pujaven amb les mans buides i, a mig camí de l’escala de cargol, ensopegaven amb d’altres que, també amb les mans buides i moguts per una curiositat nècia, havien pujat abans i ara baixaven a buscar recipients. D’altres, més eixerits, buscaven de seguida cassoles i bacines i després s’adonaven que a la cuina no hi havia pas prou aigua. De cop i volta, envaïren aquella cambra immensa uns muls que traginaven cossis, i els vaquers que els menaven els van descarregar i van tractar de portar aigua al pis de dalt. Però no sabien el camí per pujar a l’scriptorium, i va passar una bona estona abans alguns dels escrivans no els ho van haver explicat, i quan pujaven van ensopegar amb els qui baixaven espaordits. Alguns dels cossis es van petar i van vessar l’aigua per terra, d’altres foren hissats al llarg de les escales de cargol per mans amatents. Vaig seguir el grup i em vaig trobar a l’scriptorium: per la porta de la biblioteca sortia una fumada espessa, els últims que havien provat de pujar per la torrassa de llevant baixaven estossegant i amb els ulls envermellits i declaraven que ja no hi havia manera d’entrar en aquell infern.

Aleshores vaig veure Benci. Amb l’expressió descomposta, pujava des de la planta baixa amb un recipient enorme. Quan va sentir el que deien els qui tornaven de dalt, els va increpar:

—L’infern us engolirà tots, covards! —Es va tombar com si busqués ajut i em va veure—: Adso! —va cridar—, la biblioteca… la biblioteca…

No va esperar la meva resposta, va córrer fins al peu de l’escala i s’avià ardidament cap a les flames. Va ser l’últim cop que el vaig veure.

Vaig sentir un cruixit que venia de dalt. De les voltes de l’scriptorium queien trossos de pedra barrejats amb calç. Una clau de volta esculpida en forma de flor es va desprendre i poc se’n va faltar que no em caigués al cap. El terra del laberint s’estava aclofant.

Vaig baixar d’una esgarrapada a la planta baixa i vaig sortir a cel obert. Alguns servents amatents havien portat escales amb les quals maldaven per arribar a les finestres dels pisos de dalt i poder abocar l’aigua des d’allà. Però les escales més llargues amb prou feines arribaven a les finestres de l’scriptorium, i els qui havien pujat no les podien obrir de fora estant. Van fer avisar que les obrissin de dins, però, a hores d’ara, ningú no es veia amb cor de pujar.

Mentrestant jo guaitava les finestres del tercer pis. La biblioteca sencera ja devia ser un braser fumejant i el foc saltava de sala en sala i s’escampava rabent pels milers de pàgines eixarreïdes. Ara totes les finestres eren enceses, i sortia un fum negre de la teulada: el foc ja rosegava les bigues del sostre. L’Edifici, tan sòlid i incommovible com semblava, palesava en aquell punt la seva frevolesa, les seves esquerdes, les parets rosegades per dins les pedres clivellades deixaven passar les flames fins als últims racons de la carcassa de fusta.

De cop i volta unes quantes finestres van esclatar sota la pressió d’una mena de força interna, les espurnes van sortir a cel obert puntejant de llums errívoles les tenebres de la nit. El vent s’havia encalmat. Malaguanyat: una ventada forta potser hauria apagat les espurnes, però aquell oreig les transportava, i les abrandava, i les feia voleiar barrejades amb fragments de pergamí, que aquell foc intern tornava més frèvols. En aquell moment es va sentir un terrabastall: el paviment del laberint s’havia ensulsiat per algun punt, perbocant les bigues roents cap al pis de sota, perquè ara es veien llengües de foc que s’alçaven de l’scriptorium, també reblert de llibres i d’armaris i de papers esparsos damunt les taules, amatents a la crida de les espurnes. Vaig sentir crits de desesperació procedents del grup d’escrivans, que s’escabellaven i encara es proposaven de pujar heroicament per rescatar del foc llurs pergamins estimadíssims. Va ser debades, perquè a hores d’ara la cuina i el refectori no eren sinó una cruïlla d’ànimes perdudes que corrien d’ací d’allà, sense solta ni volta, en què cadascú s’entrebancava amb els altres. La gent ensopegava, queia, el qui tenia un recipient en vessava el contingut salvador; els muls, que havien entrat a la cuina, havien ensumat el foc i, ventant guitzes, s’obrien pas cap a les sortides, esclafant les persones i, fins i tot, els seus palafreners espaordits. Es veia bé que, en qualsevol cas, aquella turba de camperols i d’homes devots i savis, però inhabilíssims, mancats de guiatge, entrebancaria fins i tot qualsevol ajut que pogués arribar.

Tota l’esplanada era un desori. Però la tragèdia tot just començava. Perquè, sortint per les finestres i per la teulada, el núvol d’espurnes ara triomfant, atiat pel vent, anava caient ça i lla, i ja tocava la sostrada de l’església Tothom sap que moltes catedrals esplèndides han estat vulnerables al mossec del foc: perquè la casa de Déu sembla parençosa i ben defensada com la Jerusalem celestial a causa de la pedra de què s’ufana, però els murs i les voltes recolzen sobre una arquitectura de fusta delicada, encara que admirable, i si l’església de pedra recorda els boscos més venerables per les seves columnes que es ramifiquen dalt de les voltes, ardides com roures, sovint té el cos de roure —com té igualment de fusta tot el parament, els altars, els cors, els retaules, els bancs, els setials, els canelobres—. Aquest era el cas de l’església abacial amb la bellíssima portalada que tant m’havia fascinat el primer dia. Va cremar en molt poc temps. Els monjos i tota la població de l’altiplà es va adonar que era en joc la supervivència de l’abadia i tothom va començar a córrer d’una manera encara més ardida i més desbocada per conjurar el perill.

Sens dubte, l’església era més avinent i, doncs, més defensable que la biblioteca. La biblioteca s’havia condemnat per la seva mateixa impenetrabilitat, pel misteri que la protegia, per l’escassetat dels accessos. L’església oberta maternalment a tothom a l’hora de la pregària, era oberta a tothom a l’hora del destret. Però ja no hi havia aigua o n’hi havia molt poca en dipòsit, les fonts rajaven amb la parsimònia que els és natural i amb una lentitud que no s’adeia amb la urgència d’aquell moment. Tothom hauria volgut apagar l’incendi de l’església, però ningú no sabia com. A més a més, el foc s’havia propagat per dalt, i era difícil enfilar-se fins a dalt per lluitar contra el foc o ofegar les flames amb terra i draps. I quan les flames van arribar fins a baix, no va servir de res llançar-hi terra o sorra, perquè el sostre s’esfondrà sobre els qui lluitaven contra el foc i n’estassà més d’un.

Així, al plany per les moltes riqueses perdudes ara s’afegien els crits de dolor dels qui s’havien cremat la cara o s’havien esclafat algun membre, o havien quedat soterrats per l’ensulsiada sobtada de les voltes.

El vent havia agafat embranzida i amb més embranzida propagava les flames. Just després de l’església el foc va arribar a les porcelleres i les quadres. Els animals, espaordits, van trencar els lligams, van esbotzar les portes i es van esbarriar per l’altiplà renillant, bramulant, belant, grunyint que feia feredat. A molts cavalls, els van caure brases a les crineres i hom va poder veure criatures infernals, corsers flamejants que recorrien l’altiplà sense solta ni volta, trabucant-ho tot, esmaperduts i desenfrenats. Vaig veure el magnífic Brunello, amb una aurèola de foc, que envestia i estassava el vell Alinardo, que vagava esmaperdut sense entendre ben bé què passava, i l’arrossegava per la pols i el deixava abandonat a terra, pobra cosa informe. Però no vaig tenir manera ni temps d’ajudar-lo, ni de plorar la seva mort, perquè, d’escenes així, se’n veien pertot arreu.

Els cavalls encesos havien transportat el foc allà on el vent encara no l’havia fet arribar ara cremaven també els tallers i la casa dels novicis. Colles de persones corrien de punta a punta de l’esplanada sense meta o amb metes il·lusòries. Vaig veure Nicola, amb el cap ferit, l’hàbit esparracat, agenollat sobre el vial d’accés, que maleïa la maledicció divina. Vaig veure Pacifico de Tívoli que, renunciant a tota idea de socors, tractava d’atrapar un mul desbocat, i quan ho va haver fet, em va cridar que fes el mateix, i que fugis, per escapar a aquell simulacre sinistre d’Harmagedon.

Llavors em vaig preguntar on era Guillem i vaig tenir por que no hagués quedat atrapat sota la runa. Al cap d’una bella estona el vaig trobar vora el claustre. Duia a la mà el sarró de viatge: quan el foc ja havia envaït l’hostalatge dels pelegrins, havia pujat a la seva cel·la per recollir els seus objectes preciosíssims. També havia agafat el meu sarró, on vaig trobar roba amb què vestir-me. Tot panteixant, ens vam aturar a contemplar aquella escena.

A hores d’ara l’abadia ja era condemnada. El foc havia arribat, poc o molt, a quasi tots els edificis. Els que encara eren intactes no durarien gaire més, perquè ara tot contribuïa a la propagació del foc, des dels elements naturals fins a l’acció empatollada i confusa dels qui volien apagar-lo. Només s’havien salvat les parts no edificades, l’hort, el jardí de davant del claustre… No es podia fer res més per salvar els edificis, però n’hi havia prou de rebutjar la idea de salvar-los per poder observar-ho tot sense perill des d’una zona oberta.

Vam mirar l’església, que ara cremava a poc a poc, perquè és propi d’aquestes grans construccions inflamar-se primer amb una foguerada ràpida en les parts de fusta i agonitzar en acabat durant hores i de vegades dies sencers. L’incendi de l’Edifici era diferent. Aquí el material combustible era molt més ric, i el foc, que ja s’havia propagat arreu de l’scriptorium, havia envaït ja el pis on hi havia la cuina. Pel que fa al tercer pis, que abans, i durant centenars d’anys, havia estatjat el laberint, era pràcticament destruït.

—Era la biblioteca més gran de la cristiandat —va dir Guillem—. Ara —va afegir—, l’Anticrist és certament a prop perquè cap saviesa no li pot entrebancar el pas. D’altra banda, aquesta nit li hem vist la cara.

—La cara de qui? —vaig preguntar destarotat.

—De Jorge, vull dir. En aquella fesomia devastada per l’odi a la filosofia, he vist per primer cop el retrat de l’Anticrist, que no ve de la tribu de Judà com ho volen els qui anuncien el seu adveniment, ni d’un país llunyà. L’Anticrist pot néixer de la pietat mateixa, de l’excessiu amor de Déu o de la veritat, com l’heretge neix del sant i l’endimoniat del vident. Tem, Adso, els profetes i aquells qui estan disposats a morir per la veritat, ja que és costum que en facin morir moltíssims amb ells i sovint abans que ells, potser en comptes d’ells. Jorge ha perfet una obra diabòlica perquè estimava d’una manera tan lúbrica la seva veritat que ho va gosar tot per tal de destruir la mentida. Jorge temia el segon llibre d’Aristòtil perquè potser aquest de debò ensenyava a deformar la cara de tota veritat, a fi que no ens féssim esclaus dels nostres fantasmes. Potser la tasca d’aquell qui estima els homes és fer-los riure de la veritat, fer riure la veritat, perquè l’única veritat és aprendre a alliberar-nos de la passió insana per la veritat.

—Però, mestre —vaig gosar dir, afligit—, vós ara parleu així perquè us sentiu ferit en el fons de l’ànima. Però hi ha una veritat, la que heu descobert aquest vespre, la que heu assolit interpretant les pistes que heu llegit aquests dies passats. Jorge ha vençut, però vós heu vençut Jorge perquè heu posat al descobert la seva trama…

—No hi havia trama —va dir Guillem—, i jo l’he descoberta per error.

Aquella asserció era autocontradictòria, i no vaig entendre si realment Guillem volia que ho fos.

—Però era veritat que les petjades damunt la neu remetien a Brunello —vaig dir—, era veritat que Adelmo s’havia suïcidat, era veritat que Venanci no s’havia negat dins el cossi, era veritat que el laberint era organitzat tal com vós ho heu imaginat, era veritat que s’entrava al finis Africae tocant el mot quatuor, era veritat que el llibre misteriós era d’Aristòtil… Podria continuar enumerant totes les coses veres que heu descobert amb l’ajut de la vostra ciència…

—No he dubtat mai de la veritat dels signes, Adso, són l’única cosa de què disposa l’home per orientar-se pel món. El que no he entès ha estat la relació entre els signes. He arribat a Jorge a través d’un esquema apocalíptic que semblava regir tots els crims, i tanmateix era casual. He arribat a Jorge cercant un autor de tots els crims i hem descobert que en el fons de cada crim hi havia un autor diferent, o cap. He arribat a Jorge encercant el pla d’una ment perversa i raonadora, i no hi havia cap pla o, més ben dit, Jorge es va veure ultrapassat pel seu pla inicial i després es va engegar una cadena de causes, i de concauses, i de causes contradictòries entre si, que van procedir pel seu compte, creant relacions que no depenien de cap pla. On és tota la meva saviesa? M’he comportat com un tossut, encercant un simulacre d’ordre, tot i que havia de saber prou bé que no hi ha ordre a l’univers.

—Però, imaginant ordres falsos, heu trobat quelcom…

—Has dit una cosa molt bella, Adso, t’ho agraeixo. L’ordre que la nostra ment imagina és com una xarxa, o una escala, que es construeix per arribar fins a alguna cosa. Però després cal llençar l’escala, perquè hom descobreix que, tot i que servia, era mancada de sentit. Er muoz gelíchesame die Leiter abewerfen, sô Er an ir ufgestigen ist…219 Es diu així?

—Sona així en la meva llengua. Qui ho ha dit?

—Un místic de les teves terres. Ho va escriure en alguna banda, no recordo pas on. I no cal que algú retrobi algun dia el seu manuscrit. Les úniques veritats que serveixen són instruments que després es llencen.

—Vós no us podeu blasmar per res, heu fet el que heu pogut.

—El que pot fer un home, que és poc. És difícil acceptar la idea que no hi pot haver un ordre a l’univers, perquè ofendria la lliure voluntat de Déu i la seva omnipotència. Així, la llibertat de Déu és la nostra damnació o, almenys, la damnació de la nostra supèrbia.

Per primer i darrer cop en ma vida vaig gosar treure una conclusió teològica.

—Però, ¿com pot existir un ésser necessari totalment entreteixit de possibilitat? ¿Quina diferència hi ha aleshores entre Déu i el caos primigeni? Afirmar l’omnipotència absoluta de Déu i la seva disponibilitat absoluta respecte a les seves mateixes opcions, no equival a demostrar que Déu no existeix?

Guillem em va mirar sense que el tirat de la seva fesomia filtrés cap sentiment i va dir:

—¿Com podria un savi continuar comunicant el seu saber si contestés afirmativament a la teva pregunta?

No vaig copsar el sentit de les seves paraules:

—¿Voleu dir —vaig preguntar— que ja no hi hauria saber possible i comunicable si manqués el criteri mateix de la veritat, o bé que ja no podríeu comunicar el que sabeu perquè els altres no us ho consentirien?

En aquell moment una part del sostre dels dormitoris s’ensorrà amb un terrabastall immens i projectant enlaire un núvol d’espurnes. Una part de les cabres i de les ovelles que vagarejaven per l’esplanada van passar arran nostre belant atroçment. També ens va passar a la vora una colla de servents, tot cridant, i poc se’n va faltar que no ens trepitgessin.

—Hi ha massa confusió aquí —va dir Guillem—. Non in commotione, non in commotione Dominus.220





DARRER FOLI





L’abadia va cremar durant tres dies i tres nits i no serviren de res els darrers esforços. Finalment, el setè dia de la nostra estada en aquell indret, a la matinada, quan els supervivents s’adonaren que no es podia salvar cap edifici, quan s’esfondraren les parets foranes de les construccions més belles, i l’església, com si es cabdellés, engolí la seva torre, en aquell punt va mancar a tothom la voluntat de combatre contra el càstig diví. Es van anar engorronint les corregudes a la percaça de les poques galledes d’aigua que quedaven, mentre anava cremant a pleret la sala capitular amb la soberga residència de l’Abat. Quan el foc s’escampà fins al fons dels diferents tallers, els servents ja feia molt que havien rescatat tot el material possible, i s’estimaren més fer una batuda pel turó per tal de recuperar, almenys, part dels animals, que havien fugit del recinte enmig de la confusió de la nit.

Vaig veure alguns servents que s’arriscaven a entrar a les ruïnes de l’església; vaig suposar que cercaven d’entrar a la cripta del tresor per arreplegar, abans de fugir, algun objecte preciós. No sé pas si hi van reeixir, si la cripta no s’havia ensulsiat, si aquells bergants no es van enfonsar dins les entranyes de la terra maldant per arribar-hi.

En l’endemig pujaven veïns del poble per donar un cop de mà o per mirar d’arreplegar també ells una part del botí. Dels morts, la major part es van quedar allà atrapats entre les ruïnes encara incandescents. El tercer dia, guarits els ferits, enterrats els cadàvers que havien quedat a cel obert, els monjos i tots els altres van recollir quatre entriquells i van abandonar l’altiplà, encara fumejant, com un lloc maleït. No sé pas cap on es van dispersar.

Guillem i jo vam deixar aquell indret muntats en dues cavalcadures que vam trobar esgarriades pel bosc, i que a hores d’ara consideràvem res nullius.221 Enfilàrem cap a llevant. Un cop fórem a Bobbio, vam rebre males notícies de l’emperador. Arribat a Roma, havia estat coronat pel poble. Descartada qualsevol entesa amb Joan, havia elegit un antipapa, Nicolau V. Marsilio havia estat nomenat vicari espiritual de Roma, però per culpa seva, o per feblesa seva, passaven en aquella ciutat fets bastants tristos d’explicar. Hom torturava sacerdots fidels al papa que no volien dir missa, un prior dels agustins havia estat llançat al fossar dels lleons, al Capitoli. Marsilio i Jean de Jandun havien declarat heretge Joan, i Ludovic l’havia fet condemnar a mort. Però l’emperador governava malament, s’estava guanyant l’enemistat dels senyors locals, sostreia diners de l’erari públic. A mesura que anàvem sentint aquestes noves, anàvem retardant l’anada a Roma, i vaig comprendre que Guillem no volia ser testimoni d’uns esdeveniments que contrariaven les seves esperances.

Arribats que fórem a Pomposa, ens assabentàrem que Roma s’havia rebel·lat contra Ludovic, el qual havia tornat cap a Pisa, mentre els legats de Joan entraven triomfalment a la ciutat papal.

En l’endemig, Michele de Cesena s’havia adonat que la seva presència a Avinyó no donava cap resultat, i fins i tot temia per la seva vida, i havia fugit a Pisa, per reunir-s’hi amb Ludovic. Mentrestant, l’emperador havia perdut fins i tot el suport de Castruccio, senyor de Luca i Pistoia, que havia mort.

Ras i curt: preveient els esdeveniments i sabent que el bavarès aniria a Munic, vam girar cua i vam decidir d’arribar-hi abans que ell, en part perquè Guillem també s’adonava que Itàlia es tornava insegura per a ell mateix. Durant els mesos i els anys següents, Ludovic veié com es desfeia l’aliança dels senyors gibel·lins, i l’any següent l’antipapa Nicolau es va retre a Joan, presentant-se-li al davant amb una corda al coll.

Quan vam arribar a Munic em vaig haver de separar, amb un desfet de llàgrimes, del meu bon mestre. La seva sort era incerta, i els meus pares van preferir que tornés a Melk. En virtut d’un acord tàcit, des d’aquella tràgica nit en què Guillem, davant les ruïnes de l’Abadia, m’havia expressat el seu desconsol, no havíem parlat més d’aquells fets. Ni tampoc hi vam al·ludir durant el nostre comiat, tan punyent.

El meu mestre em donà molts bons consells per als meus estudis futurs i em féu obsequi de les lents que li havia fabricat Nicola, ara que havia recuperat les seves. Jo encara era jove, em va dir, però algun dia em farien profit (de fet, ara que escric aquestes ratlles, les porto plantades al nas). Després em va abraçar amb força, amb la tendresa d’un pare, i ens vam acomiadar.

No el vaig veure més. Al cap de molt de temps em vaig assabentar que havia mort durant la gran pesta que devastà Europa cap a mitjan segle. Prego sempre que Déu hagi acollit la seva ànima i li hagi perdonat els molts actes que el seu urc intel·lectual li havia fet cometre.

Uns quants anys després, home ja bastant assaonat, em va vagar de fer un viatge a Itàlia per mandat del meu Abat. No vaig poder resistir la temptació i, a la tornada, vaig fer una gran marrada per tornar a visitar les restes de l’abadia.

Els dos llogarrets que ocupaven el faldar de la muntanya s’havien despoblat, les terres de la rodalia eren sense conrear. Vaig enfilar-me fins a l’altiplà i un espectacle de mort i desolació em va colpir els ulls entelats de llàgrimes.

De les construccions, grans i magnífiques, que adornaven aquell indret, només en quedaven ruïnes disperses, com abans havia passat amb els monuments de l’antiguitat pagana a la ciutat de Roma. L’heura havia cobert els panys de paret, les columnes, els escassos arquitraus intactes. Herbes salvatges envaïen el terrer de pertot i no es podia ni esbrinar on havien estat l’hort i el jardí. Només era localitzable l’indret del cementiri, per algunes tombes que encara traspuntaven. Únic signe de vida, grans ocells de presa caçaven sargantanes i serps que, com basiliscos, s’entaforaven entre les pedres o s’esquitllaven per les parets. De la portalada de l’església, en quedaven pocs vestigis, rosegats de floridura. Només en sobrevivia mig timpà, i encara vaig destriar, dilatat per la intempèrie i esllanguit per la sutzura dels líquens, l’ull esquerre del Crist al tron i una part del rostre del lleó.

L’Edifici, llevat de la paret de llevant, ensorrada, semblava que aguantava bé i desafiava el pas del temps. Les dues torrasses externes, que donaven a l’espadat, semblaven gairebé intactes, però pertot arreu les finestres eren òrbites buides amb llàgrimes viscoses que eren pútrides plantes arrapadisses. A l’interior, l’obra d’art, destruïda, es confonia amb la de la natura, i des de bona part de la cuina els ulls se n’anaven cap al cel, a través de l’esvoranc dels pisos superiors i del sostre, esfondrats com àngels caiguts. Tot allò que no verdejava de molsa negrejava del fum de tants decennis abans.

Tot remenant la runa, trobava ça i lla fragments de pergamí, caiguts de l’scriptorium i de la biblioteca, que havien sobreviscut com a tresors soterrats; i vaig començar a arreplegar-los com si hagués de reconstruir els fulls d’un llibre. Després em vaig adonar que d’una de les torrasses arrencava encara, primparada i gairebé intacta, una escala de cargol que menava a l’scriptorium, i des d’allà, grimpant per un pendís de runa, es podia arribar fins a l’alçada de la biblioteca, la qual no era, però, sinó una mena de galeria estesa arran de les parets foranes, oberta al buit en tota la seva llargada.

Arran d’un pany de paret vaig trobar un armari, encara miraculosament dret, que havia escapat al foc no sé pas com, podrit per l’aigua i pels insectes. A dins, encara hi quedava algun foli. Remenant entre la runa de baix vaig trobar més bocins de pergamí. Magra collita la meva, però vaig esmerçar-hi un dia sencer, com si d’aquells disiecta membra de la biblioteca me n’hagués de pervenir un missatge. Alguns bocins de pergamí eren descolorits, d’altres deixaven entreveure l’ombra d’una imatge i, de tant en tant, el fantasma d’una o més paraules. De vegades trobava folis en què hi havia frases senceres llegibles, més sovint enquadernacions intactes, protegides per allò que havien estat tatxes de metall… Larves de llibres, aparentment encara sanes per fora, però devorades per dins; però de vegades s’havia salvat mig foli, traspuntava un incipit,222 un títol…

Vaig fer replega de totes les relíquies que vaig poder trobar i en vaig omplir dos sarrons de viatge, abandonant coses que m’eren útils per tal de salvar aquell pobre tresor.

Durant el viatge de retorn, i després a Melk, vaig passar moltes hores mirant de desxifrar aquells vestigis. Sovint, mercès a una paraula o a una imatge supervivent, vaig poder reconèixer de quina obra es tractava. Quan, al cap del temps, vaig trobar d’altres còpies d’aquells llibres, els vaig estudiar amb amor, com si el destí me n’hagués fet deixa, com si el fet d’haver-ne localitzat la còpia destruïda hagués estat un signe inequívoc del cel, que deia tolle et lege.223 Quan vaig haver enllestit la meva reconstrucció, es va perfilar una mena de biblioteca menor, signe d’aquella biblioteca major desapareguda, i era feta de fragments, de citacions, de períodes incomplets, monyons de llibres.

Com més rellegeixo aquesta llista més m’adono que és un producte de l’atzar i que no conté cap missatge. Però aquestes pàgines incompletes m’han acompanyat al llarg de tota la vida que des de llavors m’ha tocat de viure; sovint les he consultades com un oracle, i tinc la mitja sospita que tot el que he escrit en aquests folis que ara llegiràs, lector inconegut, no és sinó un centó, un poema figurat, un immens acròstic que no diu i repeteix sinó allò que aquests fragments m’han suggerit, i ja no sé si fins ara he estat jo que ha parlat d’ells o ells que han parlat per boca meva. Però en qualsevol dels casos, com més em recito a mi mateix la història que n’ha eixit, menys reïxo a escatir si conté una trama que vagi enllà de la seqüència natural dels esdeveniments i de les èpoques que els relliguen. I és cosa dura per a aquest monjo vell, al llindar de la mort, no saber si la lletra que ha escrit conté o no algun sentit amagat i, si en té més d’un, o molts, o cap.

Però aquesta meva inaptesa per veure-hi potser és conseqüència de l’ombra que la gran tenebra que s’atansa està projectant sobre el món envellit.

Est ubi gloria nunc Babylonia?224 On són les neus d’antany? La terra balla la dansa de Macabré, de vegades em sembla que recorren el Danubi barques carregades de folls que van cap a un indret obac.

No em resta sinó callar. O quam salubre, quam iucundum et suave est sedere in solitudine et tacere et loqui cum Deo!225 D’aquí a poc em reuniré amb el meu principi, i ja no crec que sigui el Déu de glòria de qui em van parlar els abats del meu orde, o de joia, com ho creien els framenors d’aquell temps, potser ni tan sols el Déu de pietat. Gott ist ein lautes Nichts, ihn rührt kein Nun noch Hier…226 M’endinsaré de pressa en aquest desert vastíssim, perfectament planer i incommensurable, en què el cor verament pietós sucumbeix ple de benaurança. M’enfonsaré en la tenebra divina, en un silenci mut i en una unió inefable, i en aquest enfonsament es perdrà tota igualtat i tota desigualtat, i en aquell abís el meu esperit es perdrà a si mateix, i no coneixerà ni l’igual ni el desigual: i seran oblidades totes les diferències, seré en el fonament simple, en el desert silenciós en què mai no s’és vista la diversitat, en l’íntim en què ningú no es troba en el seu lloc. Cauré en la divinitat silenciosa i inhabitada en què no hi ha obra ni imatge.

Fa fred a l’scriptorium, em fa mal el polze. Deixo aquest escrit, no sé pas per a qui, no sé pas sobre què: stat rosa pristina nomine, nomina nuda tenemus.227





POSTIL·LA





Rosa que al prado, encarnada,

te ostentas presuntuosa

de grana y carmín bañada:

campa lozana y gustosa;

pero no, que siendo hermosa

también seràs desdichada.



Juana Inés de la Cruz

El títol i el sentit

D’ençà que vaig escriure El nom de la rosa m’arriben moltes cartes de lectors que em pregunten què significa l’hexàmetre llatí final i per què aquest hexàmetre ha donat origen al títol. Responc que es tracta d’un vers de De contemptu mundi, de Bernat de Morliac, un benedictí del segle XII, que fa variacions sobre el tema de l’ubi sunt (del qual havia de venir mais où sont les neiges d’antan de Villon), sinó que Bernat afegeix al topos corrent (els grans d’antany, les ciutats famoses, les belles princeses, tot s’esvaeix en el no-res) la idea que de totes aquestes coses desaparegudes ens en queden els purs noms. Recordo que Abelard feia servir l’exemple de l’enunciat nulla rosa est per demostrar que el llenguatge pot parlar tant de les coses desaparegudes com de les inexistents. Després d’això deixo que el lector tregui les seves conclusions.

Un narrador no ha de fornir interpretacions de la pròpia obra, altrament no hauria pas escrit una novel·la, que és una màquina d’engendrar interpretacions. Però un dels obstacles principals per a l’acompliment d’aquest propòsit virtuós és precisament el fet que una novel·la ha de tenir títol.

Malauradament, un títol ja és una clau interpretativa. Hom no es pot sostreure a les suggestions engendrades per El roig i el negre o Guerra i pau. Els títols més respectuosos envers el lector són aquells que es redueixen al nom de l’heroi epònim, com David Copperfield o Robinson Crusoe, però fins i tot la referència a l’epònim pot constituir una ingerència indeguda per part de l’autor. Le Père Goriot centra l’atenció del lector en la figura del pare vell, mentre la novel·la és també l’epopeia de Rastignac, o de Vautrin, àlias Collin. Potser caldria ser honestament deshonestos, perquè és clar que Els tres mosqueters, en realitat, és la història del quart. Però són luxes rars, i potser l’autor només se’ls por permetre per error.

La meva novel·la tenia un altre títol provisional, que era L’abadia del crim. EI vaig descartar perquè fixa l’atenció del lector exclusivament en la trama policíaca i podia induir il·lícitament els dissortats compradors que busquessin adeleradament històries d’acció, a abraonar-se sobre un llibre que els hauria decebuts. La meva idea era intitular-lo Adso de Melk. Títol força neutre, perquè Adso no passava de ser la veu del narrador. Però els nostres editors no tenen gaire tirada als noms propis, i fins i tot Fermo e Lucia va ser modificat, i d’altra banda n’hi ha molt pocs exemples, com ara Lemmonio Boreo, Rubé o Metallo… Molt pocs, comparats amb les legions de cosines Bette, de Bany Lyndon, d’Armace i de Tom Jones que poblen d’altres literatures.

La idea del Nom de la rosa em va venir al cap gairebé per atzar i em va agradar perquè la rosa és una figura simbòlica tan densa de significacions que gairebé no li’n resta cap: rosa mística, i com a rosa ha viscut el que viuen les roses, la guerra de les dues roses, una rosa és una rosa, és una rosa, és una rosa, els rosacreus, mercès per aquestes magnífiques roses, rosa fresca flairosa. El lector en restava esmaperdut, explicablement, no podia triar una interpretació; i, encara que hagués copsat les possibles lectures nominalistes del vers final, no seria sinó al final de tot, quan ja hagués fet qui sap quines altres opcions. Un títol ha de confondre les idees, no les ha de regimentar.

No hi ha res més consolador per a un novel·lista que el fet de descobrir lectures que no li havien passat pel cap, i que els lectors li suggereixen. Quan escrivia obres teòriques la meva actitud envers els crítics era de tipus judicial: ¿han entès o no el que volia dir? Amb una novel·la és ben diferent. No dic pas que l’autor no pugui denunciar una lectura que li sembla aberrant, però ha de callar; en qualsevol cas, a d’altres persones pertoca de refutar-la, amb el text a la mà. D’altra banda, la gran majoria de les lectures fan descobrir efectes de sentit en els quals hom no havia caigut. Però què vol dir que hom no hi havia caigut?

Una estudiosa francesa, Mireille Calle Gruber, ha descobert subtils paragrames que associen els simples (en el sentit de pobres) amb els simples en el sentit d’herbes medicinals, i després observa que parlo de la «mala herba» de l’heretgia. Jo podria contestar-li que el terme «simples» es repeteix, amb tots dos sentits, en la literatura de l’època, i també l’expressió «mala herba». D’altra banda, coneixia bé l’exemple de Greimas sobre la doble isotopia que sorgeix quan es defineix l’herborista com a «amic dels simples». ¿M’adonava o no m’adonava que estava jugant amb paragrames? No hi ha cap necessitat que ho expliqui, ara, el text és al davant, i produeix els seus propis efectes de sentit.

Tot llegint les recensions de la novel·la, sentia una esgarrifança de satisfacció quan trobava un crític (i els primers han estat Ginevra Bompiani i Lars Gustaffson) que citava la frase que Guillem pronunciava al final del procés inquisitorial. «Què us espanta més de la puresa?», pregunta Adso. I Guillem contesta: «La pressa». M’agradaven molt, i encara m’agraden aquestes dues ratlles. Però després un lector m’ha fet observar que, a la pàgina següent. Bernat Gui, amenaçant el cellerer de torturar-lo, diu: «La justícia no vol empentes, com ho creien els pseudo-apòstols, i la de Déu té segles per davant». I el lector em preguntava, raonablement, quina relació havia volgut establir entre la pressa temuda per Guillem i la manca de pressa que lloa Bernat. En aquell moment em vaig adonar que havia passat alguna cosa inquietant. L’intercanvi de frases entre Adso i Guillem no figurava en el manuscrit. Aquell breu diàleg, el vaig afegir a les galerades: per raons de concinnitas, em calia inserir un altre període abans de tornar la paraula a Bernat. I, naturalment, mentre feia que Guillem odiés la pressa (i amb molta convicció, i per això aquesta frase després em va complaure tant) m’havia oblidat del tot que poc abans Bernat en parlava. Si rellegiu la frase de Bernat i suprimiu la de Guillem no és sinó una manera de dir, és allò que esperaríem de sentir afirmar a un jutge, és una frase feta, com aquella de «la justícia és igual per a tothom». Malauradament, contraposada a la pressa que esmenta Guillem, la pressa que esmenta Bernat fa néixer legítimament un efecte de sentit, i el lector fa ben fet de preguntar-se si estan dient el mateix, o si l’odi a la pressa, que expressa Guillem, no és imperceptiblement diferent de l’odi a la pressa que expressa Bernat. El text és al davant i produeix els seus propis efectes. Ho volgués o no ho volgués, ara es planteja una pregunta, una provocació ambigua, i a mi mateix em fa de mal interpretar l’oposició, tot i que comprenc que enclou un sentit (potser molts).

L’autor s’hauria de morir després d’escriure. Per no entrebancar el camí del text.



Explicar el procés

L’autor no ha pas d’interpretar. Però pot explicar per què i com ha escrit. Els anomenats escrits de poètica no sempre serveixen per entendre l’obra que els ha inspirats, però serveixen per entendre com es resol el problema tècnic de la producció d’una obra.

En La filosofia de la composició Poe explica com va escriure El corb. No ens diu pas com l’hem de llegir, sinó quins problemes s’ha plantejat per produir un efecte poètic. I jo definiria l’efecte poètic com la capacitat que té el text d’engendrar lectures sempre diferents, sense exhaurir-se mai del tot.

El qui escriu (el qui pinta o esculpeix o el qui compon música) sempre sap el que fa i quant li costa. Sap que ha de resoldre un problema. Es pot escaure que les dades de partença siguin obscures, instintives, obsessives, que no siguin sinó un desig o un record. Però després el problema es resol escrivint, interrogant la matèria sobre la qual hom treballa, matèria que té les seves lleis naturals però que, alhora, comporta el record de la cultura que arrossega (el ressò de la intertextualitat).

Quan l’autor ens diu que ha treballat endut pel rapte de la inspiració, diu mentida Genius is twenty per cent inspiration and eighty per cent perspiration.

No recordo pas a propòsit de quina cèlebre poesia seva Lamartine escriví que li havia sortit d’una revolada, en una nit de tempesta, en un bosc. Quan va morir, hom va trobar els manuscrits amb les correccions i les variants i va descobrir que aquella era potser la poesia més «treballada» de tota la literatura francesa.

Quan l’escriptor (o l’artista en general) diu que ha treballat sense pensar en les regles del procés, només vol dir que treballava sense ser conscient que coneixia la regla. Un nen parla molt bé la llengua materna, però no seria capaç d’escriure’n la gramàtica. Però el gramàtic no és pas l’únic que coneix les regles de la llengua, perquè també les coneix perfectament, sense saber-ho, l’infant; el gramàtic no és sinó aquell que coneix per què i com l’infant coneix la llengua.

Explicar com has escrit no vol pas dir que hagis escrit «bé». Poe deia que «una cosa és l’efecte de l’obra i una altra el coneixement del procés». Quan Kandinsky o Klee ens expliquen com pinten no ens diuen pas si un dels dos és millor que l’altre. Quan Miquel Àngel ens diu que esculpir vol dir alliberar de la superfluïtat la figura inscrita a la pedra, no ens diu pas si la Pietat del Vaticà és millor que la Pietat Rondanini. De vegades les pàgines més lluminoses sobre els processos artístics han estat escrites per artistes menors, que produïen efectes modestos, però que sabien reflectir bé llurs propis processos: Vasari, Horatio Greenough, Aaron Copland…



Òbviament, l’Edat Mitjana

Vaig escriure una novel·la perquè me’n van venir ganes. Crec que aquesta és una raó suficient per posar-se a narrar. L’home és un animal fabulador per naturalesa Vaig començar a escriure pel març del 78, mogut per una idea seminal. Tenia ganes d’emmetzinar un monjo. Crec que una novel·la neix d’una idea d’aquest gènere, la resta és polpa que s’afegeix tot fent camí. La idea devia ser anterior. Després vaig trobar un quadern datat de l’any 1975, en què havia elaborat una llista de monjos en un convent no precisat. I res més. Al començament em vaig posar a llegir el Traité des poisons d’Orfila, que havia comprat vint anys abans a un bouquiniste de la vora del Sena, per pures raons de fidelitat huysmaniana (Là bas). Com que no hi havia cap dels verins que em fes peça, vaig demanar a un amic biòleg que m’indiqués un fàrmac que tingués unes propietats determinades (que fos absorbible a través de la pell si hom manipulava un objecte). Vaig destruir de seguida la carta en què em responia que no coneixia cap verí que fes al cas meu, perquè es tracta de documents que, llegits en un altre context, ens poden menar a la forca.

Al començament, els meus monjos havien de viure en un convent contemporani (pensava en un monjo investigador que llegia el «Manifest»). Però, com que un convent, o una abadia, viuen encara de molts records medievals, em vaig posar a remenar els meus arxius de medievalista en hibernació (un llibre sobre l’estètica medieval el 1956, cent pàgines més sobre aquest tema el 1969, algun assaig en l’endemig, algunes tornades a la tradició medieval el 1962 amb motiu del meu estudi sobre Joyce, i, després, el 1972, un llarg estudi sobre l’Apocalipsi i sobre les miniatures del convent del Beat de Liébana: és a dir, que l’Edat Mitjana estava bastant treballada). Em vaig trobar un material abundós (fitxes, fotocòpies, llibretes) que s’havia anat acumulant dels del 1952, i que era destinat a d’altres fins molt imprecisos: a una història dels monstres, o a una anàlisi de les enciclopèdies medievals, o a una teoria del catàleg… En un moment donat em vaig dir que, atès que l’Edat Mitjana era el meu imaginari quotidià, tant per tant valia més escriure una novel·la que es desenvolupés directament a l’Edat Mitjana. Com ho vaig dir en alguna entrevista, el present només el conec a través de la pantalla de la televisió, mentre que, de l’Edat Mitjana, en tinc un coneixement directe. Quan fèiem un foc al prat, la meva muller m’acusava de no saber mirar les guspires que s’aixecaven entre els arbres i voleiaven entre els cables de l’electricitat. Després, quan va llegir el capítol sobre l’incendi, va dir «Però llavors sí que miraves les guspires!». Jo li vaig contestar «No, però sabia com les hauria vistes un monjo medieval».

Fa deu anys, en una carta a l’editor Franco Maria Ricci amb què vaig acompanyar el meu comentari sobre el comentari de l’Apocalipsi del Beat de Liébana, confessava: «M’ho miri per allà on m’ho miri, val a dir que vaig néixer a la investigació travessant boscos simbòlics habitats per unicorns i grius i comparant les estructures pinaculars i quadrades de les catedrals amb les puntes de malícia exegètica amagades en les fórmules tatragonals de les Summulae, vagarejant entre el Vico degli Strami i les naus cistercenques, enraonant afablement amb monjos cluniacencs cultes i fastuosos, sotjat per un Aquinat grassó i racionalista, temptat per Honori Augustodunienc, per les seves geografies fantàstiques que explicaven alhora quare in pueritia coitus non contingat, la manera d’arribar a l’Illa Perduda i com s’ha de fer per capturar un basilisc proveït només d’un mirallet de butxaca i d’una fe infrangible en el Bestiari».

Aquest gust i aquesta passió no m’han deixat mai de petja, tot i que després, per raons morals i materials (fer de medievalista implica sovint disposar de grans riqueses i de la possibilitat de vagarejar per biblioteques llunyanes microfilmant manuscrits introbables), he trepitjat d’altres camins. Així l’Edat Mitjana va continuar sent, si no el meu ofici, el meu hobby —i la meva temptació constant, i la veig pertot arreu, en transparència, en les coses que tinc entre mans, que no semblen medievals però ho són.

Secretes vacances passades sota les voltes d’Autun, on l’Abat Grivot, avui, escriu manuals sobre el Dimoni amb enquadernacions impregnades de sofre, èxtasis camperols a Moissac i a Conques, enlluernat pels Ancians de l’Apocalipsi o per dimonis que aboquen ànimes damnades dins calderes bullents; i, contemporàniament, lectures refrescants del monjo il·luminista Beda, la recerca de consols racionals en Occam, per penetrar els misteris del Signe allà on Saussure encara és obscur. I així successivament, amb enyorança persistent de la Peregrinatio Sancti Brandani, comprovacions de la nostra interpretació del Llibre de Kells, una altra visita a Borges en els kenningars celtes, comprovació de les relacions entre el poder i les masses obedients en els diaris del bisbe Suger…



La màscara

En realitat, no solament vaig decidir de contar sobre l’Edat Mitjana. Vaig decidir de contar en l’Edat Mitjana, i per boca d’un cronista de l’època. Era un narrador aprenent i fins llavors m’havia mirat els narradors des de l’altra banda de la barricada. Em feia vergonya de contar. Em sentia com un crític teatral que s’exposés de cop i volta als focus del prosceni i se sentís observat per aquells amb els quals fins llavors havia estat còmplice a la platea.

Es pot dir «Era un matí delitós de la darreria de novembre» sense sentir-se Snoopy? I si ho hagués fet dir a Snoopy? O sigui, ¿i si això de «era un matí delitós…» ho hagués dit algú autoritzat a dir-ho, perquè es podia dir en la seva època? Una màscara era el que em calia.

Em vaig posar a llegir o a rellegir els cronistes medievals, per agafar-ne el ritme i el candor. Ells parlarien per mi i jo quedaria lliure de sospites. Lliure de sospites, però no pas dels ressons de la intertextualitat. Així és com vaig redescobrir allò que els escriptors han sabut sempre (i que ens han dit tantes vegades): els llibres parlen sempre d’altres llibres i cada història explica una història ja explicada. Això ho sabia Homer, ho sabia Ariosto, per no parlar de Rabelais o Cervantes. Per aquesta raó la meva història no podia sinó començar amb el manuscrit retrobat i també ella seria una citació (naturalment). Així vaig escriure de seguida la introducció, posant la meva narració a un quart nivell d’inclusió, dintre de tres narracions més: dic que Vallet deia que Mabillon havia dit que Adso va dir…

A hores d’ara ja no havia de tenir por de res. I en aquell moment vaig deixar d’escriure durant un any. Vaig deixar d’escriure perquè vaig descobrir una altra cosa que ja sabia (que tothom sabia) però que vaig comprendre millor treballant.

Vaig descobrir, doncs, que una novel·la no té res a veure, de bell antuvi, amb les paraules. Escriure una novel·la és una feina cosmològica, com la que explica el Gènesi (s’ha de triar entre els models, deia Woody Allen).



La novel·la com a fet cosmològic

Entenc que per contar cal, primer que res, construir-se un món, tan moblat com sigui possible fins als darrers detalls. Si construís un riu, dues vores, i a la vora esquerra hi posés un pescador, i si atribuís a aquest pescador un caràcter colèric i un certificat de penals poc net, llavors podria començar a escriure, traduint en paraules allò que no pot deixar de passar. ¿Què fa un pescador? Pesca (i vet aquí tot un seguit més o menys inevitable de gestos). I després què passa? Hi ha peixos que piquen, o no n’hi ha. Si n’hi ha, el pescador els pesca i en acabat se’n torna a casa tot cofoi. I s’ha acabat la història. Si no n’hi ha, com que és colèric, potser s’enrabiarà. Potser trencarà la canya de pescar. No és gaire, però ja és un esbós. Però hi ha un proverbi indi que diu: «Seu a la vora del riu i espera; el cadàver del teu enemic no trigarà a passar». ¿I si al llarg del corrent passés un cadàver —ja que aquesta possibilitat és inclosa dins l’àrea intertextual del riu? No oblidéssim que el meu pescador té brut el certificat de penals. ¿S’arriscarà a ficar-se en embolics? Què farà? Fugirà, farà veure que no ha vist el cadàver? ¿Creurà que té la cua de palla perquè, fet i fet, el cadàver correspon al de l’home que odiava? Colèric com és, ¿s’enfurismarà perquè no ha pogut executar ell mateix la venjança desitjada? Ja ho veieu, n’hi ha hagut prou amb molt poc per moblar el propi món, i ja tenim un començament d’història. I el d’un estil, perquè un pescador que pesca m’hauria d’imposar un ritme narratiu lent, fluvial, escandit a compàs de la seva espera, que hauria de ser pacient, però també a compàs dels rampells de la seva iracúndia impacient. El problema és construir el món, els mots vindran sols. Rem tene, verba sequentur. Al contrari del que crec que passa amb la poesia: verba tene, res sequentur.

El primer any d’elaboració de la meva novel·la va ser esmerçat a construir el món. Llargs repertoris de tots els llibres que hom podia trobar en una biblioteca medieval. Llistes de noms i fitxes censuals de molts personatges, molts dels quals després han estat exclosos de la història. Val a dir que també havia d’esbrinar qui eren els altres monjos que no apareixen en el llibre; i no calia que el lector els conegués, però els havia de conèixer jo. Qui ha dit que la narrativa ha de fer la competència al Registre Civil? Però potser sí que ha de fer la competència a l’Assessoria d’Urbanisme. D’aquí les llargues recerques arquitectòniques, amb fotos i plànols manllevats de l’enciclopèdia de l’arquitectura, per determinar la planta de l’abadia, les distàncies, i fins i tot el nombre d’esglaons d’una escala de cargol. Marco Ferreri em va dir una vegada que els meus diàlegs són cinematogràfics perquè duren el temps just. Era obligat, perquè, quan dos dels meus personatges enraonaven tot caminant des del refectori fins al claustre, jo escrivia amb el plànol al davant i quan hi arribaven paraven d’enraonar.

Per poder inventar lliurement cal posar-se uns límits. En poesia els límits poden venir del peu, de la rima, d’allò que els contemporanis han anomenat la respiració amb l’orella… En narrativa els límits els imposa el món subjacent. I això no té res a veure amb el realisme (encara que també expliqui el realisme). Es pot bastir un món totalment irreal, en el qual els ases volin i les princeses ressuscitin amb un petó; però cal que aquest món, purament possible i irreal, existeixi segons unes estructures definides de bell antuvi (cal saber si és un món en què una princesa pot ser ressuscitada només amb el petó d’un príncep o també amb el d’una bruixa, i si el petó d’una princesa només torna a transformar en prínceps els gripaus o també, per exemple, els armadillos).

També la Història formava part del meu món, i vet aquí per què vaig llegir i rellegir tantes cròniques medievals, i, tot llegint-les, em vaig adonar que també havien d’entrar a la novel·la coses que al començament ni m’havien passat per la imaginació, com les lluites per la pobresa o els processos de la Inquisició contra els fraticelli.

Per exemple; ¿per què en el meu llibre surten els fraticelli del segle XIV? Si havia d’escriure una història medieval, m’hauria calgut situar-la en el segle XIII o en el XII, perquè els coneixia més bé que el XIV. Però necessitava un investigador, possiblement anglès (citació intertextual), que tingués un gran sentit de l’observació i una sensibilitat espacial per a la interpretació dels indicis. Aquestes qualitats no es trobaven sinó dins l’àmbit franciscà, i després de Roger Bacon; a més a més, una teoria desenvolupada dels signes, només la podem rastrejar entre els occamistes, o, més ben dit, també abans, però abans la interpretació dels signes o era de tipus simbòlic o tendia a llegir en els signes les idees i els universals. Només en Bacon i en Occam es fan servir els signes per abordar el coneixement dels individus. Per tant, em calia situar la història en el segle XIV, encara que allò m’irrités, perquè m’hi movia amb més dificultat. D’aquí noves lectures i el descobriment que un franciscà del segle XIV, ni que fos anglès, no podia ignorar la disputa sobre la pobresa, sobretot si era amic o sequaç o conegut d’Occam. (Diré de passada que, d’antuvi, havia decidit que l’investigador fos Guillem d’Occam mateix, però després vaig descartar aquesta idea, perquè, humanament, el Venerable Inceptor m’és antipàtic).

Però, per què tot passa a la darreria de novembre del 1327? Perquè, pel desembre, Michele de Cesena ja és a Avinyó (vet aquí el que vol dir moblar un món en una novella història: alguns elements, com el nombre d’esglaons, depenen d’una decisió de l’autor; d’altres, com els moviments de Michele, depenen del món real, que, per ventura, en aquesta mena de novel·les, acaba coincidint amb el món possible de la narració).

Però novembre era massa aviat. Efectivament, també em calia matar un porc. Per què? És ben senzill; per poder ficar un cadàver de cap per avall dins un cossi ple de sang. Per què em calia fer-ho? Perquè la segona trompeta de l’Apocalipsi proclama… Poc podia canviar l’Apocalipsi, perquè formava part del món. Doncs resulta que els porcs (me’n vaig informar) s’escorxen només quan fa fred, i el novembre podia ser prematur. Llevat que situés l’abadia en una muntanya, de manera que ja hi hagués neu. Si no, la meva història s’hauria pogut descabdellar a la plana, a Pomposa o a Conques.

El món construït ens explicarà com ha de continuar la història. Tothom em pregunta per què el meu Jorge evoca, pel seu nom, Borges, i per què Borges és tan malvat. Jo no ho sé pas. Volia comptar amb un cec que custodiés la biblioteca (em semblava una bona idea narrativa) i biblioteca més cec no pot donar sinó Borges, encara que només sigui perquè els deutes es paguen. I, a més a més, és a través de comentaris i miniatures espanyols que l’apocalipsi influeix en tota l’Edat Mitjana. Però quan vaig posar Jorge a la biblioteca encara no sabia que ell era l’assassí. Per dir-ho així, s’ho va fer tot ell sol. I no ens penséssim pas que aquesta és una posició «idealista», com si diguéssim que els personatges tenen vida pròpia i l’autor, com un mèdium, els fa actuar segons el que ells li suggereixen. Bajanades pròpies d’una prova de maduresa per a l’accés a la universitat. El que passa és que els personatges es veuen obligats a actuar segons les lleis del món en què viuen. O sigui que el narrador és presoner de les seves pròpies premisses.

Una altra història maca va ser la del laberint. Tots els laberints de què tenia esment —i tenia a les mans el bell estudi de Santarcangeli— eren laberints a cel obert. Podien ser bastant envitricollats i plens de circumvolucions. Però jo necessitava un laberint tancat (heu vist mai una biblioteca a cel obert?) i, si el laberint era massa envitricollat, amb molts passadissos i sales interiors, la ventilació fóra insuficient. I calia una bona ventilació per alimentar l’incendi (això sí: tenia molt clar que al final l’Edifici s’havia de cremar, però també per raons cosmològico-històriques: a l’Edat Mitjana, les catedrals i els convents cremaven com llumins, i imaginar-se una història medieval sense incendi és com imaginar una pel·lícula de guerra al Pacific sense un avió de caça que es precipita embolcallat de flames). Vet aquí que durant dos o tres mesos em vaig dedicar a construir un laberint adient i que, al final, vaig haver d’afegir-hi troneres, perquè, altrament, hauria continuat sent massa encofurnat.



Qui parla?

Tenia molts problemes. Volia un lloc tancat, un univers concentracionari, i per tancar-lo millor era oportú d’introduir-hi, a més de les unitats de lloc, també les unitats de temps (atès que la d’acció era dubtosa). Per tant, una abadia benedictina, amb la vida escandida per les hores canòniques (potser el model inconscient n’era l’Ulisses, per l’estructura adaptada fèrriament a les hores del dia; però també La muntanya màgica, per l’ambient rupestre i de sanatori en què s’haurien hagut de descabdellar tantes converses).

Les converses em plantejaven un munt de problemes, però els vaig resoldre després, tot escrivint. Hi ha una temàtica, poc tractada en les teories de la narrativa, que és la dels turn ancillaries, és a dir, els trucs que fa servir el narrador per donar la paraula als diferents personatges. Vegeu les diferències entre aquests cinc diàlegs:


1.

—Com anem?

—Anar fent, i tu?

2.

—Com Anem? —va dir Joan.

—Anar fent, i tu? —va dir Pere.

3.

—I digue’m —va dir Joan—, què tal, com anem?

I Pere, d’una revolada: —Anar fent, i tu?

4.

—Com anem? —s’afanyà a dir Joan.

—Anar fent, i tu? —va dir Pere, amb una mitja rialla.

5.

Joan va dir:

—Com anem?

—Anar fent —respongué Pere amb veu inexpressiva.

Després, amb un somriure indefinible—: I tu?



Llevat dels dos primers casos, en els altres s’observa allò que es defineix com a «instància de l’enunciació». L’autor intervé amb un comentari personal per suggerir el sentit que poden assumir les paraules de tots dos. Però, ¿aquesta intenció és realment absent en les solucions aparentment asèptiques dels dos primers casos? ¿I el lector és més lliure en els dos casos asèptics, en què podria sofrir una imposició emotiva sense adonar-se’n (penseu en la neutralitat aparent del diàleg de Hemingway!) o en els altres tres casos, en què, si més no, sap a quin joc està jugant l’autor?

És un problema d’estil, és un problema ideològic, és un problema de «poesia», tant com ho pugui ser la tria d’una rima interna o una assonància, o la introducció d’un paragrama. Cal trobar una certa coherència. Potser, en el meu cas, això era més fàcil, perquè Adso relata tots els diàlegs, i és més que evident que Adso imposa el seu punt de vista a tota la narració.

Els diàlegs també em plantejaven un altre problema. ¿Fins a quin punt podien ser medievals? En altres termes, tot escrivint m’adonava que el llibre assumia una estructura de melodrama còmic, amb llargs recitatius i àmplies àries. Les àries (per exemple, la descripció de la portalada) estergien la gran retòrica de l’Edat Mitjana, i els models no hi mancaven. Però i els diàlegs? En un cert moment vaig tenir por que els diàlegs no fossin Agatha Christie, mentre que les àries eren Suger o sant Bernat. Vaig començar a rellegir les novel·les medievals, vull dir l’epopeia cavalleresca, i em vaig adonar que, amb algunes llicències par part meva, respectava, però, un ús narratiu i poètic que no era del tot insòlit a l’Edat Mitjana. Però aquest problema m’ha amoïnat llargament, i no estic pas segur d’haver resolt aquests canvis de registre entre ària i recitatiu.

Un altre problema: la inserció de les veus, o sigui de les instàncies narratives. Sabia que estava explicant (jo) una història amb les paraules d’un altre, i, havent advertit en el prefaci que les paraules d’aquest altre havien estat filtrades almenys per dues instàncies narratives, la de Mabillon i la de l’Abat Vallet, encara que es podia suposar que aquests havien actuat només com a filòlegs d’un text no manipulat (però qui s’ho creu?). Però el problema es tornava a plantejar dins de la narració feta en primera persona per Adso. Adso explica als vuitanta anys el que ha vist als divuit. ¿Qui parla, l’Adso de divuit anys o l’Adso octogenari? Tots dos, evidentment, i això és deliberat. El joc consistia a fer entrar en escena contínuament l’Adso vell que raona sobre el que recorda haver vist i sentit com a Adso jove. El model (però no m’ha calgut rellegir-me el llibre, sinó que en tenia prou amb records llunyans) era el Serenus Zeitblom del Doctor Faustus. Aquest doble joc enunciatiu em va fascinar i em va apassionar molt. En part perquè, tornant al que deia de la màscara, tot duplicant Adso duplicava un cop més la sèrie d’espais morts, de pantalles, interposats entre jo com a personalitat biogràfica, o com a autor narrador, jo narrador, i els personatges narrats, inclosa la veu narrativa. Em sentia cada vegada més gomboldat, i tota l’experiència m’ha recordat (voldria dir carnalment, i amb l’evidència d’un tast de magdalena sucada en til·la) certs jocs infantívols sota les flassades, quan em sentia dins un submarí, i des d’allà enviava missatges a la meva germana, colgada sota les flassades d’un altre llitet, tots dos isolats del món exterior i totalment lliures d’empescar-nos llargues curses pel fons dels mars silenciosos.

Adso va ser molt important per a mi. Des del començament vaig voler explicar tota la història (amb els seus misteris, els seus esdeveniments polítics i teològics, les seves ambigüitats) amb la veu d’algú que passa a través dels esdeveniments, els enregistra tots amb la fidelitat fotogràfica d’un adolescent, però no els entén (i no els entendrà a fons ni quan sigui vell, i tant és així que acaba optant per una fuita cap al no-res diví, que no era pas el que li havia ensenyat el seu mestre). Fer-ho entendre tot a través de les paraules d’algú que no entén res.

Tot llegint les crítiques, m’adono que aquest és un dels aspectes de la novel·la que han impressionat menys els lectors cultes, o, si més no, diria que cap d’ells no l’ha posat de relleu. Però ara em pregunto si aquest no ha pas estat un dels elements que han determinat la llegibilitat de la novella pels lectors no sofisticats. S’han identificat amb la innocència del narrador i s’han sentit justificats encara que no ho entenguessin tot. Els he restituït les seves esgarrifances davant el sexe, davant les llengües inconegudes, davant les dificultats del pensament, davant els misteris de la vida política… Aquestes coses, les entenc ara, après coup, però potser aleshores transferia a Adso moltes de les meves esgarrifances d’adolescent, sí, indiscutiblement, en els seus batecs d’amor (però sempre amb la garantia de poder actuar per persona interposada: efectivament, Adso viu els seus patiments d’amor només a través de les paraules que feien servir els doctors de l’església quan parlaven d’amor). L’art és la de l’emoció personal, com m’ho havien ensenyat tant Joyce com Eliot.

La lluita contra l’emoció va ser duríssima. Havia escrit una bella pregària, inspirada en l’elogi de la Natura d’Alain de Lille, per posar-la en boca de Guillem en un moment d’emoció. Després em vaig adonar que tots dos ens hi hauríem emocionat, jo com a autor i ell com a personatge. Jo com a autor no havia de fer-ho, per raons de poètica. Ell com a personatge no podia fer-ho, perquè era fet d’una altra corda i totes les seves emocions eren mentals, o reprimides. Així, vaig eliminar aquella pàgina. Després de llegir el llibre una amiga em va dir «L’única objecció que et faig és que Guillem no té cap gest de pietat». Ho vaig explicar a un altre amic, que em va contestar «Ja m’està bé, aquest és l’estil de la seva pietas». Potser era així. Doncs que sigui així.



La preterició

Adso també em va servir per resoldre una altra qüestió. Hauria pogut emmarcar la història en una Edat Mitjana en què tothom sabés de què es parlava. En una història contemporània, si un personatge diu que el Vaticà no aprovaria el seu divorci, no cal explicar què és el Vaticà i per què no aprova el divorci. Però en una novel·la històrica no es pot fer el mateix perquè també s’hi narra per aclarir millor als nostres contemporanis el que ha passat, i en quin sentit el que ha passat també ens afecta a nosaltres.

El perill que apunta aleshores és el del salgarisme. Els personatges de Salgari fugen a la selva empaitats pels enemics, i ensopeguen amb una arrel de baobab: i vet aquí que el narrador suspèn l’acció i ens dóna una lliçó de botànica sobre els baobabs. Ara ha esdevingut topos, amable com els vicis de les persones que hem estimat, però caldria no fer-ho així.

Encara que vaig escriure centenars de planes per evitar aquesta mena de caiguda, no recordo haver-me adonat mai de com resolia aquest problema. No me’n vaig adonar sinó al cap de dos anys, precisament mentre provava d’explicar-me per què també llegien el llibre persones que sens dubte no podien delectar-se amb llibres tan «cultes». L’estil narratiu d’Adso es basa en una figura de pensament que s’anomena preterició. ¿Recordeu l’exemple il·lustre?: «Cesare taccio, che per ogni piaggia…». Hom afirma que no vol parlar d’una cosa que tothom coneix prou bé, i, tot dient-ho, ja se n’està parlant. Aquesta és una mica la manera com Adso al·ludeix a certes persones i esdeveniments: encara que els doni per cosa sabuda, en parla. Pel que fa a aquelles persones i esdeveniments que el lector d’Adso, alemany de finals de segle, no podia conèixer, perquè s’inscrivien en la Itàlia de començament de segle, Adso no s’està de parlar-ne, i en un to didàctic, perquè tal era l’estil del cronista medieval, delerós d’introduir nocions enciclopèdiques cada vegada que feia esment d’alguna cosa. Després de llegir el manuscrit, una amiga (no pas la mateixa d’abans) em va dir que l’havia impressionada el to periodístic del relat, no pas novel·lístic, sinó propi d’un article de l’Espresso (aquestes eren les seves paraules, si no ho recordo malament). D’antuvi em va caure malament, però després vaig entendre el que ella havia copsat sense adonar-se’n. És aquesta la manera de contar dels cronistes d’aquells segles, i si avui parlem de crònica és perquè aleshores se n’escrivien tantes.



La respiració

Però encara ni havia una altra raó per incorporar llargs fragments didàctics. Després de llegir el manuscrit, els amics de l’editorial em van suggerir que escurcés les cent primeres pàgines, que trobaven molt envitricollades i de mal llegir. M’hi vaig negar en rodó perquè, afirmava jo, si algú volia entrar a l’abadia i viure-hi set dies, havia d’acceptar-ne el ritme. Si no se’n sortia, no reeixiria mai a llegir el llibre sencer. Funció penitencial, doncs, d’iniciació, la de les cent primeres pàgines, i a qui no li agradi pitjor per a ell, no passarà més amunt del faldar del turó.

Entrar en una novel·la és com fer una excursió a la muntanya: cal aprendre a respirar, agafar el pas; altrament, ho deixes córrer de seguida. És el mateix que passa en poesia. Penseu que insuportables no arriben a ser els poetes recitats per actors que, per tal d’«interpretar», no respecten la mesura del vers, fan enjambements recitatius com si parlessin en prosa, van darrere del contingut i no pas del ritme. Per llegir una poesia en hendecasíl·labs i tercets cal adoptar el ritme cantat que el poeta volia. Val més recitar Dante com aquelles rimes que sortien abans al Corriere dei Piccoli que no pas empaitar el sentit a qualsevol preu.

En la narrativa, la respiració no es percep en les frases, sinó en macroproposicions més àmplies, en el compàs dels esdeveniments. Hi ha novel·les que respiren com gaseles i d’altres que respiren com balenes o elefants. L’harmonia no rau en la llargada de l’alè, sinó en la regularitat amb què es pren: en part perquè fins a un cert punt (tot i que no hauria de passar gaire sovint) l’alè s’estronca i un capítol (o una seqüència) s’acaba abans no s’acaba l’alenada; això pot fer un paper important en l’economia del relat, assenyalar un punt de ruptura, un cop de teatre. Almenys és així com ho veiem fer als grans autors: «La infeliç va respondre» —punt i a part— no té pas el mateix ritme que «Adéu, muntanyes», però quan arriba és com si el cel clar de Llombardia s’entelés de sang. Una gran novel·la és aquella en la qual un autor sap sempre en quin moment ha de pitjar l’accelerador o el fre, i com ha de dosificar els cops de pedal en el marc d’un ritme de fons que roman constant. I en música es pot «robar», però val més no robar gaire: si no, ens trobaríem davant d’aquells mals intèrprets que creuen que, per tocar Chopin, n’hi ha prou amb emfasitzar el rubato. No estic pas parlant de com he resolt els meus problemes, sinó de com me’ls he plantejats. I, si hagués de dir que me’ls plantejava conscientment, diria mentida. Hi ha un pensament de la composició que pensa fins i tot a través del ritme dels dits que percudeixen les tecles de la màquina.

Voldria posar un exemple del fet que contar és una manera de pensar amb els dits. És evident que l’escena de la relació sexual a la cuina és construïda amb citacions de textos religiosos, a partir del Càntic dels Càntics fins a sant Bernat i Jean de Fecamp o santa Hildegarda de Bingen. D’això, se n’han adonat fins i tot les persones que no tenen pràctica de mística medieval, sinó tot just una mica d’orella. Però ara, quan algú em pregunta de qui són les citacions i on se n’acaba una i en comença una altra, ja no em trobo en condicions de dir-ho.

Efectivament, jo tenia desenes i desenes de fitxes amb tots els textos, i de vegades pàgines de llibres, i fotocòpies, un bon grapat, moltes més que les que després vaig fer servir. Però quan em vaig posar a escriure l’escena ho vaig fer d’una revolada (no és sinó després que la vaig començar a llimar, com si li passés un vernís homogeneïtzador, per tapar encara més les sutures). Escrivia, doncs, i tenia a mà tots els textos, fets un garbuix, i anava pegant llambregada a l’un i a l’altre, copiant un passatge i acoblant-lo després amb un altre. És el capítol que, en la primera versió, vaig redactar més de pressa. Després em vaig adonar que cercava de seguir amb els dits el ritme de l’acte carnal, i que, per tant, no em podia pas aturar per triar la citació justa. Allò que justificava la citació inserida en aquell passatge era el ritme amb què la inseria, i amb els ulls bandejava aquelles que haurien aturat el ritme dels dits. No puc pas dir que la versió d’aquell esdeveniment hagi durat tant com aquest (tot i que hi ha actes sexuals bastant prolongats), però vaig tractar d’escurçar tant com vaig poder la diferència entre el temps de l’acte sexual i el temps de l’escriptura. I dic escriptura no pas en el sentit barthesià, sinó en el sentit del mecanògraf: estic parlant de l’escriptura com un acte material, físic. I estic parlant de ritmes del cos, no pas d’emocions. L’emoció, ara filtrada, havia estat abans, en la decisió d’assimilar l’èxtasi místic a l’èxtasi eròtic, en el moment que vaig llegir i triar els textos que havia de fer servir. Després, no gens d’emoció, era Adso que feia l’amor, no pas jo, jo m’havia de limitar a traduir la seva emoció en un joc d’ulls i de dits, com si hagués decidit d’explicar una història d’amor tocant el timbal.



Construir el lector

Ritme, respiració, penitència… Per a qui? Per a mi? No, evidentment: per al lector. Escrivim pensant en el lector. Així com el pintor pinta pensant en l’espectador del quadre. Després de donar una pinzellada, fa dos o tres passos enrere per estudiar-ne l’efecte: és a dir, es mira el quadre com se l’hauria de mirar, amb il·luminació adequada, l’espectador que l’admirarà quan penjarà de la paret. Quan l’obra és acabada, s’instaura un diàleg entre el text i els seus lectors (l’autor n’és exclòs). Mentre l’obra s’està fent, el diàleg és doble.

Hi ha el diàleg entre aquell text i tots els altres textos escrits (només es fan llibres sobre altres llibres i al voltant d’altres llibres) i hi ha el diàleg entre l’autor i el seu lector model. Ho he teoritzat en d’altres obres com Lector in fabula, abans encara, en Obra oberta, però no m’ho he pas inventat jo.

Es pot escaure que l’autor escrigui pensant en un determinat públic empíric, com ho feien els fundadors de la novel·la moderna, Richardson o Fielding o Defoe, que escrivien per als mercaders i llurs mullers, però també Joyce escriu per al públic quan pensa en un lector ideal afectat d’un insomni ideal. En tots dos casos, tant si hom creu que parla a un públic que és allà fora, passada la porta, amb els diners a la mà, com si es proposa d’escriure per a un lector que encara ha de venir, escriure és construir, a través del text, un model propi de lector.

¿Què vol dir pensar en un lector capaç de superar l’escull penitencial de les cent primeres pàgines? Significa exactament escriure cent pàgines a fi de construir un lector adequat per a les següents.

Hi ha algun escriptor que escrigui només per a la posteritat? No, encara que ho afirmi, perquè, com que no és Nostradamus, no pot afaiçonar la posteritat sinó estergint el model d’allò que sap dels contemporanis. Hi ha algun autor que escrigui per a pocs lectors? Sí, si això vol dir que el Lector Model que afaiçona té, en les seves previsions, poques probabilitats de ser personificat per la majoria. Però fins i tot en aquest cas l’escriptor escriu amb l’esperança, ni tan sols massa secreta, que precisament el seu llibre creï, en gran nombre, molts representants nous d’aquest lector volgut i empaitat amb tanta precisió artesanal, aquest lector que el seu text postula i encoratja.

La diferència, si de cas, es dóna entre el text que vol produir un lector nou i el que cerca d’anar a l’encontre dels desigs dels lectors que es pot trobar pel carrer. En aquest segon cas, tenim el llibre escrit, construït, segons un formulari bo per a productes en sèrie, l’autor fa una mena d’estudi de mercat i s’hi adapta. La distància permet de veure aquell qui treballa amb fórmules; analitzant les diverses novel·les que ha escrit i descobrint que en totes, canviant els noms, els llocs i les fesomies, s’explica la mateixa història. La que el públic demanava.

Però quan l’escriptor planifica el nou i projecta un lector diferent, no vol pas ser un analista de mercat que fa la llista de les comandes formulades, sinó un filòsof que intueix les trames del Zeitgeist. Vol revelar al seu públic allò que hauria de voler, encara que no ho sàpiga. Vol revelar el lector a si mateix.

Si Manzoni hagués hagut d’atendre les demandes del públic, la fórmula ja la tenia: la novel·la històrica d’ambient medieval, amb personatges il·lustres, com en la tragèdia grega, reis i princeses (no és això el que fa en Adelchi?) i passions grans i nobles i gestes guerreres, i exaltació de les glòries itàliques en una època en què Itàlia era terra de ciutadelles. No van fer això, abans que ell, juntament amb ell i després d’ell, tants novel·listes històrics més o menys desafortunats, des de l’artesà d’Azeglio fins a Guerrazzi, abrandat i tèrbol, i l’il·legible Cantú?

Què fa Manzoni, en canvi? Tria el segle XVII, època d’esclavatge, i personatges vils, i l’únic espadatxí és un caragirat, i de batalles no se n’expliquen, i gosa afeixugar la història amb documents i bans… I agrada, agrada a tothom, als cultes i als incultes, als grans i als petits, als beats i als menjacapellans. Perquè havia intuït que, als lectors de la seva època, se’ls devia allò, encara que no ho sabessin, encara que no ho demanessin, encara que no creguessin que fos mengívol. I quina feinada no fa, amb la llima, la serra i el martell, i quantes bugades, per enllestir un producte gustós! Per obligar els lectors empírics a convertir-se en el lector model que havia somiat.

Manzoni no escrivia pas per agradar al públic tal com era, sinó per crear un públic al qual la seva novel·la no pogués sinó agradar. I Déu nos en guard que no li agradés! Ja es veu per la hipocresia i la serenor amb què parla dels seus vint-i-cinc lectors. Vint-i-cinc milions, en vol.

Quin lector model volia jo mentre escrivia? Un còmplice, evidentment, que em fes el joc. Jo volia tornar-me totalment medieval i viure a l’Edat Mitjana com si fos la meva època (i viceversa). Però, ensems, volia, amb totes les meves forces, que es dibuixés una figura de lector que, superada la iniciació, esdevingués presa meva, és a dir, presa del text, i cregués que no podia voler sinó allò que el text li oferia. Un text vol ser una experiència de transformació per al mateix lector. Creus que vols sexe, i conxorxes criminals que s’acabin descobrint el culpable, i molta acció, però al mateix temps et faria vergonya d’acceptar una pacotilla venerable feta per artesans del convent amb mans de la morta. Doncs bé, et donaré llatí, i poques dones, i teologia a betzef i sang a litres com en el Grand Guignol, de manera que puguis dir «és fals, no s’hi val!». I en aquest moment hauràs de ser meu, i hauràs de tenir un rampell d’esgarrifança davant l’omnipotència infinita de Déu, que tornava l’ordre del món. I després, si t’hi veus amb cor, hauràs de comprendre com t’he envescat, perquè, fet i fet, ja t’ho anava dient a cada pas, t’advertia que t’estava arrossegant a la damnació, però el més bonic dels pactes amb el dimoni és que els signem sabent amb qui ens les havem. Perquè, si no és així, ¿a què treu cap el premi de l’infern?

I, com que volia que resultés abellidora l’única cosa que ens fa fremir, ço és, l’esgarrifança metafísica, no em quedava sinó triar (entre els models de trama) la més metafísica i filosòfica, la novel·la policíaca.



La metafísica policíaca

No és pas per atzar que el llibre comença com si fos una novel·la policíaca (i continua engalipant el lector ingenu fins al final, de manera que fins i tot és possible que el lector ingenu no s’adoni que es tracta d’una novel·la policíaca en què es descobreix bastant poc i el detectiu surt derrotat). Crec que a la gent li agraden les novel·les policíaques no pas perquè hi ha crims ni perquè s’hi exalta la victòria final de l’ordre (intel·lectual, social, legal i moral) damunt el desordre de la culpa. La novel·la policíaca comporta una història de conjectura, en estat pur. Però també un diagnòstic mèdic, una recerca científica, fins i tot una interrogació metafísica són casos de conjectura. En el fons, la pregunta bàsica de la filosofia (com la de la psicoanàlisi) és la mateixa que la de la novel·la policíaca; qui és el culpable? Per saber-ho (per creure que ho sabem) cal conjecturar que tots els fets tenen una lògica, la lògica que els ha imposat el culpable. Qualsevol història d’indagació i conjectura ens explica alguna cosa amb què convivim des de sempre (citació pseudo-heideggeriana). A hores d’ara, ja queda entès per què la meva història de base (qui és l’assassí?) es ramifica en tantes històries, totes les quals són històries d’altres conjectures, totes al voltant de la conjectura com a tal.

Un model abstracte de la conjecturalitat és el laberint. Però hi ha tres menes de laberint. Un és el grec, el de Teseu. Aquest laberint no permet que ningú s’hi perdi: hi entres i hi arribes al centre, i del centre a la sortida. Per això, al centre hi ha sempre el Minotaure; si no, la història no tindria picant, seria una simple passejada. Si de cas, el terror neix de no saber on arribaràs ni què farà el Minotaure. Però, si desembulles el laberint clàssic, t’hi trobes amb un fil als dits, el fil d’Ariadna. El laberint clàssic és el fil d’Ariadna d’ell mateix.

Després hi ha el laberint manierista: si el desembulles et trobes als dits amb una mena d’arbre, una estructura amb arrels i molts culs-de-sac. Només hi ha una sortida, però et pots equivocar. Et cal un fil d’Adriana per no perdre-t’hi. Aquest laberint és un model de trial-and-error process.

A l’últim hi ha la xarxa, o sigui allò que Deleuze i Guattari anomenen rizoma. El rizoma és fet de tal manera que cada carrer es pot connectar amb un altre qualsevol. No té centre, no té perifèria, no té sortida, perquè és potencialment infinit. El laberint de la meva biblioteca és encara un laberint manierista, però el món en què Guillem s’adona que viu ja té una estructura de rizoma: és a dir, és estructurable, però no és mai definitivament estructurat.

Un noi de disset anys em va dir que no havia entès res de les discussions teològiques, però que funcionaven com a prolongacions del laberint espacial (com si fossin música thrilling d’una pel·lícula de Hitchcock). Crec que va passar alguna cosa per aquest estil; fins i tot el lector ingenu va ensumar que es trobava davant una història de laberints, i no de laberints espacials. Podríem dir que, curiosament, les lectures més ingènues eren les més «estructurals». El lector ingenu ha entrat en contacte directe, sense mediació dels continguts, amb el fet que és impossible que hi hagi una història.



La diversió

Volia que el lector es divertís. Si més no, tant com jo em divertia. Aquest és un punt molt important, que sembla contrastar amb les idees més cavil·loses que tenim sobre la novel·la.

Divertir no vol pas dir di-vertere, desviar dels problemes. Robinson Crusoe vol divertir el seu lector model explicant-li els càlculs i les operacions quotidianes d’un honrat homo oeconomicus bastant semblant a ell. Però el semblable de Robinson, després d’haver-se divertit llegint-se en Robinson, d’alguna manera hauria hagut d’entendre quelcom més, hauria hagut d’esdevenir un altre. Divertint-se, d’alguna manera, ha après. Hi ha una diferència característica entre les diverses poètiques de la narrativitat: en unes, el lector aprèn alguna cosa sobre el món, i en les altres, alguna cosa sobre el llenguatge. Però sempre aprèn. El lector ideal de Finnegans Wake s’ha d’acabar divertint tant com el lector de Carolina Invernizio. Tant com ell, però de manera diferent.

Ara: el concepte de diversió és un concepte històric. A cada etapa de la novel·la hi ha maneres de divertir i de divertir-se diferents. No hi ha dubte que la novel·la moderna ha mirat de reduir la diversió de la trama per primar d’altres menes de diversió. Jo, que sóc un gran admirador de la poètica aristotèlica, sempre he pensat que, malgrat tot, una novel·la ha de divertir també, fonamentalment, a través de la trama.

És indubtable que si una novel·la diverteix assoleix el consens del públic. Ara: durant un temps hom va pensar que el consens era un indici negatiu. Si una novel·la troba consens, deu ser perquè no diu res de nou i dóna al públic allò que aquest ja s’esperava.

Crec, però, que no és pas el mateix dir «si una novel·la dóna al lector allò que aquest s’esperava, troba consens» que dir «si una novel·la troba consens és perquè dóna al lector allò que aquest s’esperava».

La segona afirmació no sempre és certa Pensem en Defoe o Balzac, fins a arribar a El timbal de llauna o a Cent anys de solitud.

Sempre es pot dir que l’equació «consens = poc valor» ha estat propiciada a Itàlia per certes posicions polèmiques preses pel grup 63, i abans i tot del 1963, quan s’identificava el llibre d’èxit amb el llibre consolador i la novel·la consoladora amb la novel·la d’intriga, mentre s’exaltava l’obra experimental, que provoca escàndol i és rebutjada pel gran públic. I això es va dir, tenia sentit dir-ho, i és el que ha escandalitzat més els literats ben pensants, i els cronistes no ho han oblidat mai, justament perquè aquestes coses es van dir per obtenir aquest efecte, i pensant en novel·les tradicionals de caire fonamentalment consolador i mancades d’innovacions interessants respecte a la problemàtica vuitcentista. I era inevitable que després es formessin bàndols i que es fes un poti-poti de tot plegat, de vegades per raó de la mateixa guerra de bandositats. Recordo que els enemics eren Lampedusa, Bassani i Cassola. I avui, jo personalment, matisaria diferències subtils entre ells. Lampedusa havia escrit una bona novel·la a deshora, però va provocar espetecs l’exaltació que se’n feia com a capdavanter que obria una via nova per a la literatura italiana, i és que, fet i fet, n’acabava de tancar gloriosament una altra. Sobre Cassola no he canviat d’opinió. En canvi, sobre Bassani avui seria molt més cautelós i, si fóssim al 1963, l’acceptaria com a company de ruta. Però el problema que vull plantejar és un altre.

El problema és que ja ningú no recorda el que va passar l’any 1965, quan el grup es va tornar a reunir, a Palerm, per discutir sobre la novel·la experimental (les actes encara es troben en catàleg, amb el títol II romanzo sperimentale, Feltrinelli, 1965, acabades d’estampar el 1966).

Ara: en el curs d’aquell debat van sorgir coses molt interessants. Primer que res, la comunicació inicial de Renato Barilli, que havia estat el teòric de tots els experimentalismes del Nouveau Roman, que en aquell moment estava passant comptes amb el nou Robbe Grillet i amb Grass i amb Pynchon (cal no oblidar que ara Pynchon és citat com un dels iniciadors del postmodemisme, però aleshores aquest mot no existia, almenys a Itàlia, i a Amèrica tot just començava John Barth), i citava Roussel, redescobert llavors, admirador de Verne, i no citava Borges perquè encara no havia començat a ser revalorat. I què deia Barilli? Que fins llavors s’havia emfasitzat el desenllaç de la intriga, i el bloqueig de l’acció en l’epifania i l’èxtasi materialista. Però que ara començava una nova fase de la narrativa, en què l’acció, ni que fos una acció autre, es tornaria a valorar.

Jo vaig analitzar l’efecte que ens havia fet el vespre abans un curiós collage cinematogràfic de Baruchello i Grifi. Verifica incerta, una història feta amb pedaços d’històries, fins i tot de situacions estàndard, de topoi del cinema comercial. I vaig remarcar que allà on el públic havia reaccionat amb més plaer era en els passatges davant els quals, pocs anys abans, hauria reaccionat escandalitzant-se, és a dir, allà on s’eludien les conseqüències lògiques i temporals de l’acció tradicional i les seves expectatives es veien violentament frustrades. L’avantguarda es transformava en tradició; allò que uns anys abans era dissonant esdevenia mel per a les orelles (o per als ulls). I, d’això, no se’n podia treure sinó una conclusió. La inacceptabilitat del missatge ja no era el criteri cabdal per a una narrativa (i per a qualsevol art) experimental, atès que l’inacceptable havia quedat codificat com a plaent. I vaig recordar que, si en el temps de les vetllades futuristes de Marinetti era indispensable que el públic xiulés, «avui, en canvi, és estèril i estúpida la polèmica d’aquell qui dóna un experiment per fracassat del fet que és acceptat com a normal: és remetre’s al sistema axiològic de l’avantguarda històrica, i, arribat en aquest punt, l’eventual crític d’avantguarda ja no és sinó un marinettià tronat. Cal que insistim en el fet que no fou sinó en un moment històric determinat que la inacceptabilitat del missatge per part del receptor es va convertir en una garantia de valor… Sospito que potser haurem de renunciar a aquesta arrière pensée, que domina constantment les nostres discussions, en virtut de la qual l’escàndol extern hauria de ser la demostració de la validesa d’una obra. La mateixa dicotomia entre ordre i desordre, entre obra de consum i obra de provocació, encara que no perdi validesa, potser s’haurà de reexaminar des d’una altra perspectiva; és a dir, crec que serà possible de trobar elements de ruptura i de contestació en obres que aparentment es presten a un consum fàcil, i adonar-se, en canvi, que certes obres que semblen provocadores i encara fan saltar el públic de la cadira no tenen res de contestatàries… Aquests dies m’he trobat algú que, acusat com a sospitós del fet que un producte li havia agradat massa, el deixava suspès en una zona de dubte…». Etcètera.

1965. Eren els anys en què començava el pop art i, per tant, s’ensorraven les distincions tradicionals entre art experimental, no figuratiu i art de masses, narratiu i figuratiu. Els anys en què Pousseur, referint-se als Beatles, em deia; «Treballen per a nosaltres», sense adonar-se encara que ell també estava treballant per a ells (i hauria de venir Cathy Berberian per mostrar-nos que els Beatles, previ retorn a Purcell, com calia, podien figurar en un concert juntament amb Monteverdi i Satie).



El postmodern, la ironia, l’amenitat

Del 1965 ençà, han quedat definitivament aclarides dues idees. Que es podia retornar a la intriga ni que fos mitjançant citacions d’altres intrigues, i que las citacions podien ser menys consoladores que la intriga citada (l’almanac Bompiani del 1972 va ser dedicat al Retorn de la intriga, bé que a través d’una nova visita, irònica i admirativa alhora, a Ponson du Terrail i a Eugène Sue, i de l’admiració no gaire irònica d’algunes de les millors pàgines de Dumas). ¿Podia haver-hi una novel·la no consoladora, suficientment problemàtica i, tanmateix, amena?

Aquesta sutura, i la recuperació, no solament de la intriga, sinó també de l’amenitat, seria obra dels teòrics nord-americans del postmodernisme.

Malauradament, «postmodern» és un terme que serveix per a tot. Em fa l’efecte que avui s’aplica a tot allò que agrada a qui el fa servir. D’altra banda, sembla que hi ha una temptativa de fer-lo lliscar enrere: abans semblava que esqueia a alguns escriptors o artistes dels vint darrers anys, però, de mica en mica, ha arribat fins a començament de segle i més enrere, i la reculada continua d’aquí a poc, la categoria de postmodern arribarà a Homer.

Penso, però, que el postmodernisme no és una tendència que es pugui circumscriure cronològicament, sinó una categoria espiritual, o, més ben dit, un Kunstwollen, una manera de fer. Podríem dir que cada època té el seu postmodernisme, així com cada època té el seu manierisme (tant és així que em demano si postmodernisme no deu ser el nom modern del manierisme com a categoria metahistòrica). Crec que en cada època s’arriba a moments de crisi com els que descriu Nietzsche en La segona consideració inactual, en què parla dels inconvenients dels estudis històrics. El passat ens condiciona, ens estalona, ens fa xantatge. L’avantguarda històrica (però també aquí parlaria de categoria metahistòrica) tracta de passar comptes amb el passat. La divisa futurista «a baix el clar de lluna» és un programa típic de qualsevol avantguarda, n’hi ha prou de substituir el clar de lluna amb el que escaigui. L’avantguarda destrueix el passat, el desfigura: Les demoiselles d’Avignon són el gest típic de l’avantguarda; després l’avantguarda va més enllà: un cop destruïda la figura, l’anul·la, arriba a l’abstracte, a l’informal, a la tela blanca, a la tela esquinçada, a la tela cremada, en arquitectura serà la condició mínima del curtain wall, l’edifici com a estela, paral·lelepípede pur, fins al collage a l’estil de Bourroughs, fins al silenci o la pàgina en blanc, en música serà el pas de la atonalitat al soroll, al silenci absolut (en aquest sentit el primer Cage és modern).

Però arriba un moment en què l’avantguarda (el modern) ja no pot anar més enllà, perquè ha produït un metallenguatge que parla dels seus textos impossibles (l’art conceptual). La resposta postmoderna al modern consisteix a reconèixer que el passat, vist que no pot ser destruït, perquè la seva destrucció mena al silenci, ha de ser tornat a visitar amb ironia, d’una manera no ingènua. Penso que l’actitud postmoderna és com la d’aquell qui estima una dona molt culta i sap que no li pot dir «t’estimo desesperadament», perquè ell sap que ella sap (i ella sap que ell sap) que, aquestes frases, ja les ha escrites Liala.228 Hi ha una solució, però. Podria dir: «Testimo desesperadament, com diria Liala». En aquest moment, havent defugit una falsa ingenuïtat, havent dit ben clar que ja no es pot parlar ingènuament, haurà dit, però, a la dona, allò que li volia dir: que l’estima, però que se l’estima en una època d’ingenuïtat perduda. Si la dona segueix el joc, haurà rebut igualment una declaració d’amor. Cap dels dos interlocutors no se sentirà innocent, tots dos hauran acceptat el repte del passat, d’allò ja dit que no es pot eliminar, tots dos jugaran conscientment i de grat al joc de la ironia… Però tots dos hauran reeixit un cop més a parlar d’amor.

Ironia, joc metalingüístic, enunciació al quadrat. Per això, si, en el cas del modern, el qui no entén el joc no pot sinó rebutjar-lo, en el cas del postmodern també és possible no entendre el joc i prendre’s les coses seriosament. Fet i fet, això és la qualitat (el risc) de la ironia. Sempre hi ha qui es pren el discurs irònic com si fos seriós. Penso que els collages de Picasso, Juan Gris i Braque eren moderns: per això la gent normal no els acceptava. En canvi, els collages que feia Max Ernst, muntant trossos de gravats vuitcentistes, eren postmoderns; també es poden llegir com un relat fantàstic, com el relat d’un somni, sense adonar-se que representen un discurs sobre el gravat, i potser sobre el collage mateix. Si el postmodern és això, es veu clarament per què eren postmoderns Sterne o Rabelais, per què ho és indiscutiblement Borges, per què en un mateix artista poden conviure, o seguir-se a poca distància, o alternar-se, el moment modern i el postmodern. Vejam, així mateix, el cas de Joyce. El Portrait és la història d’una temptativa moderna. Dubliners, tot i que és anterior, és més modern que el Portrait. Ulysses es troba a la ratlla. Finnegans Wake ja és postmodern, o almenys enceta el discurs postmodern; per ser entès, requereix, no pas la negació d’allò ja dit, sinó la seva reflexió irònica.

Sobre el postmodern s’ha dit gairebé tot des del començament (és a dir, en assaigs com «La literatura de l’exhauriment» de John Barth, que és del 1967 i ha estat publicat recentment al número 7 de la revista Calibano, sobre el postmodemisme nord-americà). No vol pas dir que jo estigui totalment d’acord amb les qualificacions que els teòrics del postmodernisme (Barth inclòs) assignen a escriptors i artistes, establint qui és postmodern i qui no ho és encara Però m’interessa el teorema que els teòrics d’aquesta tendència extreuen de llurs premisses: «El meu escriptor postmodern ideal no imita ni rebutja els seus pares del segle XX ni els seus avis del XIX. Ha paït el modernisme, però no el porta a coll com un pes… Aquest escriptor potser no pot tenir esperances d’arribar als cultors de James Michener i Irving Wallace, o de commoure’ls, per no parlar dels analfabets lobotomitzats dels mass media, però podria tenir esperances d’atènyer i divertir, ni que fos de tant en tant, un públic més ampli del cercle d’aquells que Thomas Mann anomenava els primers cristians, els devots de l’Art… La novel·la postmoderna ideal hauria de superar les diatribes entre realisme i irrealisme, formalisme i “contingudisme”, literatura pura i literatura compromesa, narrativa d’élite i narrativa de massa… L’analogia que prefereixo és més aviat la que es podria establir amb el bon jazz o amb la música clàssica quan tornem a escoltar i a analitzar la partitura descobrim moltes coses que no havíem copsat la primera vegada, però cal que la primera vegada ens pugui corprendre fins al punt de fer-nos venir ganes de tornar a escoltar, i això serveix tant per als especialistes com per als no especialistes». Així deia Barth, l’any 1980, reprenent el tema, però aquesta vegada, amb el títol «La literatura de la plenitud». Naturalment, el tema es pot reprendre posant més èmfasi en la paradoxa, com ho fa Leslie Fiedler. El mateix número de la revista Calibano publica un assaig seu del 1981, i, molt recentment, la nova revista Linea d’ombra publica un debat que va sostenir amb d’altres autors nord-americans. És obvi que Fiedler provoca Fa lloances de El darrer dels mohicans, de la narrativa d’aventures, del Gòtic, de tantes obres barroeres, menyspreades pels crítics, que han sabut crear mites i poblar la imaginació de més d’una generació. Es pregunta si encara apareixerà alguna cosa per l’estil de La cabana de l’oncle Tom, que es pugui llegir amb la mateixa passió a la cuina, a la sala o a l’habitació de la canalla. Posa Shakespeare del cantó dels qui sabien divertir, juntament amb Allò que el vent s’endugué. Tots nosaltres sabem que és un crític massa fi perquè ens el creguem. Només vol trencar la barrera dreçada entre art i amenitat. Intueix que arribar a un públic ampli i poblar-ne els somnis potser avui significa fer avantguarda i, a més a més, ens deixa lliures per dir que poblar els somnis dels lectors no significa necessàriament consolar-los. Pot significar obsedir-los.



La novel·la històrica

Fa dos anys que em nego a respondre a preguntes ocioses. Per exemple: la teva és una obra oberta o no? Què en sé, jo? Això no és pas cosa meva, és cosa vostra. O bé: amb quin dels teus personatges t’identifiques? Déu meu, amb qui s’identifica un autor? Amb els adverbis, és clar.

De totes les preguntes ocioses, la més ociosa ha estat la dels qui suggereixen que contar sobre el passat és una manera de fugir del present. És cert?, em pregunten. És probable, contesto, si Manzoni va contar sobre el segle XVII és perquè no linteressava el XIX; el Sant’Ambrogio de Giusti parla als austríacs del seu temps, i, en canvi, és evident que el Giuramento di Pontida de Berchet parla de faules del temps passat. Love story es compromet amb la seva època, mentre La Cartoixa de Parma només explicava fets esdevinguts feia vint-i-cinc anys… No cal dir que tots els problemes de l’Europa moderna es formen, tal com els sentim avui, a l’Edat Mitjana, des de la democràcia comunal fins a l’economia bancària, des de les monarquies nacionals fins a les ciutats, des de les noves tecnologies fins a les revoltes dels pobres: l’Edat Mitjana és la nostra infantesa, a la qual cal tornar per fer l’anamnesi. Però també es pot parlar de l’Edat Mitjana en l’estil d’Excalibur. O sigui que el problema és un altre, i no es pot defugir. Què vol dir escriure una novel·la històrica? Crec que hi ha tres maneres de contar sobre el passat. Una és el romanç, des del cicle bretó fins a les històries de Tolkien, i també inclou la «Gothic novel», que no és pas novel, sinó precisament romanç. El passat com a escenografia, pretext, construcció fabulosa, per deixar que s’esbravi la imaginació. De manera que no cal ni tan sols que el romanç es descabdelli en el passat, és suficient que no es descabdelli ara i aquí i que no parli de l’ara ni de l’avui, ni per al·legoria. Moltes obres de ciència ficció són romanç pur. El romanç és la història d’un en un altre lloc.

Després hi ha la novel·la de capa i espasa, com la de Dumas. La novel·la de capa i espasa tria un passat «real» i reconeixedor, i per fer-lo reconeixedor el pobla amb personatges ja enregistrats per l’enciclopèdia (Richelieu, Mazarino), als quals fa acomplir accions que l’enciclopèdia no enregistra (haver trobat Milady, haver tingut contactes amb un tal Bonacieux), però que no contradiuen l’enciclopèdia. Naturalment, per corroborar la impressió de realitat, els personatges històrics faran també allò que (per consens de la historiografia) han fet (assetjar La Rochelle, haver tingut relacions íntimes amb Anna d’Àustria, haver estat involucrats amb la Fronda). Dins aquest quadre («ver») s’insereixen els personatges de fantasia, els quals, però, manifesten sentiments que també podrien ser atribuïts a personatges d’altres èpoques. El que fa d’Artagnan recuperant a Londres les joies de la reina, ho hauria pogut fer també el segle XV o el XVII. No cal viure en el segle XVII per tenir la psicologia de d’Artagnan.

En la novel·la històrica, en canvi, no cal que entrin en escena personatges reconeixedors en termes d’enciclopèdia general. Penseu en Els promesos, on el personatge més conegut és el cardenal Frederic, que abans de Manzoni poques persones coneixien (era molt més conegut l’altre Borromeo, sant Carles). Però tot el que fan Renzo, Lucia o Fra Cristòfor no es podia fer sinó a la Llombardia del segle XVII. El que els personatges fan serveix per fer entendre més bé la història, el que ha passat. Esdeveniments i personatges són inventats, i tanmateix ens diuen coses sobre la Itàlia d’aquella època que els llibres d’història no ens havien dit tan clarament.

En aquest sentit jo certament volia escriure una novel·la històrica, i no pas perquè Ubertino o Michele vagin existir de debò i diguin si fa no fa el que van dir de debò, sinó perquè tot allò que deien personatges ficticis com Guillem, en aquella època s’hauria hagut de dir.

No sé pas fins a on he estat fidel a aquest propòsit. No crec pas haver-lo desatès quan emmascarava citacions d’autors posteriors (com ara Wittgenstein) fent-les passar per citacions d’aquella època. En aquests casos sabia prou bé que no era pas que els meus medievals fossin moderns, sinó, si de cas, eren els moderns que pensaven en medieval. Més aviat, el que em pregunto és si de vegades no he atribuït als meus personatges ficticis una capacitat de confegir, amb els disiecta membra de pensament totalment medievals, alguns hircocérvols conceptuals que l’Edat Mitjana no hauria reconegut com a propis. Però crec que una novel·la històrica també ha de fer això: no solament localitzar en el passat les causes del que va passar després, sinó també perfilar el procés en virtut del qual aquelles causes s’han aviat lentament a produir llurs efectes.

Si un personatge meu, comparant dues idees medievals, en treu una tercera idea més moderna, fa exactament allò que la cultura ha fet després, i, encara que ningú no hagi escrit mai el que ell diu, és segur que algú, ni que sigui confusament, hauria hagut de començar a pensar-ho (per bé que no ho digui, aclaparat per qui sap les pors i qui sap els pudors).

En qualsevol cas, hi ha un fet que m’ha divertit molt: cada vegada que un critic o un lector ha escrit o ha dit que un personatge meu afirmava coses massa modernes, en tots aquests casos s’ha escaigut que eren citacions textuals del segle XIV.

I hi ha d’altres pàgines en què el lector ha assaborit com si fossin menges exquisidament medievals actituds que a mi em feien l’efecte de ser il·lícitament modernes. El cas és que cadascú té la seva idea, en general corrompuda, de l’Edat Mitjana. Només els monjos d’aleshores coneixem la veritat; però, de vegades, el fet de dir-la ens pot portar a la foguera.



Per acabar

Al cap de dos anys d’haver escrit la novel·la, vaig trobar una nota del 1953, quan encara era a la Universitat:

«Horaci i l’amic criden el comte de P. per tal de resoldre el misteri del fantasma. El comte de P., cavaller excèntric i flegmàtic. En contrast amb ell, un jove capità de la guàrdia danesa que gasta mètodes nord-americans. Descabdellament normal de l’acció seguint les línies de la tragèdia. Al darrer acte, el comte de P. aplega la família i explica el misteri; l’assassí és Hamlet. Massa tard, Hamlet mor».

Uns anys després vaig descobrir que Chesterton havia tret d’alguna banda una idea semblant. Sembla que recentment el grup de l’Oulipo ha construït una matriu de totes les situacions policíaques possibles i ha descobert que encara no s’ha escrit cap llibre en què l’assassí sigui el lector.

Moralitat: hi ha idees obsessives, i no són mai personals; els llibres es parlen entre si, i una veritable enquesta policíaca ha de proveir que els culpables som nosaltres.





UMBERTO ECO (Alessandria, Piemont, 5 de gener de 1932 - Milà, Llombardia, 19 de febrer de 2016) va ser un semiòleg, filòsof i escriptor italià, de renom internacional, l’obra del qual és imprescindible per entendre la història del segle XX i dels nostres dies. Durant força temps es va dedicar a l’ensenyament a la Universitat de Bolonya, i els seus assajos són textos de consulta obligada a les universitats d’arreu del món. Fa més de trenta anys es va endinsar en el món de la ficció amb El nom de la rosa (1980), una novel·la que el va convertir en un autor valorat no tan sols per la crítica, sinó també pel gran públic. Després d’aquest primer èxit van seguir El pèndol de Foucault (1988), L’illa del dia abans (1994), Baudolino (2000), La misteriosa flama de la reina Loana (2004), El cementiri de Praga (2010) i Número Zero (2015).





Notes


1. El manuscrit de Dom Adso de Melk, traduït al francès a partir de l’edició de Dom J. Mabillon (A la impremta de l’Abadia de la Font [Abadia de Santa Maria de París], París 1984). [TORNAR]

2. Recopilació de textos antics, és a dir, col·lecció d’algunes obres antigues i opuscles de tota mena, de poemes, de cartes, de diplomes, d’epitafis, etc. A la manera germànica, amb algunes anotacions, i disquisicions del Reverend Pare Dom Joan Mabillon, prevere i monjo de l’Orde de Sant Benet, de la Congregació de Sant Maur. Nova edició a la qual s’han afegit la vida i alguns opuscles de Mabillon, a saber Dissertació quant al Pa Eucarístic, àzim i fermentat, a l’Eminentíssim Cardenal Bona. S’afegeix al final un opuscle d’Ildefons Bisbe espanyol que tracta del mateix tema. Y una carta d’Eusebi romà a Teòfil gal, Del culte als sants desconeguts. A París, a la impremta de Levesque, al Pont de Sant Miquel, 1721, amb permís del Rei. [TORNAR]

3. Montalant, a la casa dels Pares Agustins al costat del riu [Sena] (vora el Pont de Sant Miquel). [TORNAR]

4. «En recordar aquests detalls, m’arribo a qüestionar si són reals, o bé si els he somniat». [TORNAR]

5. La Repubblica, 22 de setembre del 1977 (N. de l’A.). [TORNAR]

6. Liber aggregationis seu liber secretorum Alberti Magni, Londinium, juxta pontem qui vulgariter dicitur Flete brigge, MCCCCLXXXV (N. de l’A.). (Llibre augmentat o El llibre dels secrets d’Albert el Gran, A Londres, al costat del pont vulgarment anomenat pont de la Flota, 1485.) [TORNAR]

7. Les admirables secrets d’Albert le Grand, A Lyon, Chez les Héritiers Beringos, Fratres, à l’Enseigne d’Agrippa, MDCCLXXV; Secrets merveilleux de la Magie Naturelle et Cabalistique du Petit Albert, A Lyon, ibidem, MDCCXXIX (N. de l’A.). (Els secrets meravellosos d’Albert el Gran, A Lió, a la casa dels Hereus dels Germans Beringos, amb la divisa d’Agripa, 1775; Els secrets meravellosos de la Màgia Natural i Cabalística del Petit Albert, A Lió, al mateix lloc, 1729.) [TORNAR]

8. «Vaig cercar descans arreu, i enlloc no vaig trobar-lo tret d’en un racó amb un llibre». [TORNAR]

9. Ara hi veiem de manera fosca, com en un mirall poc clar. [TORNAR]

10. Al peu de la lletra, exactament. [TORNAR]

11. La capital del món, referint-se a Roma. [TORNAR]

12. Ús de fet (no de dret). [TORNAR]

13. Ja que entre alguns. [TORNAR]

14. Discursos per a nens, per a adolescents, per a dones. [TORNAR]

15. Adúlter, fornicador. [TORNAR]

16. Governats per un sol home. [TORNAR]

17. «Que, sense força animal, es moguin amb un impuls incomparable, i instruments que volin amb un home assegut en mig de l’aparell donant voltes a un mecanisme mitjançant el qual unes ales artificials traspassin l’aire, a la manera d’un ocell volador.» [TORNAR]

18. Cada criatura del món / com un llibre o un quadre / se’ns mostra en un mirall. [TORNAR]

19. «El cap ha de ser petit i amb la pell ben enganxada als ossos; les orelles, petites i punxegudes; els ulls, grans; els badius, amples; el coll, dret; la crinera i la cua, espesses; els unglots, rodons i ferms». [TORNAR]

20. Paraula mental, concepte. [TORNAR]

21. Sala de l’abadia destinada a la transcripció de còdexs i a la redacció d’escriptures. [TORNAR]

22. Seràs sacerdot per sempre. [TORNAR]

23. Davant dels monjos. [TORNAR]

24. Un monestir sense llibres és com una ciutat sense riqueses, una fortalesa sense guarnició, una cuina sense estris, una taula sense menjar, un hort sense plantes, un prat sense flors, un arbre sense fulles… [TORNAR]

25. El món envelleix. [TORNAR]

26. Les imatges són la literatura dels llecs. [TORNAR]

27. Penitentiam agite mal pronunciat; Penediu-vos! [TORNAR]

28. Per convenció. [TORNAR]

29. Fragments dispersos. [TORNAR]

30. Si es permès de comparar les coses grans amb les petites. [TORNAR]

31. Ves enrere. [TORNAR]

32. L’arbre de la vida crucificada de Jesucrist. [TORNAR]

33. Germans i pobres ermitans del Senyor (segons la regla de) Celestí. [TORNAR]

34. Per ferma prevenció. [TORNAR]

35. Vaig sortir del paradís. [TORNAR]

36. Va errant pel món com un vagabund. [TORNAR]

37. Per l’autor de les regles, decretal de Joan XXII. [TORNAR]

38. Esperit de llibertat. [TORNAR]

39. L’home nu jeia amb la dona nua… [TORNAR]

40. Però no s’acoblaven l’un amb l’altra… [TORNAR]

41. El lleny de la vida, text de Sant Bonaventura en què Ubertino s’inspirà per al seu Arbor Vitae. [TORNAR]

42. El primer dels quals, purificat amb el carbó seràfic i encès per un ardor celestial semblava que ho incendiava tot. El segon, en canvi, fecundat en virtut per la paraula veritable de la predicació brillava lluminós sobre la tenebra del món. [TORNAR]

43. La mort és el repòs del peregrí, és la fi de tot l’esforç. [TORNAR]

44. Teatre de la salut, tractat mèdic medieval. [TORNAR]

45. Les virtuts de les herbes. [TORNAR]

46. Les Plantes. [TORNAR]

47. Les causes. [TORNAR]

48. Lectura d’arguments religiosos. [TORNAR]

49. Claror. [TORNAR]

50. El pentagon de Salomó; L’art de parlar i d’entendre la llengua hebraica; Els metalls; Àlgebra; (Guerres) púniques; Gestes dels francs; Lloances de la Santa Creu; L’edat del món i de l’home de Flavi Claudi Giordano, classificats individualment per lletres i per llibres de la A a la Z. [TORNAR]

51. El bibliotecari haurà de tenir un registre de tots els llibres ordenat per matèries i per autors i els haurà d’ordenar i desar per separat amb una signatura escrita. [TORNAR]

52. Al primer (armari) dels grecs. [TORNAR]

53. Al tercer (armari) dels anglesos. [TORNAR]

54. Recull de salms, especialment els de l’Antic Testament. [TORNAR]

55. Fulls de vitel·la. [TORNAR]

56. Feu callar tots els prodigis, / la terra ha pujat damunt el cel, / sigui aquest per a vosaltres el prodigi. [TORNAR]

57. La terra a dalt i el cel a baix / sigui aquest per a vosaltres / el més gran dels prodigis. [TORNAR]

58. No dir paraules vanes o que facin riure. [TORNAR]

59. Foteses. [TORNAR]

60. Opuscle de l’Anticrist. [TORNAR]

61. Ulls de vidre amb muntura! [TORNAR]

62. Vidres de llegir per als ulls. [TORNAR]

63. Per tal com en són injustos posseïdors. [TORNAR]

64. Per voluntat pròpia. [TORNAR]

65. Els pobres menjaran. [TORNAR]

66. Ben segur que podia, però no està escrit que acostumés a fer-ho. [TORNAR]

67. Menja, ja està cuit. [TORNAR]

68. Però tu, Senyor, tingues pietat de nosaltres. [TORNAR]

69. El nostre auxili és el nom del Senyor. [TORNAR]

70. Que ha fet el cel i la terra. [TORNAR]

71. Nínxol. [TORNAR]

72. Beneïm al Senyor. [TORNAR]

73. Gràcies al Senyor. [TORNAR]

74. Obre’m els llavis, Senyor, i proclamaré la teva lloança. [TORNAR]

75. Veniu, celebrem el Senyor. [TORNAR]

76. Déu que és la resplendor admirable dels Sants. [TORNAR]

77. Ja ha sortit l’astre de la llum. [TORNAR]

78. Cada criatura del món, com un llibre o un escrit… [TORNAR]

79. Crec en un sol Déu… [TORNAR]

80. Del grec, medicament o metzina. [TORNAR]

81. Ficcions. [TORNAR]

82. Naturalment. [TORNAR]

83. A la terra hi ha una casa que sona amb veu alta i clara / la casa ressona tota però té un hoste que no parla / i es mouen tots dos alhora, hoste i casa a la vegada. (El riu i el peix). [TORNAR]

84. «El límit d’Àfrica». [TORNAR]

85. Recapitulació, resum final d’un text. [TORNAR]

86. Les faules dels poetes prenen el nom de la paraula fando (contes) perquè no són fets ocorreguts de veritat sinó ficcions construïdes amb paraules. [TORNAR]

87. «El desè graó de la humilitat és quan no riu fàcilment o de seguida, perquè està escrit: “El neci, quan riu, aixeca la veu”». [TORNAR]

88. «De vegades ric, faig broma, jugo, soc humà». [TORNAR]

89. «Però les grolleries i les paraules ocioses i que fan riure, les condemnem en tot lloc a una eterna reclusió, i no permetem que el deixeble obri la boca per a expressions d’aquesta mena». [TORNAR]

90. Espiritualment enginyoses. [TORNAR]

91. El capteniment i la conversa del monjos. [TORNAR]

92. «Després dels arguments seriosos, et pots permetre alguna broma, però amb mesura i dignitat». [TORNAR]

93. «Déu no existeix». [TORNAR]

94. «Tu ets Pere», el joc de paraules és entre Pere (petrus) i pedra (petram). [TORNAR]

95. Respondre «sí» a la pregunta «Ets el fill de Déu?» hauria estat una blasfèmia; Jesús, per tant, posa en boca de Caifàs l’afirmació en respondre «Tu ho has dit» (Mateu, c.26, v.64). [TORNAR]

96. «T’aixecaré la roba fins a la cara». [TORNAR]

97. «Perquè se’t vegin les cuixes i el darrere». [TORNAR]

98. Mirall dels ximples. [TORNAR]

99. Els genitals. [TORNAR]

100. Jocs. [TORNAR]

101. Aleshores l’anus va cantar horriblement. [TORNAR]

102. Salva’m de la gola del lleó. [TORNAR]

103. Aquell laberint descriu clarament aquest món. [TORNAR]

104. Ample per a qui entra, però estret per a qui vol sortir-ne. [TORNAR]

105. L’aigua, font de la vida. [TORNAR]

106. Em mig d’un banquet ofert pel rei Baltasar, una mà misteriosa va escriure aquestes paraules a la paret; només Daniel va saber interpretar-les com a presagi de la mort del rei (Daniel, c.5). [TORNAR]

107. És grec, és il·legible (no ho se llegir). Sovint, els amanuenses medievals afegien aquesta nota quan, em mig d’un text llatí, trobaven una citació en grec que no sabien traduir. [TORNAR]

108. En el mateix moment de cometre l’acció. [TORNAR]

109. Revelació de Jesucrist. [TORNAR]

110. Al damunt dels vint-i-quatre trons. [TORNAR]

111. El nom del qual era Mort. [TORNAR]

112. Va enfosquir el sol i l’aire. [TORNAR]

113. Foren (abocats a la terra) una pedregada i un foc. [TORNAR]

114. En aquells dies. [TORNAR]

115. El primogènit (dels qui retornen) d’entre els morts. [TORNAR]

116. Un astre gegantí caigué del cel. [TORNAR]

117. Cavall blanc. [TORNAR]

118. Us desitjo la gràcia i la pau. [TORNAR]

119. La tercera part de la terra va quedar abrusada. [TORNAR]

120. Les imatges. [TORNAR]

121. Els ulls. [TORNAR]

122. Els rajos de les estrelles… [TORNAR]

123. Bestiari. [TORNAR]

124. Llibre dels monstres de menes diverses. [TORNAR]

125. Que reposin del seu esforç. [TORNAR]

126. Una dona que tenia el sol per vestit (Apocalipsi, c.12, La dona i el drac). [TORNAR]

127. El narcòtic (opi, haixix…?) que, segons Marco Polo a la crònica dels seus viatges, el vell Aladí administrava als seus homes per fer-los creure que havien entrat al paradís. [TORNAR]

128. Els medicaments, de Quint Serè; Fenòmens; Llibre d’Isop de la naturalesa dels animals; Llibre de cosmografia, d’Ètic traduït pel beat Jerònim; Tres llibres que el bisbe Arnulf va fer escriure a Adamnà sobre Terra Santa mar enllà; Opuscle de Quint Juli Hilarió sobre l’origen del món; Llocs i meravelles del món, de Solini Polyhistor; Almagest (tractat d’astronomia de Ptolemeu)… [TORNAR]

129. És així i no és així. [TORNAR]

130. Antigues mesures de volum amb valor variable segons l’època i el territori. L’almud, aquí, podrien ser dos litres i el sextari, mig litre, aproximadament. [TORNAR]

131. «El producte de la ignorància dels llecs no arriba a cap resultat si no és per casualitat. En canvi, allò que és obra de la saviesa és avalat per una llei certa i s’encamina amb eficàcia cap a la finalitat correcta». [TORNAR]

132. Pràctica del deure d’investigar la perversitat herètica. [TORNAR]

133. «Aquest pedra té dins seu una semblança amb el cel». [TORNAR]

134. Tots els efectes de les causes naturals s’esdevenen per línies, angles i figures regulars. Altrament és impossible saber-ne el motiu. [TORNAR]

135. Poema figuratiu o cal·ligrama. [TORNAR]

136. «Penediu-vos, ja que el Regne del cel és a prop». [TORNAR]

137. Ja n’hi ha prou, d’aquest color! [TORNAR]

138. Són bells, certament, els pits que sobresurten poc i són moderadament turgents, subjectats amb suavitat sense que fluctuïn lliurement , retinguts però no comprimits… [TORNAR]

139. Història de l’heresiarca fra Dolcino. [TORNAR]

140. En el nom del Senyor, amén. Aquesta és una sentència condemnatòria amb càstig de pena corporal aprovat i, per aquest mateix escrit, pronunciada i promulgada com a sentència… [TORNAR]

141. Joan de Jaume, anomenat fra Michele, de la comunitat de Sant Frigidià; home de mala condició i de pitjor comportament, vida i reputació; herètic i embrutit per la màcula herètica, que creu i afirma en contra de la fe catòlica… que no cal tenir Déu davant els ulls sinó, per contra, els enemics del gènere humà; conscientment, amb premeditació i amb la intenció i l’ànim de fer mal exercint la perversitat herètica, va tenir relació amb els fraticelli; els anomenats fraticelli de la vida pobre, acusats com a herètics i cismàtics; i va ser-ne seguidor, de les sectes depravades i de les seves heretgies i continua en contra de la fe catòlica… i va arribar a la dita ciutat de Florència i als lloc públics d’aquesta ciutat consta a aquesta inquisició que va creure, va mantenir i va afirmar obstinadament, de cor i de paraula… que Crist el nostre redemptor no posseïa res de propi ni de comú, sinó que tot allò que les Sagrades Escriptures afirmen que va tenir era només per la necessitat de l’ús immediat. [TORNAR]

142. Ens consta, també, per tot el que fins ara ha estat dit i per la sentència dictada per l’esmentat senyor bisbe florentí, que l’anomenat Joan és herètic, contrari a corregir-se i esmenar-se de tan grans errors i heretgies i a adreçar-se al camí recte de la fe; que Joan és irreductible, tenaç i obstinat en els seus errors perversos que ja han estat dits; per tal que Joan no s’en vanti, d’aquestes opinions criminals i d’aquests errors maliciosos i per a que el seu càstig serveixi d’exemple als altres; sigui dut, per tant, el tal Joan, anomenat fra Michele, herètic i cismàtic, al lloc habitual de la justícia i allà mateix sigui cremat i consumit pel foc encès i les flames ardents fins que sigui ben mort i l’ànima es separi del cos. [TORNAR]

143. «Morirem pel Senyor». [TORNAR]

144. El conte parla de tu. [TORNAR]

145. Força del desig. [TORNAR]

146. Molt bella. [TORNAR]

147. Impressionant com un exèrcit amb les banderes alçades. [TORNAR]

148. Oh, estel brillant entre les noies. [TORNAR]

149. Oh, porta tancada, font del jardí, cambra que desa essències, cambra perfumada! [TORNAR]

150. Oh, defalleixo [TORNAR]

151. Veig la causa de la meva feblesa però no me n’allunyo. [TORNAR]

152. Tot estava bé. [TORNAR]

153. Qualsevol figura mostra més evidentment la veritat com més clarament es veu, per la manca de semblança, que és una figura i no la realitat mateixa. [TORNAR]

154. Tots els animals s’entristeixen després del coit. [TORNAR]

155. De dues premisses particulars no se n’obté cap conclusió. [TORNAR]

156. Per tant. [TORNAR]

157. El terme mitjà ha de ser general en una o més premisses. [TORNAR]

158. Mot mnemotècnic per a un dels modes vàlids dels sil·logismes. [TORNAR]

159. Les dones pobres de les aldees. [TORNAR]

160. Per tant, cometen pecat mortal quan pequen amb qualsevol llec; més mortal encara, quan pequen amb un clergue que ha rebut els ordes sagrats; i el més mortal de tots, quan pequen amb un religiós mort per al món. [TORNAR]

161. Els actes de l’apetit sensitiu, quan s’acompanyen de transmutacions corporals, s’anomenen passions; no són actes de la voluntat. [TORNAR]

162. L’apetit mou a fer realitat allò que es desitja per tal que, en assolir-ho, cessi aquest impuls. [TORNAR]

163. L’amor fa que les coses estimades, d’alguna manera, s’uneixin a l’amant; l’amor és millor coneixedor que el coneixement. [TORNAR]

164. Des de dins, sota la pell. [TORNAR]

165. Origen de disputa. [TORNAR]

166. Vincle amb la persona estimada. [TORNAR]

167. Pel gran amor que té a les coses que existeixen. [TORNAR]

168. Actuar per la persona estimada. [TORNAR]

169. Quan els vererables. [TORNAR]

170. Corona del regne, de la mà de Déu. [TORNAR]

171. Diadema de l’imperi, de la mà de Pere. [TORNAR]

172. Taxes de la penitència sagrada. [TORNAR]

173. Història dels anglis, de Breda… I, també, de Breda, Edificació d’un temple, El tabernacle, Els temps, el càlcul, la crònica i el cercle de Dionís, Ortografia, Regles mètriques, Vida de sant Cutbert, L’art de les mesures. [TORNAR]

174. Similitud retòrica, Distinció dels espais retòrics. [TORNAR]

175. Aquest mar escumós envolta les vores del món / batent-ne els marges amb onades fluctuants. / Irromp amb muntanyes ondulants als deserts de pedra. / Remou la sorra sota el bram del rompent / esquitxa amb rudesa el seu solc d’escuma, / tothora es sacseja amb esclats de soroll… [TORNAR]

176. Al capdavant de tots els poemes pròcers i sobretot amb privilegi patern especial i pietós, un panegíric i poemes dispersos publicats sota la volta del cel… [TORNAR]

177. Foc; coent (ja que sona com coure les coses crues); ardor; calax pel calor; fragon pel fragor de la flama; rogenc pel roig, fumador; cremador perquè crema; viciós perquè vivifica els penis impotents; pedrenyós perquè surt del pedrenyal, d’aquí que sílex no estigui ben dit si no volem dir d’on surten les espurnes; i eneu, del déu Enees, perquè viu en el foc o perquè dóna ànima als aliments. [TORNAR]

178. En el nom del Pare i de la Filla. [TORNAR]

179. Aquí hi ha els lleons. [TORNAR]

180. Mirall de l’amor. [TORNAR]

181. «Aquells qui confonen l’ànima amb els vicis i les pertorbacions del cos, d’una banda desfan allò que és útil i necessari per a la vida i, de l’altra, alteren l’ànima neta i transparent amb el fang del desig carnal, contaminant, d’aquesta manera, la puresa i la resplendor del cos, mostren que això és perjudicial per als deures de la vida». [TORNAR]

182. «Negra i amarga». [TORNAR]

183. Llibre de la continència. [TORNAR]

184. Inquietud sexual. [TORNAR]

185. Desitjos. [TORNAR]

186. Gat. [TORNAR]

187. Les lleis. [TORNAR]

188. Sobre els seus miralls. [TORNAR]

189. Algunes demandes. [TORNAR]

190. Enemic de la pau. [TORNAR]

191. A causa d’alguns. [TORNAR]

192. Entre els nostres béns. [TORNAR]

193. Va sortir qui sembra. [TORNAR]

194. Els noms són conseqüència de les coses. [TORNAR]

195. Tres llibre sobre les plantes. [TORNAR]

196. El tresor de les herbes. [TORNAR]

197. De la paraula. [TORNAR]

198. La planta del Senyor que brota de l’arrel de la fe. [TORNAR]

199. Abigor, peca per nosaltres… Amó, tingues misericòrdia de nosaltres… Samael, deslliura’ns del bé… Belial, tingues pietat… Focalor, guia’m en la meva corrupció… Haborym, condemnem al Senyor… Zaebos, obriràs el meu anus… Lleonard, ruixa’m amb la teva esperma i m’embrutiré… [TORNAR]

200. Cinyell del diable. [TORNAR]

201. Van seure. [TORNAR]

202. Els prínceps van seure / i en contra meu / deliberaven, inics. / Em van perseguir. / Ajuda’m, Senyor, / Déu meu, salva’m / per la teva gran misericòrdia. [TORNAR]

203. Terminologia del cant gregorià. [TORNAR]

204. Abat àgraf (que no coneix o no se serveix de l’escriptura). [TORNAR]

205. Matisos dels olors. [TORNAR]

206. Dies d’ira. [TORNAR]

207. «Sé que aquestes terres, delimitades pels límits descrits en aquest document, des de fa trenta anys que pertanyen al monestir de Sant Benet». [TORNAR]

208. Negra però bella. [TORNAR]

209. «Que es desfaci de riure, que es retorci la boca». [TORNAR]

210. Dia de llàgrimes aquell / en què el pecador ressorgirà de la pols / per ser jutjat com a reu. / Tingues pietat d’ell, Senyor. / Oh Jesús pietós, / dóna’ls el repòs etern. [TORNAR]

211. El sopar de Cebrià. [TORNAR]

212. Divertiments dels monjos. [TORNAR]

213. «Em plau jugar, ser alegre Papa Joan, accepta’m. Si et plau, pots riure tu també». [TORNAR]

214. Galdric cau de tant riure / Zacaries se n’admira, / ajagut al llit / Anastasi ensenya… [TORNAR]

215. I. (àrab) Dites d’alguns ximples. / II. (sirià) Opuscle egipci d’alquímia. / III. Exposició del mestre Alcòfribas del Sopar del beat Cebrià, bisbe de Cartago. / IV. Llibre acèfal sobre la violació de verges i l’amor de les bagasses. [TORNAR]

216. So, to i pulsació. [TORNAR]

217. Suposició material. [TORNAR]

218. De tot el cos va fer-ne llengua. [TORNAR]

219. Ha d’enrertirar l’escala després d’haver-hi pujat… [TORNAR]

220. No era en el terratrèmol, el Senyor tampoc no era en el terratrèmol. [TORNAR]

221. Cosa de ningú, béns apropiables. [TORNAR]

222. Començament. [TORNAR]

223. Té, i llegeix. [TORNAR]

224. On és ara la teva glòria, Babilònia? [TORNAR]

225. Com n’és de profitós, de joiós i de dolç seure en solitud, i callar, i parlar amb Déu. [TORNAR]

226. Déu no fa gens de soroll, no el mouen ni l’aquí ni l’ara. [TORNAR]

227. De la rosa original, roman el nom; el nom nu és el que en servem. [TORNAR]

228. Corín Tellado a la italiana (N. del T.). [TORNAR]





