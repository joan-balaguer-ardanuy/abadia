L’Imperi Galàctic s’esfondrava. Estès per milions de mons, de punta a punta de la doble espiral de la Via Làctia, el Primer Imperi vivia una irreversible decadència. Fins que un home en va ser realment conscient: Hari Seldon, que va desenvolupar fins al límit del geni creatiu la ciència de la psicohistòria. Una ciència que feia del rebot de la bola de billar una equació aplicable a la massa d’habitants de l’Imperi. Hari Seldon posa així els fonaments que faran possible l’inici de la fi de la decadència i la fundació d’un Segon Imperi més fort i permanent.

Segona part de l’exitosa «Trilogia de la Fundació» d’Asimov.





Isaac Asimov





Fundació i Imperi


Trilogia de la Fundació - 2



ePUB v2.0

Raticulina 20.10.13





Títol original: Foundation and Empire

Isaac Asimov, 1952

Traducció: Sílvia Aymerich, 2000

Il·lustració de portada: The World of the Naive (1965), de Max Ernst

Edició digital: Raticulina (v1.0)

Segona edició: EpubCat (v2.0)

Digitalització: Raticulina

ePUBCat base r1.3





PRIMERA PART

EL GENERAL





1. La recerca dels màgics


BEL RIOSE… En la seva relativament curta carrera, Riose es va guanyar el títol de «El darrer dels imperials» i s’ho va ben guanyar. Un estudi de les seves campanyes el revelen com a equiparable a Peurifoy pel que fa a l’habilitat estratègica i potser superior en la seva habilitat per manejar homes. El fet que nasqués en el temps de declivi de l’Imperi va fer impossible que pogués igualar el rècord de Peurifoy com a conqueridor. Tot i així va tenir la seva oportunitat, i va ser el primer dels generals de l’Imperi a fer-ho, quan va plantar cara a la Fundació obertament.

ENCICLOPÈDIA GALÀCTICA[1]

Bel Riose viatjava sense escorta, la qual cosa no és pas el que assenyala l’etiqueta de la cort per al cap de la flota estacionada en un sistema estel·lar ja advers a la Marca de l’Imperi Galàctic.

Però Bel Riose era jove i vigorós —prou vigorós com per ser enviat tan a prop de la fi de l’univers com fos possible per una cort insensible i calculadora—, i, a més, era curiós.

Contes estranys i improbables, repetits amb gran imaginació per centenars de persones i vagament coneguts per milers d’altres, intrigaven aquesta última qualitat seva; la possibilitat d’una aventura militar engrescava les altres dues qualitats. La combinació de les tres era aclaparadora.

Era fora del vehicle terrestre poc elegant que s’havia apropiat, davant la porta de la mansió decadent que constituïa el seu destí. Esperà. L’ull fotònic que controlava la visió de l’entrada s’havia activat, però va ser una mà la que va obrir.

Bel Riose somrigué al vell:

—Sóc Riose…

—Ja el reconec. —El vell romangué al seu lloc tot tibat i sense mostrar cap sorpresa—. La seva missió?

—Una missió de pau. —Reculà un pas en un gest de submissió—. Si vostè és Ducem Barr, li demano el favor d’una conversa.

Ducem Barr es féu cap a un costat i a l’interior de la casa les parets s’il·luminaren de vida. El general entrà a la llum del dia.

Tocà la paret de l’estudi; després es mirà fixament la punta dels dits.

—Tenen això a Siwenna?

—Suposo que a tot arreu no. —Barr somrigué lleument—. M’ocupo jo mateix del manteniment tan bé com puc. M’haurà de disculpar per haver-lo fet esperar a la porta.

L’enginy automàtic enregistra la presència d’un visitant, però ja no obre la porta.

—No dóna l’abast a les reparacions? —La veu del general era lleugerament burleta.

—Ja no hi ha recanvis. Segui, senyor. Beu te?

—A Siwenna? Senyor meu, és socialment impossible no beure’n aquí.

El vell patrici es retirà sense fer soroll amb una lenta inclinació que formava part del llegat cerimoniós deixat per una aristocràcia enyoradissa dels millors dies del segle passat.

Riose seguí amb els ulls la figura del seu amfitrió que se n’anava, i la seva urbanitat es tornà una mica incerta. La seva educació havia estat purament militar; de la seva experiència se’n podia dir el mateix en molts casos. Havia fet front a la mort, tal com mana el clixé, però sempre una mort molt familiar i tangible. En conseqüència, no hi havia inconsistència en el fet que el lleó idolatrat de la Vintena Flota sentís sobtadament un calfred en l’atmosfera de resclosit d’una cambra antiga.

El general reconegué les petites caixes d’ivori negre que aguantaven els llibres dels prestatges. Els títols no li eren familiars. Va deduir que l’ampla estructura en un extrem de l’habitació era el receptor que transformava els llibres, si es desitjava, en audiovisuals. Mai no n’havia vist funcionar cap, però n’havia sentit a parlar.

Una vegada havia sentit a dir que molt abans, durant l’època daurada, quan l’Imperi abastava tota la Galàxia, nou de cada deu cases tenien aquests receptors… i aquestes rengleres de llibres.

Però ara hi havia límits a observar; els llibres eren per als vells. I de tota manera, la meitat de les històries que es contaven en els vells temps eren mítiques. Més de la meitat.

El te va arribar i Riose s’assegué. Ducem Barr alçà la seva tassa:

—En honor seu.

—Gràcies. En el de vostè.

—Diuen que és jove. Trenta-cinc?

—Gairebé. Trenta-quatre.

—En aquest cas —digué Barr amb un lleuger èmfasi—, no podria començar millor que informant-lo que malauradament no estic en possessió d’encanteris, pocions ni filtres d’amor. Com tampoc estic en absolut en posició d’aconseguir-li els favors de cap joveneta que l’atregui.

—No necessito pas ajuda artificial en aquest aspecte, senyor. —La complaença innegablement present en la veu del general cobrà un toc de diversió—. Rep moltes comandes per a aquesta mena de productes?

—Prou. Malauradament, el públic mal informat tendeix a confondre la saviesa amb la màgia, i la vida amorosa sembla el factor que requereix la més gran quantitat de potingues màgiques.

—I això semblaria la cosa més natural. Però difereixo en aquest punt. Jo no relaciono la saviesa amb altra cosa que no sigui el mitjà per respondre preguntes difícils.

—Pot anar tan errat com ells! —considerà el siwennià, ombrívol—. Tant pot ser que sí com que no.

El jove general va deixar la tassa en la seva coberta lluent i la tornà a omplir. Hi tirà la càpsula aromàtica que va fer un petit xap.

—Digueu-me, doncs, patrici, qui són els màgics? Els màgics de veritat.

Barr semblà sorprès en sentir un títol que feia tant que no escoltava.

—No hi ha màgics —respongué.

—Però la gent parla d’ells. Per tot Siwenna circulen molts d’aquests contes. S’han creat cultes al seu voltant. Hi ha alguna connexió estranya entre això i aquells grups, d’entre els seus conciutadans, que somnien en els antics temps i allò que anomenen llibertat i autonomia i els fa caure la bava. Eventualment l’assumpte podria arribar a ser un perill per a l’Estat.

El vell bellugà el cap.

—I a mi què m’explica? Que s’ensuma una rebel·lió amb mi com a cap, potser?

—Ca, ca. —Riose arronsà les espatlles—. Oh! De fet no és pas una pensada totalment ridícula. El seu pare era un exiliat en el seu temps; vostè mateix és un patriota i un xovinista. És molt poc delicat que jo com a invitat ho esmenti, però la meva missió aquí ho requereix. Ara bé, parlar d’una conspiració, en aquest moment? Ho dubto. Siwenna ha perdut el seu esperit de lluita en aquestes tres generacions.

El vell respongué amb dificultat:

—Seré com a amfitrió tan poc delicat com vostè ho és com a hoste. Li recordaré que una vegada un virrei es va pensar, com ara vostè, que els siwennians no tenien esperit. Per ordre d’aquest virrei el meu pare es va convertir en un fugitiu pobre, els meus germans en màrtirs, i la meva germana en una suïcida. Malgrat tot, aquest virrei va morir d’una mort prou horrible en mans d’aquests mateixos esclaus siwennians.

—Ah, sí, i ara arriba gairebé a un punt que m’agradaria explicar: Durant tres anys la mort misteriosa d’aquest virrei no ha estat cap misteri per a mi. Hi havia un jove soldat de la seva guàrdia personal, les accions del qual tenien un cert interès. Vostè era aquest soldat, però no cal que entrem en detalls, em penso.

Barr estava tranquil.

—Cap. Què proposa?

—Que respongui les meves preguntes.

—No pas sota amenaces. Sóc vell, però no tant com perquè la vida em sembli particularment carregosa.

—Estimat senyor, corren temps durs —va dir Riose amb tota la intenció— i vostè té fills i amics. Té un país pel qual ha pronunciat frases d’amor i de follia en el passat. Vinga!

Si em decidís a utilitzar la força, el meu objectiu no seria pas tan poc ambiciós que només el destruís a vostè.

—Què vol, doncs? —digué Barr fredament.

Riose mantenia la tassa alçada mentre parlava.

—Patrici, escolti’m. Aquests són dies en els quals els millors soldats són aquells que tenen per missió conduir les desfilades militars que evolucionen pels patis del palau imperial els dies de festa i que escorten les lluents naus de plaer que transporten Sa Majestat Imperial als planetes d’estiu. Jo… sóc un fracassat. I ho sóc a trenta-quatre anys, i ho seguiré essent, perquè, sap?, a mi m’agrada lluitar.

»Per això m’han enviat aquí. Sóc massa molest a la cort. No encaixo amb l’etiqueta. Ofenc els dandis i els senyors almiralls, però sóc massa bon capità de vaixells i dirigent d’homes perquè es desfacin de mi tan sobtadament, abandonant-me a l’espai. Així és que Siwenna és el substitut. És un món fronterer i una província rebel i erma. És molt allunyada, prou allunyada com per satisfer tothom.

»I així em vaig ensorrant. No hi ha rebel·lions per apagar, i els virreis fronterers no s’han revoltat darrerament; si més no, no des que Sa Majestat Imperial de gloriosa memòria, pare de Sa Majestat Imperial actual, donà un exemple amb Mountel de Paramay.

—Un emperador poderós —murmurà Barr.

—Sí, ens en farien falta més. Ell és el mestre, recordi-ho. Són els seus interessos els que defenso.

Barr arronsà les espatlles sense inquietar-se.

—Però, quina relació té això amb el tema?

—Li ho demostraré en dues paraules. Els màgics dels quals he parlat vénen de més enllà, molt més enllà dels guàrdies fronterers, allà on les estrelles són escasses.

—On les estrelles són escasses —recalcà Barr— i on la gelor de l’espai es filtra.

—Que es tracta de poesia? —Riose arrufà el front. La poesia semblava una frivolitat en aquell moment—. De tota manera, són de la Perifèria, de l’únic indret on se’m deixa lluitar per la glòria de l’emperador.

—I d’aquesta manera servir Sa Majestat Imperial i satisfer el seu propi amor per una lluita ben feta.

—Exactament. Però he de saber què combato; i aquí vostè em pot ajudar.

—Com ho sap?

Riose pessigà casualment un bocí de pastís.

—Perquè durant tres anys he seguit tots els rumors, tots els mites, qualsevol sospir pel que fa als màgics, i de tota la biblioteca d’informació que he reunit, només hi ha dos fets aïllats en els quals tothom coincideix, i són per aquest motiu certs amb tota seguretat. El primer és que els màgics provenen de l’extrem de la Galàxia oposat a Siwenna; el segon és que el seu pare una vegada es va trobar amb un màgic, ben viu i real, i va parlar amb ell.

El vell siwennià obrí uns ulls com dues taronges sense parpellejar, i Riose prosseguí:

—Serà millor que m’expliqui tot el que sap.

Barr, pensarós, digué:

—Seria interessant que li digués certes coses. Seria un experiment psicohistòric exclusivament meu.

—Quina mena d’experiment?

—Psicohistòric. —El somriure del vell tenia un aire desagradable. Després, crispadament, prosseguí—: Faria bé de prendre una mica més de te. Li he de fer un petit discurset.

Es recolzà damunt dels coixins flonjos de la cadira. Els llums de les parets agafaren una resplendor rosada d’ivori, que fins i tot va suavitzar el perfil dur del soldat.

Ducem Barr començà:

—Els meus coneixements són els resultats de dos accidents: el fet de ser fill del meu pare, i el d’haver nascut a la meva pàtria. Va començar fa més de quaranta anys, poc després de la Gran Massacre, quan el meu pare era un fugitiu als boscos del Sud, quan jo era un artiller de la flota personal del virrei. El mateix virrei, per cert, que ordenà la Massacre i que va morir després d’això d’una mort tan cruenta. —Barr somrigué sorrudament i prosseguí—: El meu pare era patrici de l’Imperi i senador de Siwenna. Es deia Onum Barr.

Riose l’interrompé amb impaciència.

—Conec molt bé les circumstàncies que van envoltar el seu exili. No cal que s’estengui en aquest punt.

El siwennià va prosseguir sense immutar-se:

—Durant el seu exili el va visitar un rodamón, un marxant de l’extrem de la Galàxia; un jove que parlava amb un accent estrany, que no coneixia res de la història recent de l’Imperi, i que anava protegit per un camp de força individual.

—Un camp de força individual? —digué Riose astorat—. Vostè exagera. Quin generador seria prou potent per condensar un camp protector a la mida d’un home? Per la Gran Galàxia, portava a sobre cinc mil miriatones d’energia atòmica en un carretó?

Barr parlava tranquil·lament:

—Aquest és el màgic del qual vostè ha sentit rumors, històries i mites. El títol «màgic» no es guanya així com així. No duia a sobre un generador prou gran perquè es veiés, però ni l’arma més pesada que es pugui sostenir amb la mà no hauria pogut ni tan sols fer una rascada a l’escut protector que portava.

—És aquesta tota la història? És que els màgics neixen de la xerrameca d’un ancià desfet pel sofriment i l’exili?

—La història dels màgics és anterior fins i tot al meu pare, senyor; i la prova és més concreta. Després de deixar el meu pare, aquest marxant, que la gent anomenava màgic, va anar a visitar un tècnic a la ciutat a la qual el meu pare l’havia adreçat, i allà va deixar un generador-escut del tipus que ell duia. El generador va ser recuperat pel meu pare després que va tornar del seu exili en produir-se la mort del sanguinari virrei. Va trigar molt de temps a descobrir…

»El generador està penjat a la paret que té al seu darrere. No funciona. Només va funcionar els primers dos dies; però si se’l mira, podrà veure que ningú de l’Imperi no l’ha dissenyat.

Bel Riose allargà la mà per agafar la cadena de metall que penjava de la paret corbada.

Es va desprendre fent un xuclet, quan el petit camp adhesiu es trencà al contacte de la seva mà. L’el·lipsoide de la punta del cinturó li va atraure l’atenció. Tenia la mida d’una nou.

—Això… —va dir.

—Era el generador —assentí Barr—. He dit que ho era. El secret del seu funcionament és impossible de descobrir, ara. Investigacions subelectròniques han demostrat que es va fondre en una única massa metàl·lica i ni tan sols els estudis més minuciosos dels seus models de difracció han estat suficients per distingir les distintes parts que van existir abans de la fusió.

—Llavors la seva «prova» es troba encara en la frontera confusa de les paraules, sense tenir el suport de cap evidència real.

Barr arronsà les espatlles.

—Vostè m’ha exigit que li donés la informació i m’ha amenaçat d’arrencar-me-la per la força. Si ara la rep amb escepticismes a mi tant se me’n dóna. Vol que calli?

—Continuï! —digué bruscament el general.

—Vaig continuar les investigacions del meu pare després de la seva mort, i aleshores el segon accident que li he mencionat abans va venir a ajudar-me, perquè Siwenna era molt coneguda per Hari Seldon.

—I qui és Hari Seldon?

—Hari Seldon va ser un científic del regnat de l’emperador Daluben IV. Era un psicohistoriador; l’últim i el millor. Una vegada va visitar Siwenna, quan Siwenna era un gran centre comercial de molta anomenada pel que fa a les arts i les ciències.

—Bé! —murmurà agrament Riose—. Quin és el planeta decadent que no es vanta d’haver estat un país de gran riquesa en el passat?

—Em refereixo a dos segles enrere, quan l’emperador governava fins l’estrella més remota; quan Siwenna era un món interior i no una província fronterera semibàrbara. En aquells temps, Hari Seldon va preveure el declivi del poder imperial, i l’eventual barbarització de tota la Galàxia.

Riose va esclatar de riure.

—Així, ho va preveure? Aleshores, va preveure malament, estimat científic. Suposo que és el que vostè es considera. Si l’Imperi és més poderós ara que mai no ho ha estat en tot el mil·lenni! Els seus ulls d’ancià estan encegats per la gèlida cruesa de la frontera. Vingui algun dia als mons interiors; vingui cap al centre càlid i ric.

El vell bellugà el cap, ombrívol.

—La circulació es deturà primer als extrems. La decadència encara trigarà una mica a arribar al cor. És la decadència aparent i òbvia per a tothom, diferent de la decadència interior, que és una vella història de fa uns quinze segles.

—Així que aquest Hari Seldon va preveure una Galàxia immersa en la barbàrie —va dir Riose, com si estigués de bon humor—. I què més, eh?

—Després va establir dues fundacions als extrems oposats de la Galàxia, fundacions constituïdes pels millors, els més joves, els més forts, tots posats allà per procrear, créixer i desenvolupar-se. Els mons on van instal·lar-se van ser triats amb molta cura, així com el temps i les circumstàncies. Tot va ser arranjat de manera que el futur, tal com va ser previst per les matemàtiques inalterables de la psicohistòria, produís ben aviat el seu aïllament del cos principal de la civilització imperial i el seu creixement gradual per tal de constituir el germen del Segon Imperi Galàctic, reduint un inevitable interregne de barbàrie de trenta mil anys a un miler escàs.

—I on ha après tot això, vostè? Sembla conèixer-ho fil per randa.

—No ho sé ni mai ho he après —digué el patrici amb circumspecció—. És el laboriós resultat d’haver anat reunint totes les peces d’una certa evidència descoberta pel meu pare i algunes coses que jo mateix he descobert. La base és poc consistent i la superestructura ha estat afegida per tal d’omplir les enormes llacunes. Però estic convençut que és certa en essència.

—Vostè es convenç molt fàcilment.

—Vol dir? Ha costat quaranta anys de recerca.

—Bé! Quaranta anys! Jo hauria pogut resoldre la qüestió en quaranta dies. De fet, crec que ho hauria de fer. Seria… diguem-ne diferent.

—I com s’ho farà?

—De la manera més evident. Podria fer-me explorador. Podria anar a trobar aquesta Fundació de la qual vostè parla i observar-la amb els meus propis ulls. I diu que n’hi ha dues?

—Els documents parlen de dues. Només es tenen evidències fonamentades d’una d’elles, la qual cosa és comprensible, atès que l’altra és a l’altre extrem de la Galàxia.

—Bé, doncs, visitarem la més propera. —El general era dret i se cenyia el cinturó.

—Sap on anar? —preguntà Barr.

—Més o menys. Als arxius del penúltim virrei, a qui vostè va matar tan eficaçment, hi ha històries sospitoses de l’existència de bàrbars exteriors. De fet va donar la mà d’una de les seves filles a un príncep bàrbar. Ja ho trobaré.

Li va allargar la mà:

—Li agraeixo la seva hospitalitat.

Ducem Barr li tocà la mà amb la punta dels dits i s’inclinà amb molta formalitat.

—La seva visita ha estat un gran honor.

—Pel que fa a la informació que m’ha donat —prosseguí Bel Riose—, ja sé com agrair-la-hi quan torni.

Ducem Barr acompanyà el seu hoste fins a la porta exterior i mentre el vehicle terrestre s’allunyava pensà en veu baixa:

—Si és que torna.





2. Els màgics


FUNDACIÓ… Amb quaranta anys d’expansió al seu darrere, la Fundació hagué d’enfrontar l’amenaça de Riose. Els dies èpics de Hardin i Mallow havien passat i amb ells una certa gosadia i resolució…

ENCICLOPÈDIA GALÀCTICA

Hi havia quatre homes a la sala, una sala apartada, on ningú no s’hi podia acostar. Els quatre homes es llançaven l’un a l’altre breus ullades, després miraven de punta a punta la taula que els separava. Hi havia quatre ampolles damunt la taula i el mateix nombre de gots plens, però ningú no els havia tocat.

I, aleshores, l’home que era més a prop de la porta estirà un braç i començà a picar sobre la taula amb un ritme lent i sord.

—Es pensen estar tota l’estona així, callats? Té alguna importància qui parla primer? —preguntà.

—Parli vostè, doncs —digué l’home gros que era just davant d’ell—, vostè és qui hauria d’estar més preocupat. Sennett Forell deixà anar una rialleta simulant indiferència.

—Perquè vostè pensa que sóc el més ric. O bé és que espera que continuï com he començat. Suposo que no s’oblida que va ser la meva pròpia flota mercant la que va capturar la nau de reconeixement.

—Vostè tenia la flota més gran —digué un tercer—, i els millors pilots; la qual cosa és una altra manera de dir que vostè és el més ric. Va córrer un risc immens, però hauria estat més gran per a qualsevol de nosaltres.

Sennett Forell va tornar a somriure:

—Tinc una certa predisposició a córrer riscs que he heretat del meu pare. Després de tot, l’aspecte essencial de córrer un risc és que el benefici que se’n treu el justifiqui i no es pot negar el fet que la nau enemiga va ser aïllada i capturada sense pèrdues per a nosaltres i sense alertar els altres.

Que Forell era un parent llunyà del gran Hober Mallow era cosa sabuda per tothom a la Fundació. Que fos el fill il·legítim de Mallow era cosa acceptada amb discreció.

El quart home tancà els seus ulls petits furtivament. Les paraules s’arrossegaven per entre els seus llavis.

—No serveix de res adormir-se, només perquè hem capturat una petita nau. Molt probablement, això no farà altra cosa que enrabiar encara més aquest jove.

—Creu que li calen motius? —preguntà Forell, amb menyspreu.

—Sí, i això li podria estalviar la feina d’haver-se’n de fabricar un, de motiu.

El quart home parlava a poc a poc. Hober Mallow treballava d’una altra manera. I Salvor Hardin també. Deixaven que els altres agafessin camins incerts precipitadament, mentre que ells es movien per camins segurs ben lentament.

Forell arronsà les espatlles.

—Aquesta nau ha demostrat la seva vàlua. Ens ha sortit barata i l’hem venuda amb benefici. —Se li notava la satisfacció del comerciant nat. I prosseguí—: El jove és de l’Antic Imperi.

—Ja ho sabíem, això —digué el segon home, el gras, remugant amb descontentament.

—Ja ho sospitàvem —corregí Forell, suaument—. Si arriba un home amb naus i riqueses, en senyal d’amistat, i amb ofertes de comerç, el sentit comú ens ha de privar atacar-lo, fins que estiguem segurs que no ens pretén enganyar amb l’esquer dels beneficis. Però, ara…

La veu del tercer home tenia un cert aire de queixa.

—Podíem haver anat més amb compte. Podíem haver-lo descobert abans, podíem haver-lo descobert abans de deixar-lo marxar. Hauria estat més raonable.

—Això ja ho hem discutit i deixat de banda —digué Forell. Va fer un gest amb la mà plana per deixar de banda l’assumpte.

—El govern és tou —es va queixar el tercer home—. El batlle és un idiota.

El quart home es va mirar els altres tres, un darrere l’altre, i es va treure de la boca la punta del cigar. La va tirar com aquell qui res per la ranura que hi havia a la seva dreta i per on va desaparèixer fent un espurneig silent.

Va dir sarcàsticament:

—Penso que el cavaller que ha parlat últim, parla només perquè té boca. Hem de recordar aquí que nosaltres som el govern.

Es va sentir un murmuri d’aprovació.

El quart home tenia la vista posada damunt la taula:

—Aleshores, deixem la política per al govern tot sol. Aquest jove… aquest estranger podria haver estat un possible comprador. Hi ha hagut casos. Tots tres han intentat d’ensabonar-lo per tal d’aconseguir un contracte a la bestreta. Tenim un acord, la paraula d’un cavaller, en contra d’això; però vostès van intentar-ho.

—I vostè també —remugà el segon home.

—Ja ho sé —digué el quart, amb tota la calma.

—Aleshores, oblidem-nos del que hauríem d’haver fet abans —interrompé Forell amb impaciència—, i continuem amb allò que hem de fer ara. De tota manera, i què si l’haguéssim empresonat, o si l’haguéssim matat, què, eh? No estàvem segurs de les seves intencions ni tan sols en aquell moment, i el que és pitjor, no podíem destruir un Imperi segant la vida d’un home. Podria haver-hi tot un estol de naus esperant que no retornés.

—Exactament —aprovà el quart home—. I ara què n’heu tret de capturar aquesta nau? Sóc massa vell per aguantar tota aquesta xerrameca.

—Pot resumir-se en poques paraules —digué Forell, ombrívol—. És un general de l’Imperi, o el rang que correspongui allà baix. És un jove que ja ha demostrat els seus dots militars, això és el que m’han dit, i que és un ídol per als seus homes. Una carrera ben romàntica, tanmateix! Les històries que ells expliquen d’aquest individu són sens dubte mitges veritats, però tot i així resulta ser un tipus d’home excepcional.

—I qui són «ells»? —preguntà el segon home.

—La tripulació de la nau capturada. Miri, tinc totes les seves declaracions enregistrades en un microfilm que guardo en un lloc segur. Més endavant, si volen, el podran veure. Poden parlar amb els homes vostès mateixos, si ho creuen necessari. Jo els he dit només l’essencial.

—Com els ha tret tot això? Com sap que diuen la veritat?

Forell arrugà les celles:

—No he estat pas delicat, senyor meu, els he colpejat, els he drogat fins que s’han tornat bojos, he utilitzat la sonda sense pietat. Han parlat. Els poden ben creure.

—En els vells temps —digué el tercer home, com aquell qui res—, hauríem utilitzat psicologia pura. Indolora, sap?, però molt segura. No hi ha possibilitat d’engany.

—Bé, ja n’hi va haver prou en els vells temps —digué Forell secament—. Ara corren temps nous.

—Però —digué el quart home—, què busca aquí, aquest general, aquest romàntic excepcional?

Hi havia una tenacitat, una persistència enutjosa.

Forell li va llançar una mirada penetrant.

—Es pensa que confia els detalls de la seva política d’estat a la seva tripulació? No en saben res. Quant a això no hi ha res que se’ls pugui treure, i miri que la Galàxia sap que ho he intentat.

—La qual cosa ens deixa…

—Òbviament, en situació de treure les nostres pròpies conclusions. —Els dits de Forell tornaven a picar silenciosament damunt la taula—. El jove és un líder militar de l’Imperi, malgrat que jugués a ser el príncep d’alguna estrella esgarriada en un racó allunyat de la perifèria. Això sol ens hauria d’assegurar que els seus motius reals són tals que no el beneficia en absolut que els coneguem. La naturalesa de la seva professió afegida al fet que l’Imperi ja va subvencionar un atac en contra nostre en temps del meu pare, fa que les possibilitats esdevinguin amenaçadores. El primer atac va fracassar. Dubto molt que l’Imperi ens tingui estima per aquest fet.

—No hi ha res en les seves indagacions —preguntà el quart home, cautelós—, que doni seguretats? No ens estarà amagant res?

Forell respongué sense exaltar-se:

—No puc amagar res. D’ara endavant no hi pot haver cap qüestió de rivalitat professional. La unitat ens ve imposada.

—Patriotisme? —la veu prima del tercer home tenia un caire burleta.

—Al carat el patriotisme! —digué Forell en veu baixa—. Es pensa que dono dues bafarades d’emanació atòmica pel futur Segon Imperi? Es pensa que arriscaré una sola missió comercial per facilitar el seu camí? Suposa que una conquesta imperial l’ajudarà en els seus negocis o en els meus? Si l’Imperi guanya, hi haurà un munt de carronyers i afamats per disputar-se el botí.

—I nosaltres som el botí —afegí el quart home, secament.

El segon home trencà el silenci sobtadament, i girà l’embalum del seu cos amb un posat molest, de tal manera que la cadira va cruixir.

—Però per què hem de parlar d’això? L’Imperi no pot guanyar, veritat? Hi ha la certesa de Seldon que formarem el Segon Imperi a la fi. Aquesta és només una altra crisi. N’hi ha hagut tres abans d’aquesta.

—Només és una altra crisi, sí! —digué Forell en un to preocupat— però en les dues primeres, teníem Salvor Hardin per guiar-nos; a la tercera vam tenir Hober Mallow. A qui tenim ara? —Es mirà els altres amb posat ombrívol i continuà—: Les regles psicohistòriques de Seldon, en les quals era tan reconfortant confiar, probablement tenen com a variable contributiva una certa iniciativa normal per part de la gent de la Fundació mateixa. Les lleis de Seldon ajuden aquells que s’ajuden.

—El temps fa l’home —digué el tercer home—. Aquí té un altre proverbi.

—No es pot comptar amb això, no amb seguretat absoluta —rondinà Forell—. Ara bé, jo ho veig així: Si aquesta és la quarta crisi, aleshores Seldon l’ha prevista. Si l’ha prevista, pot ser vençuda; sí, hi ha d’haver una manera de fer-ho.

»Ara l’Imperi és més fort que nosaltres; sempre ho ha estat. Però aquesta és la primera vegada que estem en perill de rebre el seu atac directe, així és que aquesta força esdevé terriblement amenaçadora. Aleshores, si pot ser vençuda, ha de ser una vegada més com en les crisis anteriors, per un mètode diferent del de la pura força. Hem de trobar el punt flac de l’enemic i atacar-lo per aquí.

—I quin és aquest punt flac? —preguntà el quart home—. Està intentant avançar-nos una teoria?

—No. Aquest és el punt on vull arribar. Els nostres grans líders del passat sempre van veure els punts flacs dels seus enemics i van apuntar cap allà. Però ara…

Hi havia un deix d’impotència en la seva veu, i de moment ningú no va voler fer cap comentari. Aleshores el quart home digué:

—Necessitem espies.

Forell es girà cap a ell, àvidament.

—Exactament! No sé quan atacarà l’Imperi. Pot ser que tinguem temps.

—El mateix Hober Mallow va entrar en els dominis imperials —suggerí el segon home.

Però Forell bellugà el cap:

—Res tan directe. Ningú de nosaltres no es pot dir que sigui precisament jove; tots portem el rovell de la paperassa burocràtica i dels detalls administratius. Necessitem homes joves que estiguin en aquest camp ara…

—Els comerciants independents? —preguntà el quart home.

I Forell assentí amb el cap i murmurà:

—Si és que encara hi som a temps…





3. La mà morta


Bel Riose va interrompre el seu deambular a grans gambades per alçar els ulls esperançadament quan el seu ajudant entrà.

—No hi ha cap notícia de l’Starlet?

—Cap. El grup d’inspecció ha encerclat l’espai, però els instruments no han detectat res. El comandant Yume ha informat que la Flota està a punt per a fer un atac immediat com a represàlia.

El general bellugà el cap.

—No, no pas per una nau de patrulla. Encara no. Digueu-li que dobli… Esperi! Escriuré un missatge. Codifiqui’l i transmeti’l.

Escrivia mentre parlava i en acabat donà el paper a un oficial que s’esperava.

—Ha arribat ja el siwennià?

—Encara no.

—Bé, encarregui’s que sigui conduït al meu davant així que arribi.

L’ajudant saludà secament i se n’anà. Riose tornà a fer les seves gambades de fera engabiada quan la porta es va tornar a obrir, era Ducem Barr qui estava dret al llindar.

Lentament, seguint els passos de l’ajudant de la porta, entrà dins la sala llampant, el sostre de la qual era decorat amb un model estereoscòpic de la Galàxia, i al centre de la qual Bel Riose era dret en uniforme de camp.

—Bon dia, patrici! —El general li va acostar una cadira amb el peu i va indicar al seu ajudant que se n’anés, amb un «Aquesta porta ha d’estar tancada fins que jo l’obri».

Estava dret davant del siwennià, amb les cames eixancarrades, les mans agafades al darrere, balancejant-se lentament, pensarós, els ulls clavats als peus.

Llavors, bruscament:

—Patrici, puc considerar-lo un súbdit lleial a l’emperador?

Barr, que fins llavors havia mantingut un silenci indiferent, corrugà ambiguament les celles.

—No tinc motius per respectar les Lleis de l’Imperi.

—La qual cosa no vol pas dir que vostè és un traïdor.

—Ben cert. Però el simple fet de no ser un traïdor és molt lluny també del d’acceptar ser un col·laborador actiu.

—Normalment seria cert. Però refusar ajudar-nos en aquest moment —digué Riose, deliberadament—, seria considerat una traïció i tractada com a tal.

Barr va ajuntar les celles.

—Guardi’s la mala bava per als seus subordinats. En tinc prou amb una simple afirmació de les necessitats i desigs per ara.

Riose s’assegué i creuà les cames.

—Barr, sobre això ja vam tenir una conversa fa mig any.

—Dels màgics?

—Sí. Recorda el que li vaig dir que faria?

Barr assentí. Els seus braços descansaven llangorosament sobre la falda.

—Va dir que anava a visitar-los als seus amagatalls, i ha estat aquests quatre mesos fora. Els ha trobat?

—Que si els he trobat? I tant! —exclamà Riose. Parlava amb els llavis tensos. Semblava que s’esforcés per no fer escarritxar les dents—. Patrici, no són màgics; són dimonis. És tan lluny de la veritat com la nebulosa exterior d’aquí. Imagini-s’ho! És un món de la mida d’un mocador de butxaca, de l’ungla d’un dit; amb uns recursos tan ínfims, un poder tan petit, una població tan microscòpica, que no n’hi hauria prou ni per al món més endarrerit dels prefectes polsosos de les Estrelles Negres. I, amb tot, són gent prou orgullosa i tenen la suficient ambició per somniar tranquil·lament i metòdica de governar la Galàxia.

»Bé. Estan prou segurs d’ells mateixos com per ni tan sols afanyar-se. Es mouen lentament; parlen dels segles necessaris. S’empassen mons a plaer; penetren en sistemes amb complaença.

»I tenen èxit. Ningú no pot deturar-los. Han muntat una comunitat comercial immunda que entortolliga els sistemes amb els seus tentacles molt abans que les seves naus de joguina hagin ni tan sols arribat.

»Els seus comerciants, tal com ells mateixos s’autoanomenen, penetren per tots els parsecs.

Ducem Barr interrompé l’irat doll de paraules:

—Quanta part d’aquesta informació és exacta, i quanta és simplement còlera?

El soldat recuperà l’alè i es calmà una mica:

—La ira no m’encega pas. Jo li asseguro que he estat en mons més propers a Siwenna que a la Fundació, on l’Imperi era un mite distant, i on els comerciants eren veritats palpables. Nosaltres mateixos vam ser presos per comerciants.

—La Fundació mateixa li ha dit que el seu objectiu és el domini de la Galàxia?

—Si m’ho ha dit? —Riose s’encengué altra vegada—. No és pas cosa que es digui, això. Els oficials no diuen res. Només van parlar de negocis; però jo vaig parlar amb gent del carrer. Vaig retenir les idees de la gent; el seu «destí manifest», la seva calmada acceptació d’un gran futur. És una cosa que no es pot amagar, és un optimisme general que ni tan sols intenten dissimular.

El siwennià mostrava obertament una certa serena acceptació.

—S’adonarà que fins ara tot sembla donar suport amb força exactitud a la meva reconstrucció dels esdeveniments a partir de les poques dades que he anat reunint sobre el tema.

—Sens dubte —respongué Riose amb un irat sarcasme—, és una prova de la seva capacitat d’anàlisi, però també és una observació enèrgica i pretensiosa sobre el perill creixent que suposa per als dominis de Sa Majestat Imperial.

Barr arronsà les espatlles per mostrar la seva indiferència, i Riose es féu enrere de sobte per agafar el vell per les espatlles i mirar-se’l als ulls amb una curiosa tendresa, tot dient-li:

—Ara, patrici, res d’això. No tinc cap mena de desig de ser bàrbar. Per la meva banda, el llegat de l’hostilitat siwenniana envers l’imperi és una càrrega odiosa, i faria tot el que estigués a la meva mà per eliminar-la. Però la meva jurisdicció és només militar i no puc interferir en assumptes civils. Seria la causa de la meva destitució i m’inutilitzaria immediatament. Ho entén? Jo sé que ho comprèn. Entre vostè i jo, llavors, deixi que l’atrocitat de fa quaranta anys sigui reparada per la seva venjança contra el seu autor i així quedi oblidada. Necessito la seva ajuda. Ho admeto amb franquesa.

Hi havia una gran urgència en la veu del jove, però Ducem Barr bellugà suaument i deliberada el cap amb un gest negatiu.

—Vostè no ho entén, patrici —digué Riose, suplicant—, i dubto de la meva habilitat per fer que ho entengui. No puc discutir en el seu terreny. Vostè és l’expert, no pas jo. Però li puc dir això: pensi el que pensi de l’Imperi, ha d’admetre els seus grans serveis. Les seves forces armades han comès crims aïllats, però en general, han estat una força de pau i civilització. Va ser la flota imperial qui va crear la Pax Imperium que va regir tota la Galàxia durant dos mil anys. Compari els dos mil·lennis de pau sota el Sol-i-la Nau espacial de l’Imperi amb els dos mil·lennis d’anarquia interestel·lar que els van precedir. Consideri les guerres i devastacions d’aquells vells temps i digui’m si, amb totes les seves faltes, no val la pena de preservar l’Imperi.

»Consideri —continuà amb eloqüència—, allò a què ha estat reduïda la franja exterior després de la seva escissió i independència, i pregunti’s si, per amor d’una revenja mesquina, reduiria Siwenna, de la seva posició de província sota la protecció de la poderosa flota, a un món bàrbar en una Galàxia bàrbara, tota immersa en la seva independència fragmentària i la seva degradació i misèria comunes.

—Tan malament va tot… tan d’hora? —murmurà el siwennià.

—No —admeté Riose—. Nosaltres estarem a recer, sens dubte, encara que les nostres vides es quadrupliquin en nombre d’anys. Però és per l’Imperi que lluito; per això, i una tradició militar que només significa alguna cosa per a mi sol, i que no puc pas transferir-li. És una tradició militar bastida sobre la institució imperial que serveixo.

—S’està posant místic, i sempre m’ha costat penetrar en el misticisme d’altri.

—Tant és. Comprèn el perill d’aquesta Fundació.

—Vaig ser precisament jo qui va assenyalar el que anomena perill molt abans que vostè marxés de Siwenna.

—Aleshores, s’adonarà que ha de deturar-se en fase embrionària… o mai. Vostè va sentir a parlar d’aquesta Fundació abans que ningú no en conegués el nom. En sap més coses que ningú altre de l’Imperi. Probablement sap com se la podria atacar millor; i probablement pot avisar-me amb antelació de les seves mesures de contraatac. Vinga, siguem amics!

Ducem Barr s’alçà i digué amb veu suau:

—L’ajuda que jo pugui donar-li no significa res. Per tant, li estalvio la meva resposta a la seva demanda.

—Jo seré qui en jutgi el seu significat.

—No, parlo seriosament. Ni tot el poder de l’Imperi junt podria aixafar aquest món pigmeu.

—Per què no? —Els ulls de Bel Riose s’encengueren amb fúria—. No, quedi’s on és. Jo li diré quan pot marxar. Per què no? Si es pensa que subestimo aquest enemic que he descobert, s’equivoca, patrici —parlava de mala gana—. He perdut una nau en el meu retorn. No tinc proves que hagi caigut en mans de la Fundació; però no ha estat localitzada des de llavors, i si hagués estat un simple accident, hauríem trobat amb tota certesa la seva carcassa morta al llarg de la ruta que vam prendre. No és una pèrdua important, menys d’una dècima part d’una picada de puça, però pot significar que la Fundació ha iniciat les hostilitats. Una tal vehemència i menyspreu per les seves conseqüències significaria l’aparició de forces secretes de les quals no en sé res. Pot ajudar-me doncs, responent a una pregunta específica? Quin és el seu poder militar?

—No en tinc la més mínima idea.

—Aleshores, expliqui’s amb les seves pròpies paraules. Per què diu que l’Imperi no pot derrotar aquest petit enemic?

El siwennià es tornà a asseure i evità la mirada fixa de Riose. Parlava amb gravetat:

—Perquè tinc fe en els principis de la psicohistòria. És una ciència estranya. Va assolir la seva maduresa matemàtica amb un home, Hari Seldon, i va morir amb ell, perquè cap home des d’aleshores no ha estat capaç de manipular les seves complexitats. Però en aquell curt període, va demostrar ser l’instrument més poderós que mai hagi estat inventat per a l’estudi de la humanitat. Sense pretendre predir les accions d’individus humans, va formular lleis definides capaces d’anàlisi i extrapolació per governar i predir l’acció en massa de grups humans.

—I…

—Va ser aquesta psicohistòria que Seldon i el grup amb el qual treballava van aplicar amb força per tal d’establir la Fundació. El lloc, temps i condicions tot conspira matemàticament i per tant inevitablement per al desenvolupament d’un Imperi Universal.

La veu de Riose tremolava d’indignació:

—Vol dir que aquest seu art prediu que jo atacaré la Fundació i perdré tal i tal batalla per tal i tal raó? Està intentant dir-me que són un robot neci que segueix un curs predestinat a la destrucció?

—No —replicà el vell patrici, amb sequedat—. Ja he dit que la ciència no té res a veure amb les accions individuals. És el conjunt, el teló de fons, el que ha estat previst.

—Aleshores estem atrapats dins la mà potent de la Deessa de la Necessitat Històrica.

—De la Necessitat Psicohistòrica —corregí suaument Barr.

—I si exerceixo la meva prerrogativa de lliure pensament? Si decideixo d’atacar l’any que ve o de no atacar? Fins a quin punt és flexible? Fins a quin punt té recursos?

Barr s’arronsà d’espatlles.

—Ataqui ara o mai; amb una sola nau o amb tota la força de l’imperi; per força militar o exercint una pressió econòmica; per una innocent declaració de guerra o amb una emboscada traïdora. Faci el que vulgui en l’exercici complet de la seva llibertat d’acció. Perdrà de tota manera.

—A causa de la mà morta de Hari Seldon?

—A causa de la mà morta de les matemàtiques de la conducta humana que no poden ser deturades, desviades, ni retardades…

Es van mirar l’un a l’altre en un punt mort, fins que el general retrocedí un pas.

—Accepto el desafiament —digué simplement—. És una mà morta contra una voluntat viva.





4. L’emperador


Cleon II, comunament anomenat «El Gran», l’últim gran emperador del Primer Imperi, important pel que fa a la renaixença política i artística que va tenir lloc durant el seu llarg regnat. No obstant això, és més conegut, en la literatura novel·lesca, per la seva connexió amb Bel Riose, i per a la gent del carrer, és simplement «L’emperador de Riose». És important no permetre que els esdeveniments del darrer any del seu regnat enfosqueixin quaranta anys de…

ENCICLOPÈDIA GALÀCTICA

Cleon II era el Senyor de l’Univers. A més a més, Cleon II patia una malaltia dolorosa i sense diagnosi. Pels estranys girs que prenen els assumptes humans, els dos fets no s’exclouen mútuament, ni són especialment incongruents. Hi ha una llarga llista de precedents en la història. Però a Cleon II no li importaven gens aquells precedents. Meditar sobre una llarga llista de casos similars no milloraria el sofriment personal ni en el valor d’un electró. Tampoc no l’alleujava pensar que mentre el seu besavi havia estat un cabdill de pirates d’un planeta petit com una brossa de pols, ell dormia en l’agradable palau d’Ammenetik el Gran, com a hereu d’una línia de governants galàctics que es remuntava a un passat difús. En aquells moments no constituïa cap mena d’alleujament que els esforços del seu pare haguessin netejat el reialme de les taques leproses de rebel·lió i restaurat la pau i la unitat que havia gaudit en temps de Stanel VI; i que en conseqüència, en els vint-i-cinc anys del seu regnat, ni la més mínima ombra de revolta hagués enfosquit la seva resplendent glòria.

L’emperador de la Galàxia i el Senyor de tot gemegava mentre reclinava el seu cap en el pla vigoritzador de forces que envoltava els seus coixins que s’enfonsaven suaument sense oferir cap contacte; amb l’agradable pessigolleig, Cleon es relaxà una mica. S’incorporà amb dificultat i contemplà les parets llunyanes de la gran cambra. Era una mala habitació per estar-s’hi sol. Era massa gran. Totes les cambres eren massa grans.

Però millor era estar sol durant aquells atacs paralitzadors, que haver de suportar els cortesans empolainats, la seva exagerada compassió, la seva mediocritat suau i condescendent. Millor estar sol que observar aquelles insípides màscares que teixien tortuoses especulacions respecte a les possibilitats de mort i a les de la seva successió.

Els seus pensaments el pressionaven. Hi havia els seus tres fills; tres joves altius plens de promeses i virtuts. On s’havien ficat en aquells dies malastrucs? Esperaven, sens dubte. Cadascun observant els altres, i tots mirant-lo a ell.

Es va sacsejar, inquiet. I ara Brodrig demanava una audiència.

El plebeu, el fidel Brodrig; fidel perquè era odiat amb un odi unànime i cordial que constituïa l’únic punt d’acord entre la dotzena de bàndols que dividien la seva cort.

Brodrig… el fidel favorit, que havia de ser fidel, ja que encara que posseís la nau espacial més ràpida de la Galàxia i l’agafés el dia de la mort de l’emperador, seria a la cambra atòmica l’endemà mateix.

Cleon II tocà el botó suau del braç del seu gran divan, i la immensa porta de l’extrem de l’habitació esdevingué transparent.

Brodrig avançà al llarg de la catifa carmesina, i s’ajupí a besar la mà flàccida de l’emperador.

—Com va la vostra salut, senyor? —preguntà el secretari privat en un to baix creixent.

—Estic viu —respongué l’emperador exasperat—, si és que d’això se’n pot dir vida, quan tots els pocavergonyes que són capaços de llegir un llibre de medicina m’utilitzen de blanc i camp receptiu dels seus maldestres experiments. Si existeix un remei concebible, químic, físic o atòmic, que no hagi estat encara provat, bé, doncs, l’endemà mateix algun xarlatà ensenyat dels racons més remots del meu reialme arribarà per provar-lo. I encara un altre llibre recentment descobert, o falsificat, serà utilitzat com si fos una autoritat.

»Per la memòria del meu pare —prosseguí enrabiat—, sembla que no queda cap bípede que pugui estudiar una malaltia que té davant els seus ulls amb els mateixos ulls. És que no hi ha ningú que pugui prendre el pols sense un llibre dels antics al seu davant? Estic malalt i diuen que tinc un mal “desconegut”. Seran ximples! Si en el curs del mil·lenni els cossos humans aprenen nous mètodes de caure de costat, com que és una cosa que els antics no van descobrir, ha de ser incurable per sempre més. Els antics haurien de viure ara o jo en el seu temps.

L’emperador abaixà la veu per llançar una maledicció mentre Brodrig esperava, obedient. Cleon II preguntà malhumorat:

—Quants n’hi ha esperant a fora?

Va moure el cap assenyalant la porta. Brodrig digué, pacientment:

—Al Gran Vestíbul hi ha gent com sempre.

—Bé, deixem-los que esperin. Els afers d’estat m’ocupen. Que els capitans de la Guàrdia ho anunciïn. O, esperi, oblidi’s dels afers d’estat, faci que s’anunciï que no concedeixo audiències, i que el capità de la guàrdia faci posat lúgubre. Els xacals que hi ha entre ells poden trair-se. —L’emperador somrigué amb malvolença.

—Corre un rumor, senyor —digué Brodrig amb suavitat—, que és el vostre cor el que us causa molèsties.

El somriure de l’emperador era sorneguer.

—Perjudicarà més als altres que no pas a mi si algú actua prematurament basat en aquest rumor. Però què és el que vostè vol. Deixem córrer aquest tema.

En autoritzar-lo l’emperador, Brodrig, que encara estava agenollat, s’aixecà i, fent un gest, digué:

—És respecte al general Bel Riose, el governador militar de Siwenna.

—Riose? —Cleon II arrufà el front—. Ara no el situo, esperi, no serà pas el que va enviar aquell missatge tan quixotesc fa alguns mesos? Sí, el recordo. Suplicava el meu permís per iniciar una rècula de conquestes per la glòria de l’Imperi i de l’emperador.

—Exactament, senyor.

L’emperador esclatà a riure per uns instants.

—Sabia que encara em quedaven aquesta mena de generals, Brodrig? Sembla un atavisme curiós. Quina va ser la resposta? Crec que vostè es va encarregar de l’assumpte.

—Sí, senyor. Va rebre instruccions d’enviar informació addicional i de no donar cap pas que impliqués acció naval sense haver rebut ordres ulteriors de l’Imperi.

—Bé! Sembla prou prudent. Qui és aquest Riose? Ha estat mai a la cort?

Brodrig va bellugar el cap per fer que sí i la boca se li va torçar una mica:

—Va començar la seva carrera com a cadet de la Guàrdia fa deu anys. Va prendre part en aquell assumpte de Lemul Cluster.

—Lemul Cluster? Sap, la meva memòria no és gaire… Va ser aquella vegada que un jove soldat va salvar dues naus de línia d’una col·lisió frontal amb un… mm… no sé pas què? —Va agitar la mà amb impaciència—. No en recordo els detalls. Va ser una cosa heroica.

—Riose era aquest soldat. Va ser ascendit per aquesta feta —féu Brodrig secament—, i assignat al camp d’operacions com a capità d’una nau.

—I ara és governador militar d’un sistema fronterer i encara és jove. Un home capaç, Brodrig!

—Perillós, senyor. Viu en el passat. És un nostàlgic dels temps passats o, més aviat, dels mites del que els temps passats van ser. Aquesta mena d’homes són inofensius en si mateixos però la seva manca de realisme els fa semblar ximples als ulls dels altres. —I afegí—: Tinc entès que té els seus homes ben controlats. És un dels vostres generals més populars.

—Ah, sí? —murmurà l’emperador—. Bé, Brodrig, no m’agradaria pas que només em servissin els incompetents. Certament, no són pas un exemple envejable de fidelitat, ells.

—Un traïdor incompetent no representa cap perill. Són més aviat els homes capaços que han de ser vigilats.

—I vostè entre ells, Brodrig? —Cleon II rigué i després va fer una ganyota de dolor—. Bé, aleshores, pot oblidar-se del discurs per una estona. Quines novetats hi ha respecte a aquest jove conqueridor? Suposo que no haurà vingut únicament a refrescar-me la memòria.

—S’ha rebut un altre missatge del general Riose, senyor.

—Oh!, i amb quin efecte?

—Ha estat espiant la terra d’aquests bàrbars i aconsella enviar una força expedicionària. Els seus arguments són llargs i avorrits. No s’ho val de molestar Vostra Altesa Imperial ara que sofriu aquesta indisposició. Particularment pel fet que demà es discutirà extensament durant la sessió del Consell dels Senyors. —Es va mirar l’emperador de reüll.

Cleon II arrufà el front.

—Els senyors? És a ells a qui correspon, Brodrig? Significarà més peticions per a una interpretació més àmplia de la Carta. Sempre s’acaba igual…

—No es pot evitar, senyor. Hauria estat millor si el vostre august pare hagués pogut sufocar la darrera revolta sense atorgar la Carta. Però atès que existeix, l’hem de suportar, de moment.

—Suposo que té raó. Els Senyors n’han d’estar assabentats. Però per què tanta solemnitat, home? És, després de tot, una qüestió insignificant. La victòria en una frontera llunyana amb un nombre limitat de tropes, gairebé no és un afer d’estat.

Brodrig somrigué sense quasi ni obrir la boca. Digué fredament:

—És l’assumpte d’un idiota romàntic; però fins i tot un idiota romàntic pot ser una arma mortal quan un rebel gens romàntic l’utilitza com a instrument. Senyor, l’home era popular aquí i és popular allà. És jove. Si s’annexiona un o dos planetes bàrbars, es convertirà en un conqueridor que ha provat la seva habilitat d’exaltar l’entusiasme de pilots, miners i comerciants i aquesta mena de gentussa és perillosa en qualsevol moment. Fins i tot encara que no senti el desig de fer-vos el que el vostre august pare va fer a l’usurpador Ricker, ara, un dels nostres senyors lleials del Domini pot decidir d’utilitzar-lo com a arma.

Cleon II va moure un braç fent un gest ràpid i es va quedar rígid pel dolor. Lentament, va relaxar-se, però el seu somriure era feble, i la seva veu un murmuri:

—És un súbdit valuós, Brodrig. Sempre sospites molt més del necessari, i només em cal prendre la meitat de les precaucions que em suggereixes per estar completament segur. Ho sotmetrem als Senyors. Veurem què hi diuen i adoptarem les nostres mesures en conseqüència. El jove, suposo, encara no deu haver iniciat les hostilitats.

—No n’ha informat de cap. Però ja demana reforços.

—Reforços! —Els ulls de l’emperador es van empetitir per la sorpresa—. De quines forces disposa?

—Deu naus de línia, senyor, amb tot un complement de naus auxiliars. Dues de les naus estan equipades amb motors recuperats de l’antiga Gran Flota, i una d’elles té una bateria d’artilleria de la mateixa procedència. Les altres naus són relativament noves, dels darrers cinquanta anys, però, tot i això, encara serveixen.

—Deu naus sembla un nombre adequat per a qualsevol empresa raonable. Bé, amb menys de deu naus el meu pare va guanyar la seva primera batalla contra l’usurpador. Qui són aquests contra els quals lluita?

El secretari privat arquejà les celles:

—Es refereix a ells com a «La Fundació».

—La Fundació? Què és això?

—No hi ha dades, senyor. He buscat als arxius amb molt de compte. L’àrea de la Galàxia indicada cau dins l’antiga província d’Anacreont, la qual fa dos segles que es va lliurar al pillatge, la barbàrie i l’anarquia. No hi ha cap planeta anomenat Fundació en aquella província. Encara que hi ha una vaga referència d’un grup de científics que van ser enviats a aquesta província just abans d’haver-se separat de la nostra protecció. Havien de preparar una Enciclopèdia —somrigué lleument—. Em sembla que li’n diuen la Fundació de l’Enciclopèdia.

—Bé —considerà l’emperador, tot ombrívol—, sembla que la connexió sigui molt laxa per suggerir-ho.

—No ho estic pas suggerint, senyor. Mai no se’n va saber ni una paraula d’aquella expedició després del creixement de l’anarquia en aquella regió. Si els seus descendents encara són vius i conserven els seus noms, ben segur que hauran tornat a la barbàrie.

—Així que vol reforços —l’emperador va adreçar un esguard ferotge al seu secretari—. És ben curiós: proposar atacar uns salvatges amb deu naus i demanar-me’n més abans que comenci la batalla. I, tot i així, ara començo a recordar aquest Riose; era un xicot ben plantat i d’una família lleial. Brodrig, hi ha implicacions en això que no aconsegueixo penetrar. Pot ser més important del que em sembla.

Els seus dits jugaven ociosament amb el llençol lluent que cobria les seves cames rígides, i digué:

—Necessito que un home hi vagi; un home amb ulls, cervell i un cor lleial. Brodrig…

El secretari baixà el cap submisament.

—I les naus, senyor?

—Encara no! —L’emperador remugà en veu baixa mentre canviava de posició a poc a poc. Va fer un senyal amb el dit tremolós—. No fins que no sapiguem més coses. Convoqui el Consell dels Senyors per d’aquí a vuit dies. Al mateix temps serà una bona oportunitat per a la nova apropiació. Aconseguiré que això s’aprovi o n’hi haurà que hi deixaran la pell.

Recolzà el seu cap adolorit en l’agradable pessigolleig dels coixins voltats de camps de força.

—Ara vagi-se’n, Brodrig, i faci entrar el metge. És el pitjor de tota aquesta trepa.





5. La guerra comença


Amb Siwenna com a base, les forces de l’Imperi exploraren molt cautelosament i de forma radial la foscor desconeguda de la Perifèria. Naus gegantesques recorrien les vastes distàncies que separaven les estrelles errants de l’extrem de la Galàxia, obrint-se camí pels límits més allunyats de la influència de la Fundació.

Mons isolats per la seva nova barbàrie de dos segles sentiren una vegada més els senyors suprems de l’Imperi sobre el seu sòl. Enfront de la pesada artilleria concentrada en les principals ciutats, juraren fidelitat.

Hi deixaren guarnicions; guarnicions d’homes vestits amb l’uniforme imperial, amb la insígnia de la Nau espacial i el Sol a les espatlles. Els vells, en veure-ho, recordaren una vegada més les històries oblidades que contaven els seus besavis en el temps que l’Univers era immens i ric i pacífic i aquella mateixa insígnia de la Nau espacial i el Sol ho governava tot.

Aleshores, les grans naus teixien la seva xarxa de bases avançades al voltant de la Fundació. I quan cadascun dels mons era nuat al lloc corresponent de la xarxa, l’informe arribava a Bel Riose, que havia establert el seu quarter general a la superfície rocosa i erma d’un planeta errant i sense sol.

En aquell moment Riose es relaxà i somrigué a Ducem Barr amb un posat trist:

—Bé, què en pensa vostè, patrici?

—Jo? I quin valor tenen els meus pensaments? No sóc pas un militar, jo.

Llançà una mirada de fàstic i cansament pel desordre i l’amuntegament d’aquella habitació excavada en la roca amb aire, llum i calor artificials, que representava l’única guspira de vida en la immensitat d’aquell món desèrtic.

—Per l’ajuda que li puc donar jo —murmurà—, o la que estic disposat a donar-li ja em podria retornar a Siwenna!

—Encara no, encara no.

El general girà la seva cadira cap al racó on hi havia l’enorme esfera transparent que representava el mapa de l’antiga prefectura imperial d’Anacreont i els seus sectors veïns.

—Més endavant, quan tot això hagi acabat, podrà tornar als seus llibres i tota la resta. Jo m’encarregaré que les possessions de la seva família li siguin retornades a vostè i als seus fills per sempre.

—Gràcies —digué Barr, amb una lleugera ironia—, però jo no tinc la confiança que vostè té en el feliç desenllaç de tot això.

Riose esclafí a riure:

—No comenci altra vegada amb les seves profecies malastrugues. Aquest mapa és més eloqüent que totes les seves pessimistes teories —digué acariciant suaument la seva corbada i invisible superfície—. Sap llegir un mapa en projecció radial? En sap? Bé, doncs, vingui, vegi-ho amb els seus propis ulls. Les estrelles daurades representen els territoris de l’Imperi. Les estrelles roges són les que estan sota el poder de la Fundació i les estrelles roses són les que estan probablement sota l’esfera d’influència econòmica. Ara, observi…

La mà de Riose va tapar un botó rodó, i lentament una àrea de puntets blancs ben marcats es van anar tenyint d’un blau intens. Els puntets, com una tassa de cap per avall, recobriren els punts rojos i roses.

—Les estrelles blaves han estat preses per les meves forces —digué Riose amb una tranquil·la satisfacció—, i encara avancen. Enlloc no s’ha manifestat oposició. Els bàrbars s’estan quiets, i en concret, no s’ha produït cap oposició per part de les forces de la Fundació. Dormen tranquil·lament i bé.

—Va introduint les seves forces molt lentament, oi? —preguntà Barr.

—De fet —digué Riose—, a desgrat de les aparences no és pas així. Els punts clau on situo les meves guarnicions i que reforço són relativament pocs, però han estat escollits amb molta cura. El resultat és que la força utilitzada és petita, però el resultat estratègic és gran. Hi ha molts avantatges, molts més dels que podria pensar algú que no hagi fet un estudi acurat de la tàctica espacial; però és evident per a tothom, per exemple, que puc desencadenar un atac des de qualsevol punt d’una esfera encerclant i que quan hagi acabat serà impossible per a la Fundació atacar pels flancs o per la rereguarda. No tindré cap flanc ni cap rereguarda respecte a ells.

»Aquesta estratègia de l’encerclament previ ja havia estat provada abans, sobretot en les campanyes de Loris VI, fa uns dos mil anys, però sempre de manera imperfecta; sempre amb coneixement i intent d’obstaculitzar-ho per part de l’enemic. Aquesta vegada és diferent.

—El cas ideal dels llibres de text? —la veu de Barr era lànguida i indiferent.

Riose estava impacient:

—Encara creu que les meves forces fracassaran?

—Han de fracassar necessàriament.

—Ja sap que no existeix cap cas en la història militar en el qual un encerclament s’hagi pogut realitzar i que les forces atacants no hagin vençut eventualment, excepte quan existeix una flota amb força suficient com per trencar l’encerclament.

—Si vostè ho diu…

—I vostè encara continua pensant el mateix.

—Sí.

Riose va arronsar les espatlles.

—Aleshores faci-ho com vulgui.

Barr deixà que el silenci tens continués uns instants, després preguntà tranquil·lament:

—Ha rebut resposta de l’emperador?

Riose va treure una cigarreta d’un recipient encastat a la paret de darrere seu, es posà un filtre entre els llavis i l’encengué amb molta cura.

—Es refereix a la meva petició de reforços? —digué—. Ha arribat, això és tot; però només la resposta.

—Cap nau?

—Cap. M’ho esperava a mitges. Francament, patrici, mai no m’hauria d’haver deixat influir per les seves teories fins al punt de fer-los aquella petició abans que res. M’ha posat en evidència.

—Ah, sí?

—No en dubti. Les naus són escasses. Les guerres civils dels dos darrers segles han acabat amb més de la meitat de la Gran Flota i el que en resta està en condicions molt precàries. Vostè ja sap que les naus que es construeixen ara no valen res. No penso pas que hi hagi en tota la Galàxia un home que avui en dia sigui capaç de construir un motor hiperatòmic de primera categoria.

—Ja ho sé —digué el siwennià amb la mirada pensativa i abstreta—. Però no pensava pas que vostè n’estigués assabentat. De manera que Sa Altesa Imperial no pot donar-li naus. La psicohistòria podia haver-ho predit; de fet, probablement ho hagi fet. Jo diria que la mà morta de Hari Seldon ha guanyat el primer assalt.

—Ja tinc prou naus amb les d’ara! El seu Seldon no guanya res. Si la situació s’agreuja, aleshores, aleshores hi haurà més naus a la meva disposició. Ara per ara, l’emperador no coneix tota la història.

—De veritat? Què és el que no li ha dit?

—Evidentment… les seves teories —Riose llançà una mirada sarcàstica—. Amb tots els meus respectes la seva història és altament improbable. Si els esdeveniments la corroboren, si els fets em donen proves, aleshores, però només aleshores, consideraré el perill com a mortal. I a més —Riose continuà despreocupadament— la història, sense ser ratificada pels fets, fa pudor de lesa majestat que no resultaria pas gaire agradable a Sa Altesa Imperial.

El vell patrici somrigué:

—Em vol donar a entendre que dir-li que el seu august tron està en perill de subversió per una colla de bàrbars espellifats dels confins de l’Univers no és una advertència per ser creguda o si més no tinguda en compte? Aleshores no espera res d’ell.

—Llevat que consideri un enviat especial com a alguna cosa.

—I per què un enviat especial?

—És un vell costum. Un representant directe de la corona és sempre present en totes les campanyes militars que estan sota els auspicis del govern.

—De veritat? Per què?

—És una manera de preservar el símbol del cabdillatge personal de l’emperador en totes les campanyes. També té la funció secundària d’assegurar la fidelitat dels generals. No sempre té èxit en aquest punt.

—Ho trobarà un inconvenient, general. Em refereixo a l’autoritat aliena.

—No ho dubto —Riose envermellí lleugerament—, però no es pot evitar…

El receptor que el general duia a la mà s’encengué i amb una petita batzegada, una comunicació cilíndrica va aparèixer per la ranura. Riose el desenrotllà.

—Perfecte! Ja és aquí!

Ducem Barr alçà les celles amb un posat interrogant.

—Sap —digué Riose—, hem capturat un d’aquests comerciants, viu i amb la seva nau intacta.

—N’he sentit a parlar.

—Bé, doncs acaben de portar-lo i d’aquí a un minut el tindrem aquí. Vostè quedi’s aquí, patrici. Vull que estigui present quan l’interrogui. Aquest és el motiu principal pel qual he volgut que estigués aquí avui. Vostè pot comprendre-ho millor, mentre que jo podria perdre’m punts importants.

El senyal de la porta sonà i, amb un cop de peu del general, la porta s’obrí de bat a bat. L’home que era al llindar de la porta era alt i duia barba, portava un abric curt de pell sintètica amb una caputxa a l’esquena. Tenia les mans lliures i si és que va notar que els homes que el voltaven anaven armats, no va pas donar-ne mostres.

Va avançar com aquell qui res, i s’ho mirà tot amb un esguard calculador. Va saludar el general amb un gest tosc de la mà i una lleugera inclinació de cap.

—El seu nom? —demanà Riose, crispat.

—Lathan Devers. —El comerciant es ficà els dits grossos per dins del seu ample cinturó de tons cridaners—. És vostè el qui mana aquí?

—És un comerciant de la Fundació?

—Exactament. Escolti, si vostè és el qui mana, faria millor de dir als seus que no s’acostin al meu carregament.

El general alçà el cap i mirà el presoner, fredament.

—Contesti a les preguntes. No doni ordres.

—D’acord. Sóc de bon convèncer. Però un dels seus nois ja s’ha fet un forat de mig metre al pit, ficant els seus dits on no els havia de ficar.

Riose girà els ulls cap al tinent en cap:

—És veritat el que diu aquest home? El seu informe, Vrank, deia que no hi havia hagut víctimes.

—I no n’hi havia hagut —el tinent parlava amb rigidesa—, en aquell moment. Més tard va arribar una disposició d’escorcollar la nau a causa d’un rumor que va córrer que hi havia una dona a bord. En comptes d’això s’hi va trobar molts instruments de natura desconeguda, els quals el presoner afirma que són la seva mercaderia. Un d’ells li va explotar a un soldat quan el va agafar, i va morir a l’acte.

El general es va girar cap al comerciant:

—Que porta explosius atòmics a la seva nau?

—No, per la Galàxia! Per què els hauria de dur? Aquell ximple va agafar una broca atòmica per l’altre cap, quan estava col·locada a dispersió màxima. No es pot fer això. També podia haver-se apuntat amb una arma de neutrons, ves. Jo l’hauria deturat, si no hagués tingut cinc homes asseguts sobre el pit.

Riose va fer un senyal al guàrdia que s’esperava:

—Ja se’n pot anar. I ordeni que la nau sigui segellada per tal d’evitar tota intrusió. Segui, Devers.

El comerciant així ho va fer, al lloc indicat i suportà estoicament l’escorcoll del general imperial i la mirada curiosa del patrici siwennià.

—És un home assenyat, Devers.

—Gràcies. La meva cara l’impressiona o vol alguna cosa? Si és així, digui-ho. Sóc un bon home de negocis.

—És sobre el mateix. Va decidir rendir-se quan podria haver decidit fer-nos gastar les nostres municions en reduir-lo a pols electrònica. Això li pot valer un bon tracte, si continua mirant-se la vida d’aquesta manera.

—Un bon tracte és el que més anhelo, mestre.

—Bé, i jo el que més anhelo és la cooperació —Riose somrigué i digué a Ducem Barr en veu baixa—: Espero que «anhelar» signifiqui el que em penso. Ha sentit mai un argot tan bàrbar?

Devers se’l mirà amb cara de no entendre res:

—D’acord. Ja l’entenc. Però de quina mena de cooperació parla, mestre? Per ser-li franc, no sé ni on sóc. —Va mirar al seu voltant—. Quin es aquest lloc, per exemple, i quina és la idea?

—Ah! M’he deixat les presentacions. Me’n disculpo —Riose estava de bon humor—. Aquest cavaller és Ducem Barr, patrici de l’Imperi. Jo sóc Bel Riose, par de l’Imperi i general de tercera classe de les Forces Armades de Sa Majestat Imperial.

Aleshores, el comerciant afluixà les barres:

—L’Imperi? Es refereix a l’antic Imperi del qual ens van parlar a l’escola? Que divertit! Sempre m’havia cregut que ja no existia.

—Miri al seu voltant. Existeix —digué Riose posant-se seriós.

—Ho havia d’haver sabut —Lathan Devers alçà la seva barba cap al sostre—. Les naus que van capturar la meva carraca eren potents i llustroses. Cap regne de la Perifèria no les podria pas haver fabricat. —Va arrufar el front—. A què juguem doncs, mestre? O bé he de dir-li general?

—Juguem a la guerra.

—L’Imperi contra la Fundació?

—Exactament.

—Per què?

—Crec que bé ho deu saber.

El comerciant es va quedar astorat i va bellugar el cap. Riose va deixar que l’altre s’ho rumiés, i aleshores digué, suaument:

—Estic segur que ho sap.

—Fa calor, aquí —murmurà Lathan Devers, i s’aixecà per treure’s la jaqueta amb caputxa. Després s’assegué una altra vegada i estirà les cames cap endavant—. Sap què li dic? —digué amb tranquil·litat—, m’imagino que està pensant que hauria de fer un bot i saltar-li al damunt. Podria agafar-lo abans que tingués temps de moure’s, si trio bé el moment, i aquest vell que seu aquí sense dir res no podria pas fer gran cosa per deturar-me.

—Però no ho farà pas —digué Riose amb seguretat.

—No ho faré —va convenir Devers, amablement—. Primer de tot perquè matant-lo no pararia la guerra, suposo. Hi ha més generals en el lloc d’on vostè prové.

—Molt ben deduït.

—A part d’això, molt probablement em reduirien als dos segons d’haver-me llançat sobre vostè, i em matarien de seguida, o potser a poc a poc, depèn. Però em matarien, i no m’agrada comptar amb això quan faig els meus plans. No paga la pena.

—Ja he dit que vostè era un home assenyat.

—Però hi ha una cosa que m’agradaria, mestre. M’agradaria que em digués què vol dir amb això que ens estan atacant. No sé pas de què em parla i les endevinalles m’avorreixen qui-sap-lo.

—Ah, sí? No ha sentit a parlar mai de Hari Seldon?

—No, i ja li he dit que no m’agraden les endevinalles.

Riose llançà una llambregada a Ducem Barr el qual somrigué amb una estricta amabilitat i tot seguit recobrà el seu posat pensatiu.

—No es faci l’espavilat, Devers —digué Riose fent una ganyota—. Hi ha una tradició, una faula, una història, tant li fa el nom, sobre la seva Fundació segons la qual fundaran el Segon Imperi. Conec una versió detallada de la faramalla psicohistòrica de Hari Seldon, i els plans eventuals de la Fundació d’agredir l’Imperi.

—Ah, sí? —Devers bellugà el cap, pensatiu—. I qui li ha dit tot això?

—I què hi fa qui m’ho hagi dit? —digué Riose amb una suavitat perillosa—. Vostè no és aquí per fer preguntes. Vull saber el que vostè coneix sobre aquesta faula de Seldon.

—Però si és una faula…

—No jugui amb les paraules, Devers.

—No ho estic pas fent. De fet, penso ser-li sincer. Vostè sap tot el que jo sé. És una bestiesa a mig fer com diem nosaltres. Tots els mons tenen les seves rondalles; no se’ls pot pas prendre. Sí, n’he sentit a parlar de Seldon, del Segon Imperi i tot això. Ho expliquen als nanos per fer-los anar a dormir. Els petits milhomes s’enfilen a les seves cambres amb els projectors de butxaca i s’empassen les aventures de Seldon. Però és estrictament infantil, si més no, no és per a adults intel·ligents. —El comerciant movia el cap.

Els ulls del general de l’Imperi eren ombrívols.

—Em vol fer creure que és realment així? Està malgastant les seves mentides. He estat al seu planeta, Terminus. Conec la seva Fundació. L’he vista de prop.

—I llavors per què m’ho pregunta a mi? A mi, que a penes si hi he passat dos mesos en deu anys. Està perdent el temps. Però continuï amb la seva guerra, si són faules el que cerca.

Barr parlà per primer cop amb veu suau:

—Tan segur n’està, llavors, que la Fundació guanyarà?

El comerciant es girà. Es posà una mica vermell i una cicatriu que tenia a la templa se li va veure clarament.

—Mira-te’l, el company silenciós. Com ha deduït això del que jo he dit, doctor?

Riose assentí molt lleument a Barr, i el siwennià prosseguí amb una veu suau:

—Perquè el preocupa la idea que el seu món perdi aquesta guerra, i sofreixi les amargues conseqüències de la desfeta; ho sé molt bé, perquè el meu va passar per això i encara en pateix.

Lathan Devers s’amanyagà la barba, es mirà els seus adversaris l’un després de l’altre i somrigué:

—Sempre parla així, mestre? Escolti —es posà seriós—, què és la desfeta? He vist guerres i he vist derrotes. Què hi fa si el vencedor pren el poder? A qui molesta? A mi? A tipus com jo? —bellugà el cap amb incredulitat—. Entengui això —el comerciant parlava amb força i serietat—. Sempre hi ha quatre peixos grossos que governen un planeta mitjà. Sempre tenen les de perdre, però jo no estic pas disposat a perdre el son per ells. Comprèn? Pel que fa a la gent, a la gent corrent, ben segur que alguns moriran, i que la resta pagaran impostos suplementaris durant un temps. Però tot acaba sedimentant-se. I la situació torna a ser la mateixa amb cinc o sis de canviats.

Ducem Barr va obrir els narius i els tendons de la seva mà de vell es tensaren, però no va dir res.

Lathan Devers tenia els ulls clavats en ell. Res no se li escapava.

—Miri —digué—. Em passo la vida a l’espai per vendre els meus ginys de quatre rals i només rebo la cervesa i el pa de l’Associació. Hi ha molts peixos grossos allà —amb el dit gros assenyalà per darrere de la seva esquena—, s’embutxaquen el que jo guanyo en un any a cada minut, traient-me el suc a mi i a d’altres com jo. Imagini’s que vostè governa la Fundació. Ens continua necessitant. Ens necessitaria molt més del que ens necessita l’Associació, perquè vostès se sentirien perduts i seríem nosaltres qui els aportaríem els diners. Faríem més negoci amb l’Imperi. Sí, n’estic convençut, i jo sóc un home de negocis. Si això significa més guanys, jo m’hi apunto.

I se’ls va quedar mirant amb una bel·ligerància burleta.

Durant uns minuts va regnar el silenci i després va sortir un cilindre per la ranura del receptor. El general el va obrir, va donar un cop d’ull a l’acurada impressió i el va connectar als visuals:

«Prepari pla indicant la posició de cada nau en acció. Esperi ordres tot mantenint-se ben armat i a la defensiva».

Va agafar la seva capa. Mentre se l’ajustava a les espatlles, digué en veu baixa a Barr:

—Deixo aquest home a les seves mans. Espero que n’obtingui resultats. Això és la guerra i seré cruel amb els fracassos. Recordi-ho! —i se’n va anar fent un gest de comiat.

Lathan Devers el va seguir amb la mirada:

—Bé, alguna cosa li ha tocat el punt flac. Què passa?

—Una batalla, és evident —digué Barr bruscament—. Les forces de la Fundació estan a punt de presentar la seva primera batalla. És millor que vingui amb mi.

A la sala hi havia soldats armats. Tenien una actitud que feia respecte i un posat dur. Devers va seguir l’altiu patriarca siwennià per sortir de la sala.

La sala on els van conduir era més petita, més buida. Hi havia dos llits, una pantalla-visor, una dutxa i altres serveis sanitaris. Els soldats es van retirar i la gran porta massissa es va tancar amb un soroll sord.

—Òndia —digué Devers, desaprovant—. Això sembla permanent.

—És així —digué Barr, concís. El vell siwennià girà cua.

—A què juga, doctor? —digué el comerciant, irritat.

—No jugo a res. Vostè està sota la meva responsabilitat, això és tot.

El comerciant s’alçà i avançà. L’embalum del seu cos el feia semblar una torre al costat del patrici immòbil.

—Ah, sí? Però vostè està dins d’aquesta cel·la amb mi, i quan entràvem aquí les armes tant l’apuntaven a vostè com a mi. Escolti’m, vostè estava tot encès quan he parlat de les meves idees sobre la guerra i la pau. —Va esperar sense resultat—. D’acord. Deixi’m que li faci una pregunta. Vostè ha dit que la seva gent van rebre de valent una vegada. Qui ho va fer? Habitants d’un cometa de la nebulosa exterior?

Barr alçà el cap:

—Els de l’Imperi.

—Ah sí? Llavors què està fent aquí?

Barr mantingué un silenci ben eloqüent.

El comerciant va tirar enfora el seu llavi inferior i bellugà el cap lentament. Es va treure el braçalet d’anelles planes que cenyia el seu canell dret i li va allargar.

—Què en pensa d’això? —En portava un altre d’igual al canell esquerre.

El siwennià agafà l’ornament. Respongué lentament al gest del comerciant i se’l posà. Va sentir un estrany pessigolleig al canell.

La veu de Devers canvià de sobte.

—Bé, doctor, ja pot parlar. Faci-ho amb naturalitat. Si aquesta habitació està controlada per micròfons, no sentiran res. És un distorsionador de camp, disseny genuí de Mallow. Es ven a vint-i-cinc crèdits en tots els mons, d’aquí a l’extrem exterior. Li dono de franc. No mogui els llavis quan parli i prengui-s’ho amb molta calma. Ha d’agafar-li el truc.

Ducem Barr es va sentir sobtadament cansat. Els ulls avorrits del comerciant es van il·luminar amb el desig de saber. Va témer no saber respondre a les seves exigències.

—Què vol? —digué Barr. Les paraules sonaren estranyes per entre els llavis immòbils.

—Ja li he dit. Fa sorolls amb la boca com si fos un patriota. El seu món va ser aixafat per l’Imperi i vostè està aquí, fent-li el joc al general ros de l’Imperi. No té sentit, no creu?

—Jo ja he complert amb la meva missió. Un virrei de l’Imperi ha mort i jo n’he estat la causa.

—Ah, sí? Fa molt d’això?

—Fa quaranta anys.

—Fa… quaranta… anys… —Semblava que aquelles paraules tinguessin sentit per al comerciant. Va arrufar el front—. És molt de temps per viure encara de records. I això ho sap aquest fatxenda vestit amb uniforme de general.

Barr assentí.

Els ulls de Devers denotaven una profunda reflexió:

—Vol que l’imperi guanyi?

I el vell siwennià patrici esclatà en una sobtada còlera:

—Tant de bo que l’Imperi i totes les seves obres sofreixin una catàstrofe universal. Tot Siwenna prega cada dia perquè així sigui. Jo tenia germans, una germana, un pare, però ara tinc fills, néts. El general sap on trobar-los.

Devers esperava.

Barr continuà amb un murmuri:

—Però això no em deturaria pas si els resultats justifiquessin els riscs. Sabrien morir.

—Així que vostè va matar un virrei, eh? —digué el comerciant amb amabilitat—. Ara em recordo d’algunes coses. Vam tenir un alcalde fa temps que es deia Mallow. Ell va visitar Siwenna, és el seu món, oi? Va conèixer un home que es deia Barr.

Ducem Barr se’l mirà durament, amb suspicàcia:

—Què en sap d’això?

—El que saben tots els comerciants de la Fundació. Vostè podria ser un espavilat col·locat aquí al meu costat per atrapar-me. L’apuntarien amb les seves armes, i vostè faria veure que odia l’Imperi i que desitja la seva destrucció. Aleshores jo hi cauria de quatre potes i li obriria el meu cor perquè el general estigués content. No hi compti gaire, doctor.

»Però tot i així m’agradaria que em provés que vostè és el fill d’Onum Barr de Siwenna, el sisè i el més jove que va escapar de la massacre.

La mà de Ducem Barr tremolava en obrir la caixa plana de metall que hi havia en un racó amagat de la paret. Va treure’n un objecte metàl·lic i el va posar a les mans del comerciant. En el moment d’agafar-la, la peça va fer un xerric.

—Miri això —digué.

Devers se’l va mirar fixament. Es va acostar als ulls l’anella central i renegà en veu baixa.

—És el monograma de Mallow, o sóc un beneitó de l’espai; i el disseny té uns cinquanta anys.

Alçà els ulls i somrigué.

—Una encaixada, doctor. Un escut protector individual és tot el que necessito com a prova —i li allargà la seva enorme mà.





6. El favorit


Les petites naus havien sorgit de les profunditats del buit i es precipitaven contra el centre de l’Armada. Sense un tret ni una descàrrega d’energia, fressaren el seu camí per entre les naus que omplien la zona. Després van disparar a tort i a dret mentre les naus imperials es dirigien cap a elles com bèsties feixugues. Hi hagué dues llambregades silencioses que travessaren l’espai quan dos dels minúsculs mosquits tremolaren en desintegrar-se mentre els altres fugien.

Les grans naus buscaren, però immediatament tornaren a la seva tasca inicial i, un món després de l’altre, seguiren teixint la gran teranyina que constituïa l’encerclament.

L’uniforme de Brodrig era majestuós, acuradament tallat i portat amb la mateixa cura. El seu pas a través dels jardins de l’obscur planeta Wanda, ara transitòriament quarter general de l’imperi, era reposat; la seva expressió era ombrívola.

Bel Riose caminava al seu costat amb el botó del coll descordat, sinistre dins la grisor monòtona del seu uniforme de camp.

Riose assenyalà el confortable banc negre que hi havia sota les oloroses falgueres que alçaven les seves fulles en forma d’espàtula vers el sol blanc.

—Miri això, senyor. És una relíquia de l’imperi. Els bancs guarnits construïts per als enamorats, persistents, amb tota la seva frescor i utilitat, mentre les fàbriques i els palaus s’esfondren i esdevenen ruïnes de les que ningú no es recorda.

Es va asseure, mentre el secretari privat de Cleon II seguia dret al seu davant tallant les fulles que tenia més a la vora amb un gest precís del seu estri d’ivori.

Riose creuà les cames i li oferí una cigarreta mentre parlava amb la seva als dits:

—És el que calia esperar de la il·lustrada saviesa de Sa Majestat Imperial, el fet que enviés un observador tan competent com vostè. Em tranquil·litza dels temors que hauria pogut tenir en pensar que la pressió d’afers més importants i més urgents poguessin relegar a un segon pla una petita campanya a la Perifèria.

—Els ulls de l’emperador són pertot arreu —digué Brodrig d’una manera mecànica—. No subestimem la importància de la campanya, tot i així semblaria que s’han exagerat una mica les dificultats que presenta. Certament, les seves petites naus no són un obstacle tan gran que requereixi la complexa maniobra preliminar de l’encerclament.

Riose s’enrojolà, però va mantenir la seva postura.

—No puc arriscar la vida dels meus homes, que no són gaires, ni de les meves naus que són insubstituïbles, amb un atac precipitat. La tàctica d’un encerclament m’evitaria tenir baixes fins l’últim atac, per difícil que sigui. Ahir em vaig prendre la llibertat d’explicar-li els motius militars.

—Molt bé, molt bé, jo no sóc militar. En aquest cas vostè m’assegura que el que jo crec que és de totes totes encertat, és erroni. Bé, admetem-ho. Però les seves preocupacions van molt més enllà. En el seu segon comunicat, vostè va demanar reforços. I això contra un enemic dèbil, petit i bàrbar contra el qual ni tan sols s’ha enfrontat fins al moment. Desitjar més forces en aquestes circumstàncies fa pensar en una possible incapacitat o encara pitjor, si no fos que la seva brillant carrera prova a bastament la seva ardidesa i imaginació.

—Li ho agraeixo —digué fredament el general—, però hi ha una diferència entre ardidesa i ceguesa. Hi ha sempre lloc per a un pas decisiu quan es coneix l’enemic i pots calcular els riscs, si més no per aproximació; però el fet d’anar contra un enemic desconegut és una ardidesa en si mateix. Seria igual que preguntar-se com és que el mateix home salta un obstacle en una carrera de dia i ensopega de nit contra un moble de l’habitació.

Brodrig va fer un gest per rebutjar les paraules de l’altre.

—Molt teatral, però gens satisfactori. Vostè mateix ha estat en aquest món bàrbar. A més, té un enemic presoner del qual s’ocupa amb molta cura, aquell comerciant seu. No ho té pas tot tan emboirat com això.

—No? Li prego que recordi que un món que s’ha desenvolupat aïlladament durant dos segles no pot ser interpretat fins al punt de saber com atacar-lo intel·ligentment després d’una visita d’un mes. Jo sóc un soldat i no l’heroi d’un film de misteri tridimensional amb clotet a la barbeta i pit sortit. I un sol presoner no pot, i menys si es tracta de l’obscur membre d’un grup econòmic que no està connectat de prop amb el món enemic, donar-me a conèixer tots els secrets de l’estratègia enemiga.

—L’ha interrogat?

—Sí.

—I bé?

—Ha estat útil, però no d’una utilitat vital. La seva nau és molt petita, insignificant. Es dedica a vendre petites joguines molt divertides, altra cosa no. N’he agafat unes quantes de les més enginyoses per enviar-les a l’emperador, a tall de curiositats. Naturalment, n’hi ha un grapat a la nau de les quals no entenc el funcionament, però jo no sóc un tècnic.

—No obstant això, té tècnics entre els seus homes —assenyalà Brodrig.

—Bé ho sé prou —replicà el general en un to lleugerament càustic—, però aquests ximples han d’aprendre encara moltes coses abans de poder ser-me útils. Ja he enviat a buscar homes intel·ligents que comprenguin el funcionament d’aquests estranys circuits atòmics que hi ha a la nau. No he rebut cap resposta.

—D’homes d’aquesta mena no n’abunden pas, general. Ben segur que hi deu haver un home en la seva vasta província que entengui els ginys atòmics.

—Si existís, el posaria a treballar perquè fes funcionar els motors malmesos que porten dues de les naus de la meva petita flota. Dues de les naus de la meva migrada flota de deu que no poden lliurar una batalla d’una certa importància per manca d’energia. Un cinquè de les meves forces condemnades a la degradant activitat de consolidar posicions darrere les línies.

El secretari movia els dits amb impaciència:

—La seva posició no és única en aquest punt, general. L’emperador té els mateixos problemes.

El general va llençar la seva cigarreta masegada encara per encendre, en va encendre una altra i arronsà les espatlles:

—Bé, però aquesta manca de bons tècnics no és pas el problema més urgent. Ara que, potser hauria pogut avançar més amb el presoner si la meva sonda psíquica funcionés correctament.

El secretari va arrufar les celles:

—Té una sonda?

—Una de molt vella. Una sonda gastada que em falla ara que la necessito. La vaig posar en marxa mentre el presoner dormia i no vaig rebre cap informació. Era massa per a la sonda. L’he provada amb els meus propis homes i la reacció era l’adequada, però una vegada més no hi ha ningú entre el meu equip de tècnics que em pugui dir per que falla amb el presoner. Ducem Barr, que és un teòric encara que no és un mecànic, diu que l’estructura psíquica del presoner pot ser que no es vegi afectada per la sonda perquè des de petit ha estat sotmès a un medi aliè i a estímuls neurals diferents. No ho sé pas, però encara ens podria ser útil. El retinc amb aquesta esperança.

Brodrig es recolzà en el seu bastó.

—Aniré a veure si hi ha algun especialista disponible a la capital. Mentrestant, què me’n diu del seu altre home, aquest siwennià? Té massa enemics al seu voltant.

—Ell coneix l’enemic. A ell també el retinc per a futures consultes i per l’ajuda que em pugui donar.

—Però és un siwennià i, a més, fill d’un rebel proscrit.

—És vell i no té cap poder; la seva família ens serveix d’ostatge.

—Ja ho entenc. Tot i així penso que hauria de parlar amb aquest comerciant jo mateix.

—Com vostè vulgui.

—En privat —afegí el secretari fredament, deixant les coses clares.

—Naturalment —repetí Riose dòcilment—. Com a súbdit lleial de l’emperador, considero el seu representant personal com a superior. Tot i així, com que el comerciant és a la base permanent, haurà d’abandonar l’avantguarda en un moment interessant.

—Ah, sí? Interessant en quin aspecte?

—Interessant pel fet que avui s’acaba l’encerclament. Interessant pel fet que d’aquí a una setmana la Vintena Flota de la Frontera avançarà cap al cor de la resistència —Riose somrigué i va donar mitja volta.

En certa manera Brodrig es va sentir picat.





7. Suborn


El sergent Mori Luk era un excel·lent soldat. Provenia dels enormes planetes agrícoles de les Plèiades on tan sols la vida militar podia trencar el vincle amb la terra i la infructuosa existència de l’esclau del treball, i ell era l’home típic d’aquell medi ambient. Tenia la manca d’imaginació necessària per a fer front al perill sense por i era prou fort i àgil com per encarar-s’hi amb èxit. Acceptava les ordres a l’instant, comandava els seus homes inflexiblement i adorava el seu general d’una manera abnegada.

I no obstant això, era d’una naturalesa alegre. Si bé matava un home en compliment del seu deure sense la més mínima vacil·lació, també és cert que ho feia sense la menor animositat.

El fet que el sergent Luk truqués a la porta abans d’entrar era una mostra de tacte, perquè tenia perfecte dret a entrar sense avisar.

Els dos homes que hi havia dins estaven menjant i alçaren els ulls i un dels dos apagà amb el peu el transmissor de butxaca que xerricava amb prestesa.

—Més llibres? —preguntà Lathan Devers.

El sergent li donà el recargolat cilindre que contenia el film i estirà el coll:

—Pertany a l’enginyer Orre, però se li ha de tornar. Vol enviar-lo als seus fills, sap?, a tall de record, com si diguéssim.

Ducem Barr va donar voltes al cilindre amb interès.

—I d’on l’ha tret, l’enginyer? No tindrà pas un transmissor, també?

El sergent bellugà el cap enèrgicament. Assenyalà l’estropellat aparell que hi havia als peus del llit.

—És l’únic que hi ha per aquí. Aquest tipus, Orre, ha tret aquest llibre d’un dels fastigosos mons que hem conquerit. El tenien en un gran edifici tot per a ell sol, i va haver de matar uns quants nadius que intentaven deturar-lo.

Se’l va mirar per calcular la seva vàlua.

—És un bon record… per a uns nanos. —Va fer una pausa i va dir amb cautela—: Parlant de tot, corren rumors. Només són rucades, però tot i així, és massa bo per mantenir-ho en secret. El general ha tornat a fer de les seves. —Va assentir amb el cap lentament i amb seriositat.

—Ah, sí? —digué Devers—. I què ha fet?

—Ha finalitzat l’encerclament, això és tot —el sergent va riure per sota el nas amb un orgull paternal—. Oi que és formidable? Oi que ho ha fet bé? Un dels xicots que xerra pels descosits diu que ha anat com una seda, com la música de les esferes, sigui quina sigui.

—Ara comença la gran ofensiva, oi? —preguntà Barr calmosament.

—Bé ho espero —va ser l’alegre resposta—. Ja torno a tenir ganes de pujar altre cop a la nau, ara que torno a tenir el braç d’una sola peça. N’estic tip d’estar-me aquí sense fer res.

—Jo també —murmurà Devers de sobte, en un to violent. I es va mossegar el llavi inferior amb les dents.

El sergent se’l mirà dubtós i digué:

—Serà millor que me’n vagi. S’acosta l’hora que el capità fa la ronda i no m’agradaria que m’enxampés aquí.

Es deturà a la porta.

—A propòsit, senyor —digué al comerciant amb una timidesa sobtada i maldestra—. He tingut notícies de la meva dona. Diu que la petita nevera que vostè em va donar perquè li enviés funciona bé. No gasta res, i ella només ha de posar-hi el menjar i ja el té congelat per a tot el mes. Li ho agraeixo.

—No hi ha de què. Oblidi-ho.

La gran porta es va tancar sense fer soroll darrere del somrient sergent.

Ducem Barr saltà de la cadira.

—Perfecte. Ens ha pagat el refrigerador amb escreix. Donem-li un cop d’ull a aquest nou llibre. Ah, el títol no hi és.

Va desenrotllar un metre de pel·lícula i la va mirar a la llum. Després murmurà:

—Bé, que em passin pel colador com diu el sergent. És «El Jardí de Summa», Devers.

—Ah, sí? —va dir el comerciant, sense mostrar interès. Va apartar les restes del sopar—. Segui, Barr. Escoltar aquesta literatura antiga no em fa cap bé. Ha sentit el que deia el sergent?

—Sí. I què?

—L’ofensiva començarà. I nosaltres aquí de braços creuats!

—I com els vol posar, els braços?

—Ja sap què vull dir. No serveix de res esperar.

—Vol dir? —Barr canvià amb molta cura la pel·lícula vella per la nova al transmissor—. Durant tot aquest mes m’ha estat explicant força coses de la història de la Fundació, i sembla que els grans caps de les passades crisis no van fer gaire més que seure… i esperar.

—Ah, Barr, però sabien on anaven.

—Ah, sí? Suposo que van dir que ho sabien quan es va acabar tot. Però no existeix cap prova que demostri que les coses no haurien anat igual de bé si no haguessin sabut on anaven. Les forces econòmiques i socials més importants no estan dirigides per individus aïllats.

Devers va fer una rialleta sorneguera.

—Tampoc no hi ha manera de comprovar si les coses haurien anat pitjor. Estem discutint sobre fets passats —tenia una mirada pensativa—. Imagini’s que el faig explotar en mil bocins.

—A qui, a Riose?

—Sí.

Barr sospirà. Els seus ulls cansats es torbaren amb el record d’un llarg passat.

—L’assassinat no és la solució, Devers. Una vegada ho vaig provar sota provocació, quan tenia vint anys… però no soluciona res. Vaig deslliurar Siwenna d’un malvat, però no del jou de l’Imperi i no del malvat que calia.

—Però Riose no és únicament un malvat, doctor. És tot el maleït exèrcit. Es desintegraria si no fos per ell. S’aferren a ell com criatures. Al sergent li cau la bava quan parla d’ell.

—No obstant això, hi ha altres exèrcits i altres caps. S’ha d’anar al fons de la qüestió. Hi ha Brodrig, per exemple, l’únic a qui l’emperador escolta. Podria demanar milers de naus, mentre que Riose se les ha d’apanyar amb deu. Conec la seva reputació.

—Ah, sí? Què en sap? —La lluentor que els ulls del comerciant guanyaren en interès extrem la perderen en frustració.

—Vol una descripció pel damunt? És un plebeu espavilat que amb afalacs continuats s’ha guanyat els favors de l’emperador. L’aristocràcia de la cort, que no són més que uns paràsits, l’odien a mort perquè no té ni família ni humilitat. És el conseller de l’emperador en tot i per a tot, i és el seu instrument en les pitjors empreses. És descregut però lleial per necessitat. No existeix un home en tot l’Imperi tan subtil en la seva vilesa ni tan ordinari en els seus plaers. I es diu que no hi ha altra manera d’aconseguir els favors de l’emperador si no és a través d’ell, i a ell no s’hi pot arribar si no és pel camí de la maldat.

—Òndia! —exclamà Devers tot acariciant-se la seva polida barba—. I aquest és l’home de mitja edat que l’emperador ha enviat per vigilar Riose. Sap que tinc una idea?

—Ara sí que ho sé.

—Suposo que a Brodrig no li fa peça la jove meravella de l’exèrcit.

—Probablement ja hagi succeït. No se’l coneix pas per les seves simpaties.

—Imaginem-nos que s’arriba a un extrem. L’emperador ho arribarà a saber, i Riose pot tenir problemes.

—Bé. Força probable. Però com es proposa aconseguir-ho?

—No ho sé. Se m’ha acudit que se’l podria subornar.

El patrici somrigué amablement.

—Sí, en certa manera, però no de la manera que va subornar el sergent… no amb un refrigerador portàtil. I encara que trobi el mitjà, no valdria la pena. Probablement no sigui fàcil de subornar, però li manca fins i tot l’elemental honradesa de la corrupció honorable. El suborn no es mantindrà, sigui quina sigui la quantitat honorable. Pensi en alguna altra cosa.

Devers posà una cama damunt l’altra i bellugà els dits del peu amb rapidesa i nerviosisme:

—Però potser és una idea…

Es deturà; el senyal de la porta lluïa altra vegada i el sergent tornava a ser al llindar. Estava excitat i el seu ample rostre ara vermell ja no somreia.

—Senyor —començà amb un nerviós intent de ser amable—. Li estic molt agraït pel refrigerador, i vostès sempre m’han tractat bé, encara que només sóc el fill d’un camperol i vostès són grans senyors.

El seu accent de les Plèiades es va fer més patent, gairebé costava d’entendre’l, i, a causa de l’excitació, el seu parlar de camperol esbandia completament el seu posat de militar tan laboriosament cultivat durant molt de temps.

Barr digué suaument:

—Què passa, sergent?

—Lord Brodrig els vindrà a veure, demà! Ho sé perquè el capità m’ha ordenat que tingués els meus homes a punt per passar-los revista… ell. He pensat… que els havia d’avisar.

—Gràcies, sergent, li ho agraïm. Però no passa res, no cal que…

L’expressió del rostre del sergent Luk era inconfusiblement de por. Parlava amb una veu baixa però enrogallada:

—Vostès no saben les històries que s’expliquen d’ell. S’ha venut l’ànima a l’esperit maligne. No, no se’n riguin. Diuen que té homes amb armes atòmiques que el segueixen pertot arreu i, quan vol divertir-se, només els diu que disparin sobre tots els que trobin. I ells ho fan… i ell riu. Es diu que fins i tot l’emperador està atemorit, i que obliga l’emperador a apujar els impostos i no permet que senti les queixes de la gent. I a més odia el general, això és el que diuen. Es comenta que mataria el general, perquè el general és tan gran i savi. Però no pot perquè el nostre general és un desafiament per a qualsevol i sap que el Senyor Brodrig és una mala peça.

El sergent va parpellejar, somrigué amb una timidesa sobtada i incongruent en adonar-se del seu propi esverament i retrocedí cap a la porta, movent el cap espasmòdicament.

—No s’oblidin de les meves paraules. Estiguin alerta.

Va sortir precipitadament.

Devers alçà el cap amb la mirada aguda.

—Això decanta les coses cap al nostre costat, oi, doctor?

—Depèn —digué Barr secament— de Brodrig, no li sembla?

Però Devers estava pensant i no escoltava. Reflexionava molt profundament.

El Senyor Brodrig abaixà el cap per entrar a l’espai reduït que servia d’habitacle de la nau comercial, i els seus dos guàrdies armats el seguien de prop amb les armes desenfundades i el posat malcarat de gent mercenària.

El secretari privat no tenia pas l’aspecte d’una ànima perduda en aquells moments. Si s’havia venut l’ànima a l’esperit maligne de l’espai, aquest no havia pas deixat cap marca de la seva possessió. Més aviat hauria semblat que es tractava d’una bufada d’aire cortesà enviada per animar la duresa i la trista vida d’una base militar.

El tall dret i tibat del seu vestit immaculat i lluent el feia semblar alt i, des d’aquesta altura, els seus ulls glacials i mancats de tota emoció esguardaren, per damunt del nas, el comerciant. El nacre dels punys llambregava quan va clavar a terra el seu bastó d’ivori per repenjar-s’hi lleugerament.

—No —féu amb un petit gest—, vostè quedi’s aquí. Oblidi’s de les seves joguines. No m’interessen en absolut.

Es va acostar una cadira, en va treure la pols amb molta cura fent servir el tros de roba iridescent que duia lligat al pom del seu bastó blanc i es va asseure. Devers va llançar un cop d’ull a l’altra cadira, però Brodrig digué lànguidament:

—S’ha d’estar dret davant d’un par del regne. —I somrigué.

Devers arronsà les espatlles.

—Si no li interessa el meu mostrari de comerç, per què estic aquí?

El secretari privat esperà fredament, i Devers afegí:

—Senyor.

—Per poder parlar amb vostè en privat —digué el secretari—. A vostè li sembla que hauria recorregut dos-cents Darsecs a través de l’espai per inspeccionar petits ginys? És a vostè a qui vull veure.

Va treure una petita pastilla rosa d’una capseta grava a i se la posà delicadament entre les dents. La va anar xuclant a poc a poc, assaborint-la.

—Per exemple —féu—, qui és vostè? És veritablement un ciutadà d’aquest món bàrbar que està muntant tota aquesta histèrica campanya militar?

Devers assentí greument amb el cap.

—Ha estat realment capturat per ell, després del començament d’aquesta batussa que ell anomena guerra? Em refereixo al nostre jove general.

Devers assentí altre cop.

—Bé, molt bé, apreciat estranger. Ja m’adono que la seva facilitat de paraula és mínima. Ja li aplanaré el camí. Sembla que el nostre general està lliurant aquí una aparent guerra sense sentit amb una espantosa despesa d’energia, i tot això per un món minúscul a l’extrem d’enlloc, que per a un home lògic no valdria la pena de gastar-hi ni un sol tret d’arma atòmica. No obstant això, el general no és un home il·lògic. Ans al contrari jo diria que és extremadament intel·ligent. Em segueix?

—No del tot, senyor.

El secretari es mirà les ungles dels dits i féu:

—Escolti el que ara li diré, doncs. El general no malgastaria els seus homes i les naus en una empresa estèril. Ja sé que parla de glòria i d’honor imperial, però és força evident que el sentiment de ser un dels insofribles antics semidéus de l’Era Heroica no s’esborra així com així. Hi ha molt més que glòria aquí… i s’ocupa de vostè d’una manera estranya i innecessària. Si vostè fos el meu presoner i em fos tan poc útil com ho ha estat per al meu general, li hauria obert la panxa i l’hauria estrangulat amb els seus propis budells.

Devers va romandre impassible. Els seus ulls es movien lleugerament, primer cap a un dels guàrdies del secretari i després cap a l’altre. Eren a punt, ansiosament a punt.

El secretari somrigué.

—Bé, ja veig que és un dimoni silenciós. Pel que diu el general ni tan sols la sonda psíquica li va fer efecte, i això ha estat un error per part seva, ara que en parlem, perquè m’ha convençut que la nostra jove meravella militar estava mentint. —Semblava de molt bon humor—. Honrat comerciant —féu—, tinc una sonda psíquica personal, una que és particularment adequada per a vostè. Veu això?

Entre el dit gros i l’índex, sostenia amb negligència uns rectangles roses i grocs de disseny enrevessat, la identitat dels quals era ben òbvia.

—Semblen diners —digué Devers.

—I ho són, els millors de l’Imperi, perquè tenen la garantia dels meus dominis, els quals són més valuosos que els del propi emperador. Cent mil crèdits. I són aquí, entre els seus dits, són seus!

—A canvi de què, senyor? Jo sóc un bon negociant, però tots els tractes tenen dues parts.

—Que a canvi de què? De la veritat! Què persegueix el general? Per què vol lliurar aquesta guerra?

Lathan Devers sospirà, i s’amanyagà la barba, pensatiu.

—Que què persegueix? —els seus ulls seguien els moviments de les mans del secretari mentre comptava els diners a poc a poc, bitllet a bitllet—. En una paraula: l’Imperi.

—Que poc original! Sempre és el mateix al final. Però com? Quin és el camí que va de l’extrem de la Galàxia al pic de l’Imperi d’una forma tan temptadora i clara?

—La Fundació —digué Devers amb amargor— té secrets. Tenen llibres, llibres antics… tan antics que el llenguatge en el qual són escrits només el coneixen uns quants homes importants. Però els secrets estan encoberts pel ritual i la religió, i ningú no en pot fer ús. Jo ho vaig intentar i ara sóc aquí… i m’espera una sentència de mort, allà.

—Ja ho entenc. I aquests secrets antics? Vinga, per cent mil crèdits em mereixo conèixer els mínims detalls.

—La transmutació dels elements —féu concisament Devers.

El secretari mig aclucà els ulls i el seu esguard va perdre una mica la fredor.

—He sentit a dir que la transmutació pràctica és impossible segons les lleis atòmiques.

—I és així, si s’utilitzen forces atòmiques. Però els antics eren xicots espavilats. Hi ha fonts d’energia més poderoses que l’atòmica. Si la Fundació utilitzés aquestes fonts tal com vaig suggerir…

Devers va sentir una lleugera sensació de formigueig a l’estómac. L’ham es gronxava, el peix s’hi acostava…

—Continuï —féu el secretari de sobte—. El general, n’estic segur, sap tot això. Però què és el que té intenció de fer un cop acabi amb aquesta guerra d’opereta?

Devers mantingué la veu ferma com una roca:

—Amb la transmutació controlaria l’economia de tot l’Imperi. Els jaciments de minerals no valdran ni una engruna quan Riose pugui obtenir tungstè de l’alumini i iridi del ferro. Tot un sistema de producció basat en l’escassetat de certs elements i l’abundància d’altres queda completament trasbalsat. Es produirà la més gran catàstrofe que mai hagi vist l’Imperi, i només Riose pot parar-la. I a més hi ha la qüestió d’aquesta nova energia que he esmentat, que Riose no s’estarà pas d’utilitzar per qüestions religioses.

»Ara res no pot deturar-lo. Li té el peu al coll a la Fundació i quan hagi acabat amb ella esdevindrà emperador al cap de dos anys.

—Així que —Brodrig reia alegrement—, iridi a partir del ferro, és això el que ha dit, oi? Vingui, li diré un secret d’estat. Sap que la Fundació ja ha estat en contacte amb el general?

Devers es va posar tens.

—Fa cara d’estar sorprès. I per què no? Ara sembla ben lògic. Li van oferir cent tones d’iridi a l’any a canvi de la pau. Cent tones de ferro transmutades en iridi, violant els seus principis religiosos per salvar els seus colls. És just, però no m’estranya que el nostre incorruptible general ho refusés… quan podia tenir l’iridi i l’Imperi al mateix temps. I el pobre Cleon que diu que és el seu únic general honest. El meu barbut comerciant s’ha ben guanyat els diners.

Els va tirar enlaire i Devers es va ajupir a recollir els bitllets que voleiaven.

El Senyor Brodrig es deturà a la porta i es girà:

—Recordi una cosa, comerciant. Els meus amics armats d’aquí no tenen ni orelles, ni llengua, ni educació, ni intel·ligència, no s’ho val ni de sotmetre’ls a la sonda psíquica. Però són molt experts en les execucions interessants. Jo l’he comprat, home, amb cent mil crèdits. Segueixi essent una mercaderia bona i valuosa, perquè si oblidés que l’he comprat en algun moment i intentés… diguem… repetir a Riose la conversa que hem tingut, seria executat. Però executat a la meva manera.

I en aquell rostre delicat va aparèixer la duresa d’unes línies de crueltat ansiosa que transformaren l’estudiat somriure en una lasciva ganyota de llavis rojos. Per un breu instant, Devers va poder veure l’esperit maligne de l’espai que havia comprat aquell per qui ell havia estat comprat, a través dels ulls del seu comprador.

En silenci va ser conduït pels «companys» armats de Brodrig fins a la seva cel·la.

A la pregunta de Ducem Barr, respongué amb una grisa satisfacció:

—No. Aquesta és la part més estranya de la qüestió. Ell m’ha subornat a mi.

Dos mesos de guerra difícil havien deixat la seva marca en Bel Riose. Hi havia una pesada gravetat en ell, i tenia poca paciència.

Va ser amb desfici que es va dirigir al seu incondicional sergent Luk.

—Esperi fora, soldat, i condueixi aquests homes altre cop als seus allotjaments quan hagi acabat. Que ningú no entri fins que no el cridi. Ningú, comprèn?

El sergent saludà amb un gest rígid i sortí de l’habitació, i Riose, remugant per sota el nas, agafà d’una revolada els papers endarrerits que tenia a la taula, els ficà al calaix de dalt i el tancà amb un cop sec.

—Seguin —digué bruscament als dos que s’esperaven—. No tinc gaire temps. Si els haig de dir la veritat, jo no hauria de ser aquí, però era necessari que els veiés.

Es girà cap a Ducem Barr, el qual acariciava amb els seus llargs dits el cub de cristall i mirava amb interès el seu interior on hi havia l’efígie de Sa Majestat Imperial Cleon II.

—En primer lloc, patrici —digué el general—, el seu Seldon està perdent. Per ser sincers hem d’admetre que lluita bé, ja que aquests homes de la Fundació s’apleguen com abelles forassenyades en un eixam i lluiten com enfollides. Cada planeta es defensa amb furor, i un cop pres, s’alça constantment en rebel·lió de tal manera que es fa tan difícil de mantenir-lo sotmès com de conquerir-lo. Però els conquerim i mantenim les nostres conquestes. El seu Seldon està perdent.

—Però encara no ha perdut —murmurà Barr amb educació.

—La Fundació no és pas tan optimista. Em van oferir milions a canvi de no imposar una prova final a Seldon.

—Això és el que diuen els rumors.

—Ah, carat, així que els rumors em precedeixen? Xerraven també de l’última notícia?

—Quina és l’última notícia?

—Doncs que el Senyor Brodrig, el favorit de l’emperador, és el segon en comandament a petició seva.

Devers parlà per primer cop:

—A petició seva, mestre? Com ha estat? O és que li comença a agradar l’individu? —va fer la rialleta.

—No puc dir que m’agradi. Però crec que ha comprat el càrrec a un preu que considero just i adequat.

—I quin és?

—Tal com una petició de reforços a l’emperador.

El somriure desdenyós de Devers s’accentuà.

—S’ha comunicat amb l’emperador, eh? I suposo, mestre, que vostè està esperant aquests reforços, que arribaran qualsevol dia, oi?

—S’equivoca! Ja han arribat. Cinc naus de línia, ràpides i potents, amb un missatge especial de felicitació de l’emperador, i més naus que ja vénen cap aquí. Què hi ha, comerciant? —preguntà en un to sarcàstic.

Devers parlà de sobte amb els llavis tensos:

—Res!

Riose donà la volta a la taula i es plantà enfront del comerciant, amb la mà sobre la culata de la seva arma atòmica.

—He dit «què hi ha» perquè semblava que les notícies el molestessin. No li deu pas haver agafat cap interès sobtat per la Fundació?

—I ca!

—Miri… que té reaccions estranyes, vostè.

—Ah, sí, mestre? —Devers rigué tot tens i tancà amb força les mans dins les butxaques—. Doncs digui quines són i jo les hi tiraré per terra una darrere l’altra.

—Ara hi vaig. El van agafar molt fàcilment. Es va rendir a la primera ràfega de trets amb un escut cremat. Està disposat a deixar el seu món, i això sense posar-hi un preu. Ben interessant tot això, no li sembla?

—Anhelo estar sempre al cantó dels vencedors, mestre. Sóc un home assenyat, així és com vostè mateix em va qualificar.

—Admetem-ho —digué Riose amb la veu enrogallada—. No obstant això, no s’ha capturat cap comerciant des d’aleshores. Totes les naus comercials són prou ràpides per escapar-se si ho volen. A cap nau espacial no li manca una pantalla que pugui encaixar tots els cops, si decideix lluitar. I no hi ha cap comerciant que no hagi lluitat fins a la mort, quan l’ocasió així ho ha requerit. Els comerciants han estat seguits i s’ha sabut que eren els caps i els instigadors de les guerrilles als planetes ocupats i de les incursions aèries en l’espai ocupat. No serà pas l’únic home assenyat, oi? Ni lluita ni s’escapa i es converteix en traïdor sense que li ho exigeixin. Vostè és únic, meravellosament únic… de fet, sospitosament únic.

Devers respongué amb veu suau:

—Ja l’entenc, però no té res contra mi. Ara fa sis mesos que sóc aquí, i m’he comportat com un bon nen.

—És cert, i jo li he pagat donant-li un bon tracte. No he tocat la seva nau i l’he tractat amb tota la consideració del món. Malgrat tot he fet curt amb vostè. Podia haver sortit de vostè oferir-me informació lliurement sobre els seus ginys, per exemple, la qual cosa m’hauria estat molt útil. Els principis atòmics en els quals estan basats semblaria que són els mateixos que s’utilitzen en les armes més terribles de la Fundació. M’equivoco?

—Jo només sóc un comerciant —digué Devers—, no un d’aquests tècnics saberuts. Jo només venc el gènere, no el faig pas.

—Bé, això ja ho veurem ara mateix. Per això he vingut. Escorcollarem la seva nau, per exemple, per mirar si hi ha un camp de força protector personal. Mai no hem vist que en portés cap; no obstant això, tots els soldats de la Fundació en duen. Serà una prova evident que hi ha informació que no m’ha volgut donar. No li sembla?

No hi va haver resposta. El general continuà:

—I encara faré una altra prova. He portat la sonda psíquica, una vegada m’ha fallat, però el contacte amb l’enemic pot donar molta informació.

La seva veu era suaument amenaçadora i Devers es va sentir una arma al capdavall de l’estómac —l’arma del general que fins aquell moment havia dut sempre enfundada.

El general digué en veu baixa:

—Ara es traurà el braçalet i qualsevol altre objecte de metall que porti i me’ls donarà. A poc a poc! Els camps atòmics poden ser distorsionats i les sondes psíquiques només funcionen en camps estàtics. Així va bé. Doni-me’ls.

El receptor de la taula del general feia pampallugues i una càpsula amb un missatge va sortir per la ranura prop d’on Barr era, acariciant el bust imperial tridimensional.

Riose es posà darrere la taula amb l’arma atòmica a punt, i digué a Barr:

—Vostè també, patrici, el seu braçalet el fa sospitós. M’ha estat útil amb anterioritat, i encara que no sóc venjatiu, decidiré el futur de la seva família, que retinc com a ostatges, segons els resultats de la sonda psíquica.

I mentre Riose s’acostava a agafar el missatge encapsulat, Barr tragué el bust de la capsa de vidre on era i, molt silenciosament i amb molt encert, colpejà el cap del general.

Va ser massa ràpid perquè Devers se’n pogués adonar.

Era com si, de sobte, un dimoni s’hagués apoderat del vell.

—Sortim —digué Barr, murmurant per entre les dents—. De pressa!

Agafà de terra l’arma de Riose i se l’amagà a la brusa.

El sergent Luk es girà mentre sortien sense a penes obrir la porta.

Barr digué amb serenitat:

—Condueixi’ns, sergent!

Devers tancà la porta al seu darrere.

El sergent Luk els conduí en silenci a les seves cel·les i, després d’una breu pausa, continuà el camí, encanonat per una arma atòmica que li oprimia les costelles, i una veu dura a les orelles que feia: «Cap a la nau mercant».

Devers s’avançà per obrir l’escotilla i Barr digué:

—Quedi’s on és, Luk, ha estat un bon home. No el matarem.

Però el sergent reconegué el monograma de l’arma i va cridar amb fúria continguda:

—Han matat el general! Fent un esgarip desesperat i incoherent, s’abalançà contra l’arma i caigué convertit en una ruïna humana.

La nau mercant s’elevava sobre un planeta mort abans que els senyals lluminosos fessin les seves fantàstiques llambregades; contra la teranyina color crema de la gran lent del cel que era la Galàxia, s’alçaren altres formes negres.

Devers exclamà tot neguitós:

—Agafi’s fort, Barr… ara veure’m si tenen alguna nau que es pugui comparar a la meva en velocitat.

Ja sabia que no en tenien cap!

I un cop a l’espai, la veu del comerciant semblava perdre’s i morir mentre deia:

—La pista que li he donat a Brodrig era una mica massa bona. Em penso que correrà la mateixa sort que el general.

D’una llampada, penetraren en les profunditats de la massa d’estrelles de la Galàxia.





8. Cap a Trantor


Devers s’inclinà sobre el petit globus sense vida, esperant el mínim signe vital. El control direccional rastrejava, lentament i a fons, l’espai amb un feix dens i penetrant de senyals visuals.

Barr observava assegut a la llitera del racó de baix i preguntà:

—Ja no se’ls veu?

—A qui, als paios de l’Imperi? No —el comerciant remugà amb evident impaciència—. Hem perdut els nostres perseguidors fa molta estona, per l’Espai! Amb els bots que hem fet per l’hiperespai encara no sé com no hem anat a parar a la panxa d’algun sol. No podien haver-nos atrapat encara que haguessin superat la nostra velocitat, cosa que, evidentment, no podien pas fer.

Es repenjà sobre el seient i s’afluixà el coll amb un gest brusc.

—No sé pas què han fet els paios de l’Imperi, aquí. Em penso que alguns dels forats estan fora de lloc.

—He d’entendre que està intentant arribar a la Fundació.

—Estic trucant a l’Associació o, si més no, intentant-ho.

—L’Associació? Qui son?

—L’Associació de Comerciants Independents. Mai no havia sentit a parlar d’ells, oi? Bé, no és pas l’únic. Encara no ens hem donat a conèixer gaire!

El silenci va regnar durant uns instants, tots dos centrats en l’indicador de recepció que romania mut, fins que Barr digué:

—Estem ja en la seva àrea de recepció?

—No ho sé pas. Només tinc una lleugera idea d’on som, per càlcul aproximat. És per això que he de fer servir el control direccional. Podem trigar anys, sap?

—Vol dir?

Barr va assenyalar amb el dit i Devers féu un bot i es va col·locar els seus auriculars. A la petita esfera opaca hi havia una taca blanca lluminosa.

Durant mitja hora, Devers va estar vigilant el fràgil fil de comunicació que havia arribat a través del superespai per connectar dos punts que la llum trigaria cinc-cents anys a enllaçar.

Al final es va repenjar al respatller sense esperança. Alçà els ulls i es va treure els auriculars.

—Mengem, doctor. Hi ha una dutxa a pressió que pot fer servir si vol, però vagi amb compte amb l’aigua calenta.

Es va ajupir davant d’un dels armaris encastats a la paret i va remenar el que hi havia a dins.

—Espero que no serà vegetarià.

—Menjo de tot —va respondre Barr—. Però, què hi ha de l’Associació? Que els ha perdut?

—Bé ho sembla. Estem a l’extrem de l’àrea de captació, massa a l’extrem. Tant li fa, però. Tinc tota la informació que necessitava…

Es va aixecar i va col·locar sobre la taula dos recipients de metall.

—Deixi’l només cinc minuts, doctor, després obri prement el contacte. Sortirà un plat, menjar i forquilla molt útil per quan hi ha pressa, si no li calen coses supèrflues com és ara els tovallons. Suposo que voldrà saber el que m’ha comunicat l’Associació.

—Si no és un secret.

—No pas per a vostè —féu Devers bellugant el cap—. El que va dir Riose era veritat.

—Sobre l’oferiment d’un tribut?

—Sí. El van oferir però els el van refusar. Les coses estan malament. Hi ha lluita als sols exteriors de Loris.

—Loris és a prop de la Fundació?

—Eh? Com li ho diria… és un dels Quatre Regnes originals. Se’l podria definir com a part de la línia interior de defensa. I això no és el pitjor. S’hi han enfrontat naus de dimensions inusitades, la qual cosa significa que Riose no estava exagerant. Ha rebut realment més naus. Brodrig ha canviat de bàndol i jo he organitzat un bon embolic.

Amb una mirada freda va engalzar els punts de contacte del recipient i el va obrir amb facilitat. Aquell plat que semblava guisat va escampar l’olor per tota l’habitació.

Ducem Barr ja estava menjant.

—Ja n’hi ha prou d’improvisacions —féu Barr—. No podem fer res, no podem creuar les línies imperials per tornar a la Fundació, no podem fer res més que ser assenyats i esperar pacientment. No obstant això, si Riose ha arribat a la línia interior, no ens caldrà esperar gaire.

Devers va deixar la forquilla.

—Esperar, diu? —remugà enrabiat—. Això està bé per a vostè. Vostè no hi té res en joc.

—Ah, no? —Barr somrigué lleument.

—No, de fet, ja li ho explicaré. —L’excitació de Devers va sortir a la superfície—: Estic cansat de mirar-me tot aquest assumpte fredament pel microscopi com si fos alguna cosa interessant. Tinc amics allà que estan morint, i tot un món, i la meva llar que també mor. Vostè és un estranger i no en sap res d’això.

—Jo també he vist morir amics meus.

Les mans del vell reposaven immòbils sobre la falda; tenia els ulls tancats.

—Està casat?

—Els comerciants no es casen —féu Devers.

—Bé, doncs, jo tinc dos fills i un nebot. Han estat advertits i per determinades raons, no poden fer res. La nostra escapada significarà la seva mort. La meva filla i els meus dos néts espero que deixessin el planeta abans que tot això succeís i que estaran sans i estalvis però, fins i tot deixant-los de banda a ells, ja he arriscat i perdut molt més que no pas vostè.

Devers va respondre en un to molt primari:

—Ho sé. Però ha estat un cas d’elecció. Podia haver-li fet el joc a Riose. Jo mai no li vaig demanar que…

Barr bellugà el cap.

—No ha estat pas un cas d’elecció; Devers, descarregui’s la consciència, no he pas arriscat la vida dels meus fills per vostè. Vaig cooperar amb Riose tot el temps que vaig poder. Però hi havia la sonda psíquica.

El patrici siwennià alçà els ulls plens de dolor.

—Riose va venir a veure’m una vegada fa un any. Va parlar del culte centrat en els màgics, però no va comprendre la veritat. No és realment un culte. Miri, ja fa quaranta anys que Siwenna està sota el jou insuportable que amenaça el seu món. Han hagut de sufocar cinc revoltes. Aleshores jo vaig descobrir els vells arxius de Hari Seldon… i ara aquest «culte» està esperant. Espera l’arribada dels màgics per a la qual està preparat. Els meus fills són els caps d’aquells que esperen. Aquest és el secret que guardo en el meu cap i la sonda no hi ha d’arribar mai. Per aquesta raó han de morir com a ostatges, perquè l’alternativa és la seva mort com a rebels i la mort de mig Siwenna amb ells. S’adona? No tenia elecció! No sóc cap estranger.

Devers va abaixar els ulls i Barr continuà suaument:

—És de la victòria de la Fundació que depèn la sort de Siwenna. És per la victòria de Siwenna que els meus fills han estat sacrificats. I Hari Seldon no va fer càlculs sobre la salvació de Siwenna com els va fer sobre la inevitable salvació de la Fundació. No tinc cap seguretat per a la meva gent. Només esperança.

—Però ja es conforma amb esperar. Fins i tot amb la flota imperial a Loris.

—Esperaria amb la mateixa tranquil·litat —digué Barr simplement— si hagués aterrat en el mateix planeta Terminus.

El comerciant arrugà el front totalment confús.

—No ho sé pas. No pot pas ser que funcioni així, com per art de màgia. Amb la psicohistòria o sense ella són terriblement forts, i nosaltres som dèbils. Què hi pot fer Seldon en això?

—No hi ha res a fer. Ja està tot fet. Està seguint el seu curs. Pel fet que vostè no senti com giren les rodes ni sonar els tambors no deixa de ser menys cert.

—Potser sí, però en aquests moments em sentiria més segur si hagués destrossat realment el crani de Riose. És més perillós que tot el seu exèrcit.

—Destrossar-li el crani? Sabent que Brodrig és el segon en comandament? —El rostre de Barr es crispà de ràbia—. Tot Siwenna hauria estat el seu hostatge. Brodrig fa temps que ha demostrat la seva vàlua. Hi ha un món on van fer matar un home de cada deu perquè es negaven a pagar els impostos. Brodrig mateix n’era el recaptador. No, i ara! Riose ha de continuar viu. Els seus càstigs són misericòrdia en comparació.

—Però, sis mesos, sis mesos a la base enemiga i no hem aconseguit res! —Devers va prémer els dits amb tanta força que li van petar els ossos—. I no hem aconseguit res!

—Bé, esperi. Ara recordo… —Barr va buscar dins la seva bossa—. Potser li serveixi això. —I va posar sobre la taula la petita esfera de metall.

Devers la va agafar.

—Què és això?

—La càpsula amb el missatge que Riose va rebre abans que jo li donés el cop. No creu que això ja compta per a alguna cosa?

—No ho sé pas. Depèn del que digui! —Devers es va asseure i va donar-li voltes amb molta cura.

Quan Barr sortí de la dutxa freda i entrà de bon grat en el corrent tebi es trobà Devers callat i absort en el seu banc de treball.

El siwennià es donà copets rítmics per tot el cos i parlà en veu més alta per fer-se sentir:

—Què està fent?

Devers alçà els ulls. Les gotetes de suor li rajaven per la barba.

—Vull obrir aquesta càpsula.

—Podrà obrir-la sense la característica personal de Riose? —hi havia un to suau de sorpresa en la veu del siwennià.

—Si no puc obrir-la em donaré de baixa de l’Associació i no pilotaré cap nau en tot el que em resta de vida. Tinc una triple anàlisi electrònica de l’interior ara, i posseeixo unes petites eines de les quals l’Imperi no ha sentit a parlar mai, que són especials per a càpsules de missatges. Abans havia estat lladre, sap? Un comerciant ha de saber una mica de tot.

S’inclinà sobre la petita esfera i amb una eina plana anà provant delicadament; a cada intent sortien guspires vermelles.

—Aquesta càpsula és un treball molt barroer, de tota manera. Aquests paios de l’Imperi no hi tenen pas la mà trencada en aquests treballs petits, es veu de seguida. Ha vist mai una càpsula de la Fundació? És la meitat de gran i és impenetrable per anàlisi electrònica.

De sobte, es posà rígid, els músculs de les espatlles visiblement tensos per sota la túnica. La seva minúscula sonda pressionà lleugerament…

Va sortir sense fer soroll, Devers es relaxà i sospirà. A la seva mà lluïa l’esfera amb el missatge desenrotllat com una llengua de pergamí.

—Es de Brodrig —digué. Aleshores amb menyspreu afegí—: El missatge és permanent. En una càpsula de la Fundació, el missatge es volatilitzaria en gas al cap d’un minut.

Però Ducem Barr li va fer un gest perquè callés i va llegir el missatge amb rapidesa:

De: Ammel Brodrig, enviat extraordinari de Sa Majestat Imperial, secretari privat del Consell i Par del regne.

A: Bel Riose, governador militar de Siwenna, general de les forces imperials i Par del regne.

Salutacions.

El planeta 1120 ja no resisteix. Els plans d’ofensiva continuen tal com van ser concebuts. L’enemic es debilita visiblement i els objectius finals a la vista seran aconseguits amb certesa.



Barr alçà el cap de les lletres gairebé microscòpiques i exclamà amargament:

—El ximple, maleït petimetre! Això és un missatge?

—Com diu? —féu Devers vagament decebut.

—No diu res —remugà Barr—. El nostre cortesà llepaculs ara juga a fer-se el general. Amb Riose fora de joc, ell serà el comandant en cap i ha de desfogar el seu esperit mesquí amb pomposos informes sobre assumptes militars dels quals no n’ha de fer res. «Tal i tal planeta ja no resisteix». «L’ofensiva continua avançant». «L’enemic es debilita». El gallet sense res al cap!

—Bé, bé, esperi un segon…

—Llenci-ho —el vell es girà exasperat—. La Galàxia sap que mai no vaig esperar que això fos d’una importància excepcional, però en temps de guerra és raonable suposar que fins i tot una ordre de rutina que no arribi al seu destí pot obstaculitzar els moviments militars i comportar complicacions posteriors. Amb aquesta intenció vaig agafar la càpsula. Però per això, hauria estat millor deixar-la. Hauria fet perdre a Riose un minut del seu temps que ara pot utilitzar per a fets més constructius.

Devers s’havia alçat.

—Vol parar de bellugar-se i continuar llegint? Per l’amor de Seldon…

Col·locà el missatge sota el nas de Barr.

—Ara, torni-ho a llegir. Què vol dir amb «objectius finals a la vista»?

—La conquesta de la Fundació, potser?

—Vol dir? I potser es refereix també a la conquesta de l’Imperi. Vostè sap que per a ell és l’objectiu final.

—I si és així?

—I què si és així? —El somriure torçat de Devers es va perdre entre la seva barba—. Miri, pari atenció que li ho demostraré.

Amb un dit va reintroduir el full de pergamí luxosament decorat amb el monograma. Va desaparèixer fent un sorollet i l’esfera va tornar a ser un tot uniforme. En algun lloc del seu interior s’ajustaren les greixades rodetes dels controls en perdre la seva col·locació per moviments a l’atzar.

—Ara ja no hi ha manera d’obrir aquesta càpsula sense les característiques personals de Riose, oi?

—Per a l’Imperi, no —va dir Barr.

—Aleshores l’evidència que conté ens és desconeguda i absolutament autèntica.

—Per a l’Imperi, sí —féu Barr.

—I l’emperador no ho pot obrir, oi? Les característiques personals dels oficials governamentals són als arxius. A la Fundació bé hi són.

—A la capital imperial també hi són —va convenir Barr.

—Aleshores quan vostè, un patrici siwennià i par del regne, li diu a aquest Cleon, aquest emperador, que el seu lloro favorit i el seu general més brillant s’han confabulat per enderrocar-lo i li lliura la càpsula per tal de donar-li’n una prova, què pensarà que són els «objectius finals», ell?

Barr es va asseure perquè se sentia dèbil.

—Esperi, no el segueixo. —Es passà la mà per la seva prima galta i féu—: No està parlant seriosament, oi?

—Sí, és clar que parlo seriosament —Devers estava excitat per la ràbia—. Escolti’m, nou dels deu emperadors han estat decapitats o els van esclatar les entranyes gràcies a un o un altre general que tenia grans idees al cap. Vostè mateix me n’ha parlat més d’una vegada. El pobre emperador s’ho creuria tan de pressa que a Riose el cap li donaria voltes.

Barr murmurà en veu baixa:

—Parla seriosament? Per l’amor de la Galàxia, home, no es pot fer front a una crisi de Seldon amb un pla tan rebuscat i poc pràctic com aquest. Imagini’s que no ens haguéssim apoderat de la càpsula… Imagini’s que Brodrig no hagués utilitzat la paraula «final». Seldon no depèn de l’atzar.

—Si l’atzar ens ve al pas, no hi ha cap llei que digui que Seldon no en pot treure profit.

—Certament, però… —Barr es deturà, després prosseguí amb més calma però contenint-se visiblement—. Miri, en primer lloc, com arribarà al planeta Trantor? Vostè no sap la seva situació a l’espai, i jo no recordo les coordenades, això per no parlar de les efemèrides. Ni tan sols coneix la seva situació a l’espai.

—A l’espai és impossible perdre’s —somrigué Devers. Ja tornava a ser als controls de la nau—. Baixarem fins al planeta més proper i tornarem amb les millors cartes de navegació que els cent mil crèdits de Brodrig puguin comprar.

—I amb una ràfega d’arma atòmica al ventre. La nostra descripció a hores d’ara ja deu haver arribat a tots els planetes d’aquest racó de l’Imperi.

—Doctor —digué Devers pacientment—, no sigui babau. Riose va dir que la meva nau s’havia rendit amb massa facilitat i, cregui’m amic meu, no feia pas broma. Aquesta nau té prou potència i resistència per escapar de tot el que ens puguem trobar en aquest cantó de la frontera. A més, tenim camps protectors personals. Els paios de l’Imperi no els van arribar a trobar; de fet, era impossible.

—D’acord —féu Barr—, està bé. Suposi que arriba a Trantor. Com veurà l’emperador, allà? Creu que té hores d’oficina?

—Què li sembla si ho deixem per quan siguem a Trantor, això? —respongué Devers.

I Barr murmurà amb impotència:

—D’acord altra vegada. Fa mig segle que dic que vull veure Trantor abans de morir. Que sigui com vostè vulgui.

Devers connectà el motor hiperatòmic. Els llums resplendiren i es va produir la sacsejada interior que indicava el pas a l’hiperespai.





9. A Trantor


Les estrelles eren tan nombroses com les males herbes en un camp abandonat, i per primera vegada Lathan Devers s’adonà que els decimals de darrere la coma eren de summa importància per calcular per on havia de trencar si volia anar a les hiperregions. Produïa una sensació de claustrofòbia veure’s obligat a no fer salts que sobrepassessin un any llum, i una temible hostilitat envers un cel que lluïa ininterrompudament en totes direccions. Era com estar perdut en un mar de radiacions.

I, en el centre d’un ramell de deu mil estrelles, la lluentor de les quals estripava la feble obscuritat circumdant, allà girava l’enorme planeta imperial, Trantor.

Però era molt més que un planeta, era el pols d’un Imperi de vint milions de sistemes estel·lars. Només tenia una funció: l’administració; un propòsit: el govern, i un producte manufacturat: les lleis.

El món sencer era una distorsió funcional. No hi havia cap altre ésser viu sobre la seva superfície llevat de l’home, els seus animals domèstics i els seus paràsits. No es podia trobar cap clapa d’herba, ni cap tros de terra sense cobrir, llevat dels dos-cents quilòmetres quadrats del Palau Imperial. Fora del recinte del palau no hi havia més aigua que la de les immenses cisternes subterrànies que subministraven aquest líquid a tot un món.

El llustrós, indestructible i incorruptible metall que constituïa la superfície uniforme del planeta eren els fonaments de les enormes estructures de metall que donaven a Trantor un aspecte laberíntic. Eren estructures connectades per voravies, enllaçades per corredors, compartimentades en oficines, ocupades en els seus baixos per enormes centres comercials de venda al detall que cobrien quilòmetres quadrats, i dels àtics se n’havia apoderat el món resplendent de les diversions que prenia vida cada nit.

No es podia caminar per Trantor sense veure aquest únic edifici conglomerat ni deixar de veure la ciutat.

Una flota de naus, superior en nombre a totes les armades de guerra que l’Imperi mai hagi tingut, descarregava diàriament les seves mercaderies per alimentar quaranta mil milions d’humans, que no donaven res a canvi llevat de l’acompliment de la necessitat de desembullar les miríades de fils que convergien en l’administració central del govern més complex que mai hagi conegut la humanitat.

Vint mons agrícoles constituïen el graner de Trantor. Un univers era el seu servidor…

Fortament subjectada per dos enormes braços de metall a banda i banda, la nau anava baixant lentament per l’enorme rampa que conduïa a l’hangar. Devers ja s’havia fressat el camí per entre les múltiples complicacions d’un món concebut sobre el paper i dedicat al principi d’un formulari per quadruplicat.

Van fer l’alto preliminar en l’espai, on van omplir el primer del que després va ser una rècula de cent qüestionaris. Van passar cent interrogatoris, l’aplicació rutinària d’una sonda senzilla, la presa de fotografies de la nau, l’anàlisi de característiques dels dos homes i el subsegüent escorcoll, la recerca del contraban, el pagament de l’impost d’entrada… i finalment, la qüestió dels carnets d’identitat i el visat d’estada.

Ducem Barr era un siwennià i súbdit de l’emperador, però Lathan Devers era un desconegut, sense els documents necessaris. A l’oficial que els atenia li sabia molt de greu, però Devers no hi podia entrar. De fet, havien de retenir-lo per a la investigació oficial.

D’algun lloc sortiren un centenar de crèdits nous i flamants amb la garantia dels dominis del Senyor Brodrig i canviaren discretament de mans. El funcionari es va escurar la gorja fent-se l’important i tota la seva pena va desaparèixer. Un nou imprès va sortir del calaix adequat. El van omplir amb rapidesa i eficiència, amb les característiques de Devers adequadament consignades.

Els dos homes, el patrici i el comerciant, entraren a Trantor.

A l’hangar, la nau va ser escorcollada, fotografiada, anotada a l’arxiu, el seu contingut registrat, fotocopiades les targetes d’identitat dels seus passatgers, es va pagar un impost necessari que va ser arxivat i a canvi del qual els va ser lliurat un rebut.

I Devers es va trobar tot seguit en una gran terrassa sota un sol blanc esclatant, entre dones que xerraven, nens que cridaven i homes que gaudien lànguidament mentre escoltaven les notícies de l’Imperi retransmeses per enormes televisors.

Barr pagà el nombre adequat de monedes d’iridi i agafà l’exemplar de dalt de tot de la pila de diaris. Era el Notícies Imperials, òrgan oficial del govern. De la part posterior de la sala de notícies, arribava la repicadissa de les màquines que imprimien edicions posteriors seguint les ordres a llarga distància de les oficines del Notícies Imperials a setze mil quilòmetres de distància per corredor —a nou mil per vehicle aeri. Uns deu milions d’exemplars s’imprimien d’aquesta manera en les sales de notícies escampades per tot el planeta.

Barr llançà una ullada als titulars i digué en veu baixa:

—Què hem de fer primer de tot?

Devers intentà sortir del seu estat depressiu. Era en un univers molt allunyat del seu, en un món que l’aclaparava amb la seva complexitat, entre gent que deia i feia coses gairebé incomprensibles per a ell. Les torres metàl·liques i resplendents que l’envoltaven i continuaven multiplicant-se indefinidament fins a l’horitzó l’oprimien; aquella vida totalment desenfrenada i anònima d’una metròpolis mundial el sumia en una obscura sensació d’aïllament i d’insignificança.

—Seria millor que ho deixés per a vostè, això —digué.

Barr estava calmat i parlava en veu baixa:

—Ja li ho vaig dir, però és difícil de creure si no es veu per un forat. Jo ja ho sé. Ja sap quantes persones volen veure l’emperador cada dia? Doncs a la vora d’un milió. I sap quantes en veu? Doncs unes deu. Haurem de treballar els funcionaris i això ho fa més difícil. Però no podem abastar l’aristocràcia.

—Encara tenim uns cent mil crèdits.

—Un sol Par del Regne ja ens costaria això, i en necessitaríem uns tres o quatre, pel cap baix, si volem arribar a l’emperador. En caldrien cinquanta entre comissaris en cap i supervisors generals per fer el mateix, però només ens costaria cent per cap, potser. Ja parlaré jo. En primer lloc no entendrien el seu accent, i en segon lloc vostè no coneix l’etiqueta del suborn imperial. És un art, li ho puc ben assegurar. Ah!

A la tercera plana del Notícies Imperials hi havia el que ell volia i li va passar el diari a Devers.

Devers llegia lentament. El vocabulari li era estrany, però arribava a entendre-ho. Alçà el cap i els seus ulls denotaven preocupació. Va donar un cop al full del diari amb el dors de la mà tot enrabiat:

—Creu que ens podem refiar, d’això?

—Dintre d’uns límits —respongué Barr amb molta calma—. És molt poc probable que hagin destruït la flota de la Fundació. Molt probablement ja deuen haver donat aquesta notícia diverses vegades, si és que utilitzen la tècnica periodística de guerra i prenen com a capital un lloc molt allunyat del camp de batalla. El que pot significar, potser, és que Riose hagi guanyat una altra batalla, la qual cosa no seria gens estranya. Diuen que ha capturat Loris. És aquesta la capital del planeta Loris?

—Sí —respongué Devers, pensatiu—, o del que va ser el regne de Loris. I no és ni a vint parsecs de la Fundació. Doctor, hem de treballar ràpid.

Barr arronsà les espatlles.

—No podem anar de pressa a Trantor. Si ho intenta, el més probable és que acabi davant del canó d’una arma atòmica.

—Quant de temps trigarem?

—Amb sort, un mes. Un mes i els nostres cent mil crèdits… si és que són suficients. I això suposant que a l’emperador no li passi pel cap d’anar als Planetes Estivals on no rep ningú.

—Però la Fundació…

—Ja s’ho farà tota sola, com fins ara. Va, haurem de pensar en sopar. Tinc gana. I després de sopar tindrem tot el vespre per a nosaltres i serà millor que l’aprofitem. No tornarem a veure Trantor ni cap món que se li assembli, sap?

El delegat de l’Estat per a les Províncies Exteriors va obrir les seves mans molsudes amb impotència i es mirà els qui sol·licitaven audiència amb els seus ulls de miop.

—Però l’emperador està indisposat, senyors. És realment inútil que li faci arribar aquest assumpte al meu superior. Sa Altesa Imperial fa una setmana que no veu ningú.

—A nosaltres ens rebrà —digué Barr, en un to de confiança—. Només es tracta de veure un membre personal del secretari privat.

—Impossible —féu el delegat amb èmfasi—. Intentar-ho podria costar-me el meu lloc de treball. Ara bé, si pogués ser més explícit pel que fa a la naturalesa del seu assumpte, estic disposat a ajudar-los, mirin d’entendre-ho, però naturalment necessito alguna cosa menys vaga, quelcom que jo pugui presentar al meu superior, una raó prou important com per fer anar l’assumpte endavant.

—Si l’assumpte que em porta aquí fos tal que en pogués parlar amb algú que no fos l’autoritat superior —suggerí Barr amb suavitat—, difícilment podria ser prou important per demanar una audiència amb Sa Majestat Imperial. Li proposo que corri el risc. Li faig avinent que si Sa Altesa Imperial atorga al nostre assumpte la importància que li garantim que té, pot estar segur de rebre els honors que mereix per ajudar-nos ara.

—Sí, però… —i el delegat arronsà les espatlles sense dir res.

—És un risc —afegí Barr—. Naturalment, un risc ha de tenir la seva compensació. És un gran favor que li demano, i ja li estem molt agraïts per l’amabilitat que ha tingut de deixar-nos explicar el nostre problema. Si ens permetés que li expresséssim la nostra gratitud modestament…

Devers arrufà el front. Havia sentit aquell mateix discurs en les seves lleugeres variants vint cops en el darrer mes. Sempre acabava amb la ràpida aparició d’un feix de bitllets. Però aquí l’epíleg va ser diferent. Normalment els bitllets desapareixien a l’instant: aquell cop van romandre a la vista mentre el delegat els comptà a poc a poc, mirant-los per davant i pel darrere.

La seva veu adoptà un to diferent:

—Garantits pel secretari privat, eh? Bon diner!

—Tornant al tema… —apressà Barr.

—No, esperi’s —interrompé el delegat—. Tornem-hi pas per pas. Realment tinc moltes ganes de saber quin és aquest assumpte. D’aquests diners comptants i sonants en deuen tenir un bon feix perquè deuen haver vist altres funcionaris abans de mi. Endavant, de què es tracta?

—No sé pas on vol anar a parar —féu Barr.

—Bé, miri, puc provar que vostè està en aquest planeta il·legalment, atès que les targetes d’entrada i d’identificació del seu silenciós amic són segurament inadequades. No és súbdit de l’emperador.

—Ho nego.

—Tant li fa —digué el delegat amb brusquedat sobtada—. L’oficial que va signar aquestes targetes per la suma de cent crèdits ha confessat, sota pressions, i sabem més de vostè del que es pensa.

—Si està insinuant, senyor, que la suma que li hem demanat que acceptés és inadequada en vista dels riscs…

El delegat somrigué:

—Ben al contrari, és més que adequada —va deixar els bitllets de costat—. Per tornar al que estava dient, és l’emperador mateix qui està interessat en el seu cas. No és cert, senyors, que recentment han estat invitats del general Riose? No és cert que s’han escapat del bell mig de la seva armada, per dir-ho suaument, amb una sorprenent facilitat? No és cert que vostè posseeix una petita fortuna garantida pels dominis del Senyor Brodrig? Per ser concís, no és cert que vostès són un parell d’espies i assassins enviats aquí per… Bé, ens haurà de dir qui els paga i per fer què.

—Sap què li dic? —digué Barr amb una ira continguda—. Li nego el dret d’acusar-nos de crims. Ens n’anem.

—Vostès no van enlloc. —El delegat es va alçar i els seus ulls ja no semblaven de miop—. No necessiten respondre cap pregunta si no volen, ara; ho reservarem per a més tard, per un moment més compromès. Jo no sóc un delegat, sóc un tinent de la policia imperial. Estan arrestats.

Va somriure amb una eficient arma atòmica a la mà que resplendia fulgurant.

—Hi ha homes més importants que vostès sota arrest el dia d’avui. Estem netejant un vesper, ves.

Devers va somriure i va buscar lentament la seva pròpia arma. El tinent de policia somrigué d’orella a orella i va prémer el contacte. La ràfega xocà contra el pit de Devers amb una precisió destructora… i rebotà de manera inofensiva sobre el seu escut personal produint guspires de llum.

Devers tornà el tret, i el cap del tinent caigué separat del tors que ja s’havia desintegrat. Encara reia caigut a terra, il·luminat pel raig de sol que entrava a través del forat recentment practicat a la paret.

Van sortir per l’entrada del darrere.

—Ràpid, cap a la nau —digué Devers amb veu rogallosa.

L’alarma sonarà immediatament. —Renegà fent un murmure ferotge—: Un altre pla que ha fracassat. Juraria que l’Esperit Maligne està en contra meva.

Eren ja a l’exterior quan es van adonar que una enorme gentada s’havia aglomerat al voltant dels grandiosos televisors. No tenien temps per esperar; no van fer cas de la cridòria que arribava fins a ells. Però Barr encara va voler agafar al vol un exemplar del Notícies Imperials abans de capbussar-se en el gegantesc hangar on la nau s’engegà immediatament per un orifici perforat pel foc al sostre.

—Que ens podrem escapar? —preguntà Barr.

Deu naus de la policia de tràfic es precipitaren salvatgement darrere la nau fugitiva que s’havia escapat pel vigiladíssim Camí de Sortida controlat per ràdio i després havia trencat totes les lleis de velocitat existents. Molt enrere, les lleugeres naus del Servei Secret s’alçaven en la persecució d’una nau detalladament descrita, comandada per dos assassins plenament identificats.

—Compte! —digué Devers canviant ferotgement a l’hiperespai, a tres mil quilòmetres sobre la superfície de Trantor.

El canvi, realitzat tan a prop d’una massa planetària, va representar la pèrdua de consciència per a Barr i un terrible dolor per a Devers, però, uns anys llum més enllà, l’espai que s’obria sobre els seus caps era buit.

L’orgull de Devers per la seva nau va sortir a la superfície.

—No hi ha cap nau espacial que pugui seguir-me —féu. I després, amargament afegí—: Però no tenim un lloc on anar. I no podem lluitar contra ells. Què podem fer? Què es podria fer en un cas com aquest?

Barr es va remenar una mica damunt la seva llitera. L’efecte del salt cap a l’hiperespai encara no havia desaparegut, i tots els músculs li feien mal.

—Ningú no ha de fer res. Està tot fet. Miri!

Li va passar la còpia del diari que encara tenia i els titulars ja van ser prou eloqüents per al comerciant.

—Cridats a Trantor i arrestats… Riose i Brodrig —murmurà Devers i es mirà Barr amb cara de no entendre-ho—. Per què?

—Això la història no ho diu, però què hi fa? La guerra amb la Fundació ja ha començat i, en aquest mateix moment, Siwenna es revolta. Llegeixi la història i vegi-ho vostè mateix. —S’anava quedant sense veu—. Pararem en alguna de les províncies per esbrinar-ne els detalls. I ara, si no li fa res dormiré una estona.

I així ho va fer.

Fent salts de llagosta de magnitud creixent, la nau mercant creuava vertiginosament la Galàxia de tornada cap a la Fundació.





10. La guerra acaba


Lathan Devers se sentia francament incòmode i una mica ressentit. Havia rebut una condecoració i aguantat amb estoïcisme la pomposa oratòria de l’alcalde que va acompanyar la cerimònia de lliurament del llaç carmesí. Amb allò havia acabat la seva participació en les cerimònies, però, naturalment, la formalitat el forçava a restar encara. I van ser precisament aquestes formalitats —sobretot les que impedeixen badallar sorollosament o posar els peus a la cadira de davant confortablement— que el van fer enyorar l’espai al qual pertanyia.

La delegació siwenniana, amb Ducem Barr com a heroi, signà la Convenció, i Siwenna va ser la primera província que va passar directament del govern polític de l’Imperi al domini econòmic de la Fundació.

Cinc naus imperials de línia —capturades quan Siwenna es va rebel·lar darrere les línies de la Flota Fronterera de l’Imperi— resplendien sobre els seus caps, enormes i massisses, enviant un soroll detonador a tall de salutació, en travessar la ciutat.

Només quedava la beguda, l’etiqueta i la xerrameca…

Va sentir una veu que el cridava. Era Forell, un home que, va pensar fredament Devers, podia comprar-ne trenta com ell amb els beneficis d’un sol matí, però un Forell que ara li feia senyals amb el dit perquè s’hi acostés, amb una amable condescendència.

Va sortir al balcó amb l’aire fresc de la nit, i s’inclinà educadament mirant amb un posat sorrut la seva eriçada barba. Barr també era allà, somrient, i digué:

—Devers, haurà de venir a defensar-me! M’estan acusant de modèstia, un crim horrible i totalment antinatural.

—Devers —Forell es va treure el seu enorme cigar de la comissura del llavi en el moment de parlar—, el senyor Barr diu que el seu viatge a la capital de Cleon no té res a veure amb la destitució de Riose.

—Res de res, senyor. —Devers va ser concís—. No vam poder veure l’emperador. Els informes que vam obtenir en el camí de tornada respecte al procés, van demostrar que eren tot un muntatge. Hi va haver un seguit d’històries on es deia que el general estava lligat a uns interessos subversius.

—I era innocent?

—Riose? —intervingué Barr—. I tant, per la Galàxia, si n’era. Brodrig era un traïdor en termes generals, però mai no va fer allò de què se l’acusava als tribunals. Va ser una farsa de judici, però necessari, previsible i inevitable tanmateix.

—Psicohistòricament necessari, suposo —Forell recalcà sonorament la frase amb el toc humorístic que dóna una llarga familiaritat.

—Exactament —respongué Barr tot seriós—. No me’n vaig adonar abans, però un cop va haver acabat i vaig poder… bé… llegir les respostes al final del llibre, el problema va esdevenir molt simple. Ara podem veure que el rerefons social de l’Imperi inicia guerres de conquesta que no pot dur a terme. Sota emperadors dèbils, cau en poder de generals que lluiten entre ells per un tron moribund i sense valor. Sota emperadors forts, l’Imperi queda afectat per una paràlisi en la qual la desintegració cessa aparentment pel moment, però només a costa de tota possibilitat de creixement.

Forell va remugar entre dues profundes alenades:

—No parla gaire clar, senyor Barr.

Barr somrigué lleument.

—Suposo que té raó. És la dificultat de no estar familiaritzat amb la psicohistòria. Les paraules són pobres substituts de les equacions matemàtiques. Però, vejam…

Barr es va quedar pensatiu mentre Forell es relaxava amb l’esquena a la barana, i Devers mirava el cel violat i pensava en Trantor amb nostàlgia.

—Aleshores —digué Barr— veurà, senyor, vostè i Devers, i sens dubte tothom, tenien la idea que abatre l’Imperi significava primer desunir l’emperador i el seu general. Vostè i Devers, i tothom, tenien raó mentre el principi de desunió interna va estar en joc.

»S’equivocaven, però, pensant que aquesta fissura interna podia dur-se a terme mitjançant accions individuals, per inspiracions del moment. Ho van intentar amb suborns i mentides. Van apel·lar a l’ambició i a la por. Però no van aconseguir res pel seu treball. De fet, aparentment la situació empitjorava després de cada intent.

»I després d’aquestes petites onades, l’ona de la marea de Seldon continuava avançant, calladament, però d’una forma prou irresistible.

Ducem Barr es girà i mirà per sobre la barana els llums d’una ciutat en plena celebració.

—Una mà morta ens empenyia a tots nosaltres, al poderós general i al gran emperador, el meu món i el seu món. Ell sabia que un home com Riose havia de fracassar, atès que era el seu propi èxit el que comportaria el fracàs, i com més gran fos l’èxit, més segur el fracàs.

—No puc pas dir que s’expliqui més clarament, ara —digué Forell secament.

—Un moment —continuà Barr molt seriós—. Pensi en la situació. Un general dèbil mai no ens hauria pogut posar en perill, òbviament. Un general fort durant el temps d’un emperador dèbil mai no ens hauria posat en perill, tampoc, perquè hauria dirigit les mires cap a un objectiu més productiu. Els esdeveniments demostren que les tres quartes parts dels emperadors de les darreres dues centúries eren generals rebels i virreis rebels abans de ser emperadors.

»Així, doncs, només la combinació d’un emperador fort i d’un general fort pot perjudicar la Fundació, atès que un emperador fort no es destrona fàcilment, i un general fort es veu obligat a mirar enfora, més enllà de les fronteres.

»Però, què és el que fa que un emperador fort segueixi essent fort? Què mantenia fort Cleon? És obvi. Ell és fort, perquè no permet que hi hagi súbdits forts. Un cortesà que esdevé massa ric, o un general que obté massa popularitat, és perillós. Tota la història recent de l’Imperi demostra això a qualsevol emperador intel·ligent que ho sigui prou per ser fort.

»Riose va obtenir victòries i l’emperador va començar a sospitar. Tot l’ambient del moment el forçava a tenir sospites. Riose refusava un suborn. Era molt sospitós, amagava motius ulteriors. El seu cortesà de més confiança s’inclinava sobtadament per Riose? Molt sospitós, amagava motius ulteriors. No eren pas els actes aïllats el que era sospitós, qualsevol altra cosa ho hauria estat, per això els nostres plans individuals eren innecessaris i bastant fútils. Va ser Yèxit de Riose el que el va fer sospitós. Així doncs, va ser destituït, i acusat i condemnat i finalment executat. La Fundació torna a guanyar.

»Ho veu? No hi ha cap combinació concebible d’esdeveniments que no doni com a resultat la victòria de la Fundació. Era inevitable, fes el que fes Riose, féssim el que féssim nosaltres.

El magnat de la Fundació assentí ponderadament:

—Així és! Però què passaria si el general i l’emperador fossin la mateixa persona, eh? Què passaria llavors? Aquest és un cas que vostè no ha previst, de manera que encara no ha provat la seva afirmació.

Barr arronsà les espatlles.

—No puc pas provar res. Em manquen els coneixements matemàtics, però apel·lo al seu raciocini. En un Imperi en el qual cada aristòcrata, cada peix gros, cada pirata pot aspirar al tron, com ha demostrat la història, sovint amb èxit, què li passaria fins i tot a un emperador fort que s’ocupés de guerres externes a l’extrem de la Galàxia? Quant de temps hauria de romandre allunyat de la capital abans que algú alcés la bandera de la guerra civil i el forcés a tornar? L’entorn social de l’Imperi escurçaria fins i tot aquest temps.

»Una vegada ja li vaig dir a Riose que ni amb tota la força de l’Imperi no podria desviar la mà morta de Hari Seldon.

—Bé, bé! —Forell estava clarament satisfet—. Aleshores això implica que l’Imperi no ens podrà tornar a amenaçar mai més.

—Això és el que em sembla a mi —convingué Barr—. Francament, Cleon pot ser que no hi sigui d’aquí a un any, i serà una successió disputada gairebé per definició, la qual cosa podria significar l’última guerra civil per a l’Imperi.

—Aleshores —digué Forell—, no hi ha més enemics.

Barr estava pensatiu.

—Hi ha una segona Fundació.

—A l’altre extrem de la Galàxia? Trigaran segles a arribar-hi.

Devers es girà sobtadament i el seu rostre s’enfosquí mentre es mirava Forell.

—Hi ha enemics interns, potser.

—Ah, sí? —preguntà Forell com aquell qui res—. Qui, per exemple?

—Gent, per exemple, que voldrien distribuir una mica la riquesa, i evitar que es concentri massa en mans dels qui no la produeixen. Sap el que li vull dir?

Lentament, la mirada de Forell va perdre el seu menyspreu i sintonitzà amb la ràbia que sentia el propi Devers.





SEGONA PART

EL MUL





11. Els nuvis


EL MUL: «El Mul» és el personatge de qui menys se sap de tots els qui són comparables en la història galàctica. El seu nom real és desconegut; els seus primers anys de vida pura conjectura. Fins i tot el període de major renom ens és conegut sobretot a través dels ulls dels seus antagonistes i, principalment, a través dels ulls d’una jove núvia…

ENCICLOPÈDIA GALÀCTICA

La primera visió que va tenir Bayta de Haven fou tot el contrari d’espectacular. El seu marit la hi va assenyalar: una estrella opaca perduda en la buidor de l’extrem de la Galàxia. Era més enllà dels ramells esparsos d’estrelles cap on brillaven en solitari punts de llums extraviats. I fins i tot entre ells, es veia petita i insignificant.

Toran era perfectament conscient que, com a preludi de la seva vida marital, el Nan Roig era poc impressionant i va torçar el llavi amb timidesa:

—Ja sé, Bay, que no és exactament un canvi per a bé, vull dir venint de la Fundació.

—Un canvi horrible, Toran. Mai no m’hauria d’haver casat amb tu.

I quan el rostre d’ell va agafar un posat de sentir-se momentàniament ferit, abans que pogués dissimular-ho, ella li va dir tota cosona:

—Apa, ximplet, ara fes aquesta ganyota amb el llavi i posa cara de be degollat, en comptes de posar el teu cap sobre la meva espatlla, mentre jo t’amanyago els cabells plens d’electricitat estàtica. Esperaves que et diria alguna mentida pietosa com per exemple: «Seria feliç a qualsevol lloc amb tu, Toran!» o bé «Fins i tot les profunditats interestel·lars serien una llar, amor meu, si fossis amb mi!». Digues la veritat.

Va assenyalar-lo amb un dit i el va enretirar just abans que ell el pogués agafar amb les dents.

—Si em dono i admeto que tens raó, prepararàs el dinar?

Ella va fer que sí amb el cap, satisfeta. Toran somrigué mentre la mirava.

Bayta no era per als altres una bellesa d’aquelles amb majúscules —ho admetia—; tanmateix, tothom es girava per mirar-la. Tenia els cabells negres i lluents, encara que llisos, la boca una mica massa gran, però les seves celles espesses acuradament dibuixades separaven un front molt blanc d’uns ulls caoba molt càlids, sempre somrients.

I darrere una façana dura i ben defensada basada en idees pràctiques i gens romàntiques sobre la vida, hi havia aquella petita tendresa que mai no apareixia quan se la buscava i a la qual només s’aconseguia d’arribar si se sabia el camí i mai no es deixava entreveure el que es buscava.

Toran va ajustar els controls innecessàriament i va decidir relaxar-se. Mancaven encara un salt interestel·lar i alguns milimicroparsecs abans que calgués el control manual. Es va repenjar per donar un cop d’ull al rebost on Bayta semblava fer jocs de mans per trobar els pots adequats.

Tenia una actitud una mica pretensiosa envers Bayta: la satisfacció d’algú que ha aconseguit el triomf després d’haver estat al caire del sentiment d’inferioritat durant tres anys.

Al cap i a la fi era un provincià, i no tan sols un provincià, sinó que a més era fill d’un comerciant renegat. I ella provenia de la mateixa Fundació, i no solament això, sinó que a més els seus ancestres es remuntaven a Mallow.

I per sota de tota aquella presumpció, hi havia un petit temor. Portar-la a Haven, aquell món rocallós i aquelles ciutats cavernoses, ja era dolent per si mateix, però que ella hagués d’enfrontar-se a la tradicional hostilitat dels comerciants envers la Fundació —del nòmada contra el ciutadà— era encara pitjor.

Tot i així… Després de sopar, el darrer salt!

Haven tenia un rabiós fulgor carmesí, i el segon planeta era una clapa rogenca de llum amb la vora nebulosa i mitja esfera a les fosques. Bayta es va inclinar sobre la gran taula visora amb el seu entramat en el qual veia Haven II amb nitidesa.

—M’hauria estimat més conèixer el teu pare abans. Si resulta que no li agrado…

—Aleshores —digué Toran amb gran naturalitat—, series la primera noia bonica que li hauria inspirat això. Abans de perdre el seu braç i de deixar de vagar per la Galàxia, ell… bé, si li preguntes no pararà de parlar-te’n fins que et posarà el cap com un timbal. Va arribar un punt que vaig pensar que exagerava, perquè mai no explicava una història per segona vegada de la mateixa manera…

Ara Haven II s’abalançava cap a ells. El mar tancat per les roques girava pesadament pel seu damunt, d’un color gris pissarra a l’horabaixa, i es perdia aquí i allà, entre els núvols estripats. Tot al llarg de la costa es dreçaven iradament les muntanyes.

Amb la proximitat, el mar semblava arrugar-se, i en virar més enllà de l’horitzó just a la punta, s’albiraren per uns instants camps de gel immensos vorejant la costa.

Toran remugà en notar la forta desacceleració.

—Ja tens el vestit ben tancat?

El rostre rodó de Bayta es veia encara més vermell i grassonet dins la seva vestimenta de goma escuma amb calefacció interna, ajustada a la pell.

La nau va baixar sorollosament fins al camp obert, a la vora d’un altiplà.

Van sortir-ne amb dificultats cap a l’espessa foscor de l’exterior de la Galàxia i Bayta esbufegà en notar el fred tot de sobte i el fuet del vent que feia giravoltar la buidor. Toran la va agafar pel colze i començaren a córrer pel terra llis i compacte fins on es distingia una resplendor artificial a relativa distància d’on eren.

Els sentinelles els sortiren al pas i, després d’un intercanvi de paraules en veu baixa, els varen acompanyar. El vent i el fred van desaparèixer tan aviat com es va obrir la portalada de pedra i es tancà tot seguit al seu darrere. El càlid interior, il·luminat pels llums de paret, es va omplir d’una certa agitació. Els homes alçaven el cap de les seves taules i Toran els anava ensenyant documents.

Després de llançar-hi un cop d’ull li van fer senyal que avancés i Toran va murmurar a la seva dona:

—El papà deu haver-se encarregat dels preliminars. Normalment et fan esperar unes cinc hores.

Van sortir a fora i Bayta exclamà sobtadament:

—Oh!, estimat…

La ciutat caverna era il·luminada per la claror del dia: la blanca lluentor d’un sol jove. No perquè hi hagués sol, naturalment. El que hauria hagut de ser el cel es perdia en una resplendor desenfocada i una brillantor que ho omplia tot. I l’aire càlid estava adequadament perfumat amb l’olor de la vegetació.

—Oh, Toran, que bonic! —digué Bayta.

Toran va somriure amb delit.

—Bé, Bay, no és com la Fundació, naturalment, però és la ciutat més gran de Haven II, vint mil persones, saps? Veuràs com t’agradarà. No hi ha parcs d’atraccions, però tampoc no hi ha policia secreta.

—Oh, Tori, és com una ciutat de joguina. Tot és blanc i rosa… i tan net!

—Bé… —Toran es mirava la ciutat juntament amb ella.

Les cases eren de dos pisos la majoria i construïdes amb la roca vetada llisa de la regió. Hi mancaven les punxes de la Fundació, i les colossals cases comunitàries dels Antics Regnes… però hi havia intimitat i individualitat, una relíquia d’iniciativa personal en una Galàxia de vida massificada.

Toran va fixar de sobte l’atenció.

—Bay… Allà hi ha el papà! Allà, just allà on t’assenyalo, beneita. Que no el veus?

Sí que el veia. Li va fer l’efecte d’un home corpulent que saludava frenèticament, amb els dits ben separats com si volgués agafar l’aire. Fins on eren va arribar l’eco profund d’un crit sostingut. Bayta seguia el seu marit que baixava per la gespa segada. Llavors va veure un home més petit, de cabells blancs, gairebé invisible darrere l’home robust del braç, que encara saludava i cridava.

Toran va cridar per damunt de l’espatlla.

—És el germanastre del meu pare. El que ha estat a la Fundació, saps?

Es van trobar a la gespa, rient de forma incoherent, i el pare de Toran llançà una exclamació final per demostrar la seva alegria. Es va estirar la seva curta jaqueta i s’ajustà el cinturó amb sivella de metall que constituïa la seva única concessió al luxe.

Els seus ulls miraven alternativament els dos joves i aleshores va dir, gairebé sense alè:

—Has escollit un dia ben dolent per tornar a casa, noi!

—Què? Oh, és l’aniversari de Seldon, oi?

—Sí. He hagut de llogar un cotxe per venir fins aquí, i obligar a Randu a conduir-lo. No es podia aconseguir un vehicle ni a punta de pistola.

Ara, els seus ulls es van posar sobre Bayta i ja no la van deixar de mirar. Se li va adreçar amb una veu més suau:

—Tinc una imatge de tu aquí… i és bona, però ara m’adono que el xicot que la va fer era un aficionat.

Es va treure el petit cub de transparència de la butxaca de la jaqueta i a la llum del dia la carona somrient de Bayta va cobrar vida en miniatura.

—Aquesta! —va dir Bayta—. No sé pas per què Toran li va enviar aquesta caricatura. Em sorprèn després de veure-la que em deixés venir aquí, senyor.

—De veritat? Em dic Fran. No m’agraden les cerimònies, per això, pots agafar-me de bracet i anirem fins al cotxe. Fins ara mai no vaig pensar que el meu xicot sabés el que estava fent. Em penso que ara canviaré d’opinió. Sí, hauré de canviar d’opinió.

Toran es va dirigir cap al seu mig oncle en veu baixa:

—Com està el vell, darrerament? Encara persegueix les dones?

Randu, en somriure, va arrugar tot el seu rostre.

—Quan pot, Toran, quan pot. Hi ha vegades que es recorda que està a punt de fer seixanta anys i això el descoratja. Però ben aviat fa callar aquest mal pensament i aleshores torna a ser ell. És un comerciant dels d’abans. Però i tu, Toran, on has trobat una dona tan bonica?

El jove va fer la rialleta i va agafar el seu oncle pel braç.

—Vols que t’expliqui en un minut una història de tres anys, oncle?

No va ser fins que van entrar a la sala de la casa que Bayta es va poder treure la seva capa de viatge. La caputxa li deixà els cabells lliures. Es va asseure amb les cames creuades i li va retornar la mirada apreciativa a aquest home corpulent i caravermell.

—Ja sé el que està intentant endevinar —va dir ella—, i l’hi ajudaré: edat, vint-i-quatre anys; alçada, metre seixanta-vuit; pes, seixanta-dos quilos; especialitat, història.

Bayta es va adonar que sempre es posava de costat per amagar que era manc.

Però aleshores Fran se li va acostar per dir-li:

—Ja que en parla… pes, seixanta-nou quilos —i es va posar a riure en veure com ella es tornava vermella. Aleshores va afegir dirigint-se a tots en general—: Sempre es pot dir el pes d’una dona sostenint-la pel braç… amb una bona experiència, naturalment. Vols alguna cosa per beure, Bay?

—Sí, entre altres coses —respongué ella.

I se’n van anar junts, mentre Toran es dedicava a mirar els prestatges de llibres cercant-hi nous exemplars.

Fran va tornar sol i va dir:

—Baixarà d’aquí a una estona.

I es va asseure feixugament sobre la gran cadira de la cantonera, col·locant la seva cama rígida sobre el tamboret que tenia al davant. El seu rostre vermell ja no somreia i Toran es va girar per mirar-lo.

—Bé, ja tornes a ser a casa, noi —digué Fran—, i estic content. M’agrada la teva dona. No és cap bleda.

—M’he casat amb ella —va dir simplement Toran.

—Bé, això és una altra cosa, noi —els ulls se li van enfosquir—. És una manera ben ximple d’empenyorar-se el futur. En tota la meva llarga vida de grans experiències, mai no vaig fer una cosa així.

Randu va interrompre des del racó on seia calladament.

—Vinga, Fransart, quines comparacions de fer! Fins al teu aterratge forçós de fa sis anys mai no vas estar en un mateix lloc el temps suficient per establir-te i acomplir així els requisits d’un matrimoni. I des de llavors, qui t’hauria volgut?

El vell manc es posà dret tot tibat i respongué enèrgicament:

—Moltes, vell xaruc cabellblanc…

Toran va intervenir de seguida per suavitzar la situació:

—És només una formalitat legal, papà. Té els seus avantatges.

—Sobretot per a les dones —remugà Fran.

—I encara que sigui així —argüí Randu—, és assumpte del noi decidir. El casament és un costum arrelat entre els de la Fundació.

—La gent de la Fundació no són precisament el model més adequat per a un honrat comerciant —replicà Fran, tot encès.

—La meva dona és de la Fundació —interrompé altre cop Toran. Va mirar l’un i l’altre i després afegí calmosament—: Ara arriba.

La conversa va prendre un caire general després del sopar. Fran l’amenitzà amb tres històries de les seves aventures passades compostes a parts iguals de sang, dones, beneficis i pura imaginació. La petita televisió estava representant algun drama clàssic sense que ningú se l’escoltés. Randu es va col·locar en una posició més confortable en la seva butaca baixa, tot contemplant el fum desplaçant-se lentament des de la seva llarga pipa fins a la catifa de pell blanca on Bayta estava agenollada. L’havia portada feia molt de temps d’una missió comercial i ara només es treia en les grans ocasions.

—Així que has estudiat història, oi, noia? —preguntà amablement.

—Era la desesperació dels meus mestres, però sí, en vaig aprendre una mica, de fet.

—Una menció per a una beca —precisà Toran, tot cofoi—, només això!

—I, què vas aprendre? —continuà preguntant Randu molt delicadament.

—Vol que li digui tot ara? —esclafí a riure la noia.

El vell somrigué amablement.

—Bé, aleshores què en penses de la situació galàctica?

—Penso —digué Bayta concisament— que hi ha una crisi de Seldon a punt de caure i que si no es produeix desbaratarà tot el pla de Seldon. És un fracàs.

—Bufa! —murmurà Fran des del seu racó—. Quina manera de parlar de Seldon! —Però no va dir res en veu alta.

Randu va xuclar la pipa, especulant mentre deia:

—Vol dir? I per què això? Jo vaig ser a la Fundació quan era jove, sap? I també vaig tenir grans idees dramàtiques. Però, ara, per què diu això?

—Bé —els ulls de Bayta es van enterbolir mentre recargolava la punta dels dits dels peus en la blanca suavitat de la catifa i recolzava la barbeta en una de les seves molsudes mans—. Em sembla que tota l’essència del pla de Seldon era crear un món millor que el de l’antic Imperi Galàctic. Ja s’estava desmuntant fa tres segles quan Seldon va establir la seva Fundació i, si la història no ens enganya, es desmuntava a causa de la triple malaltia de la inèrcia, el despotisme i la desigual distribució dels béns de l’Univers.

Randu assentí lentament mentre Toran esguardava la seva dona tot orgullós amb els ulls il·luminats, i Fran s’estava al seu racó amb la boca tancada i es tornava a omplir el got amb molta cura.

—Si la història de Seldon és certa —afegí Bayta—, ell va preveure el col·lapse total de l’Imperi amb les seves lleis psicohistòriques i va predir que caldrien trenta mil anys de barbàrie abans de l’establiment d’un Segon Imperi que retornés la civilització i la cultura a la humanitat. L’objectiu de tota la seva vida de treball va ser establir unes condicions tals que asseguressin un renaixement més ràpid.

La veu profunda de Fran va interrompre:

—I aquest és el motiu pel qual va establir les dues Fundacions, beneït sigui el seu nom!

—Sí, senyor, aquest és el motiu pel qual va establir les dues Fundacions —assentí Bayta—. La nostra Fundació va ser una agrupació de científics de l’Imperi agonitzant amb la intenció de conduir la ciència i els coneixements humans cap a cims més alts. I la Fundació va ser situada a l’espai i els esdeveniments històrics van ser tals que, a través dels càlculs acurats del seu geni, Seldon va preveure que en un miler d’anys, es convertiria en un Imperi nou i més important.

Es va fer un silenci reverent.

—És una vella història —va dir la noia en veu baixa—. Tots la coneixen. Durant gairebé tres segles tots els éssers humans de la Fundació l’han sabuda. Però he pensat que era adient repetir-la, una mica per sobre. Avui és l’aniversari de Seldon, sabeu?, i encara que jo sigui de la Fundació i vosaltres sigueu de Haven tenim això en comú.

Bayta va encendre una cigarreta a poc foc observant com escumejava la punta, amb un aire absent.

—Les lleis de la història són tan absolutes com les de la física i si bé les probabilitats d’error són més grans, és només perquè la història no tracta amb tants humans com d’àtoms s’ocupa la física, de manera que les variacions individuals compten més. Seldon va predir sèries de crisis al llarg del miler d’anys d’evolució, cadascuna de les quals forçaria la nostra història a un nou tombant en el camí precalculat. Són aquestes crisis les que ens dirigeixen… i per això ara se n’ha de produir una.

»Ara —va repetir amb força—, ja fa gairebé un segle de la darrera, tots els vicis de l’Imperi s’han reproduït a la Fundació. La inèrcia! La nostra classe dirigent no coneix cap llei, cap canvi. El despotisme! Només coneixen una llei: la força. La mala distribució! Només tenen un desig: conservar el que els pertany.

—Mentre d’altres es moren de fam! —exclamà sobtadament Fran, tot donant un cop vigorós damunt el braç de la seva butaca—. Noia, les teves paraules són perles. Els ventres panxuts amb les seves bosses de diners arruïnen la Fundació, mentre que els valents comerciants amaguen la seva pobresa en mons reculats com Haven. És una desgràcia per a Seldon, una bufetada en plena cara, una escopinada a la seva barba. —Va alçar el seu braç enlaire, i la seva cara s’enfosquí—. Si tingués el meu altre braç! Si m’haguessin escoltat aquella vegada!

—Papà —va fer Toran—, no t’exaltis.

—Sí, no t’exaltis, no t’exaltis —repetí el seu pare imitant el seu to amb veu més forta—. Viurem aquí i morirem aquí per a l’eternitat, encara em dius que no m’exalti.

—Aquest és el nostre modern Lathan Devers —va fer Randu gesticulant amb la seva pipa—. Aquest Fran nostre! Devers va morir a les mines dels esclaus fa vuitanta anys juntament amb el nostre besavi perquè li faltava saviesa i li sobrava cor…

—Sí, per la Galàxia, jo faria el mateix si fos ell —jurà Fran—. Devers va ser el més gran comerciant de la història, més gran que el massa celebrat xarlatà de Mallow, a qui els de la Fundació rendeixen culte. Si els tallacolls que governen la Fundació el van matar perquè estimava la justícia, més gran és el deute de sang que tenen amb nosaltres.

—Endavant, noia —digué Randu—. Continua o ben segur que parlarà tota la nit i desvariejarà tot l’endemà.

—No hi ha res més a dir —va dir ella amb una tristesa sobtada—. Hi ha d’haver una crisi, però jo no sé com provocar-la. Les forces progressistes de la Fundació estan furiosament oprimides. Vosaltres, els comerciants, podeu tenir la voluntat, però us persegueixen i esteu desunits. Si totes les forces de bona voluntat de dins i de fora de la Fundació es poguessin unir…

La rialla de Fran va sonar com una ronca burla.

—Escolta-la, Randu, escolta-la. De dins i de fora de la Fundació diu. Mira, noia, no hi ha cap esperança en els punts dèbils de la Fundació. Entre ells alguns tenen el fuet pel mànec i la resta pateix el fueteig… fins a la mort. No hi resta ni una sola guspira en tot aquell món podrit que pugui comparar-se a un bon comerciant.

Els intents d’interrupció de Bayta es van estrellar feblement contra el vent abassegador.

Toran s’inclinà sobre ella i li va tapar la boca amb la mà.

—Papà —digué, fredament—, no has estat mai a la Fundació. No en saps res. Et dic que la resistència és valenta i prou agosarada. Et puc dir que Bayta en formava part…

—Molt bé, noi, no t’ofenguis. Quin és el motiu perquè t’enfadis? —Estava realment confús.

Toran va prosseguir amb fervor:

—El teu problema, papà, és que tens un punt de vista provincià. Et penses que perquè alguns centenars de milers de comerciants s’amaguen en forats d’un planeta abandonat a l’extrem d’enlloc, són gent formidable. És cert que cap recaptador d’impostos de la Fundació que arriba aquí mai no en surt viu, però això és heroisme barat. Què passaria si la Fundació enviés una flota?

—Els bombardejaríem —digué Fran, amb fermesa.

—I ells ens bombardejarien a nosaltres… i la balança es decantaria en favor seu. Us superen en nombre, en armes, en organització, i podreu comprovar-ho tan bon punt com la Fundació ho cregui convenient. De manera que és millor que busqueu aliats… a la mateixa Fundació, si podeu.

—Randu —va dir Fran, mirant el seu germà com un gran brau indefens.

Randu es va treure la pipa dels llavis.

—El xicot té raó, Fran. I si escoltes la teva veu interior t’adonaràs que és cert. Però com que són pensaments incòmodes, els ofegues amb els teus brams. Malgrat tot encara segueixen existint. Toran, ja et diré per què he tret el tema.

Va exhalar unes quantes bafarades de la seva pipa amb un posat pensatiu; després la va introduir al coll del cendrer, esperà la llumeta i la va treure tota neta.

—El teu petit suggeriment respecte a l’interès de la Fundació envers nosaltres ha estat adient —digué—. Ens han visitat dos cops darrerament… els recaptadors d’impostos. L’aspecte desconcertant és que el segon cop van venir en una nau-patrulla lleugera. Van aterrar a Gleiar (ens volien despistar), i ja no van tornar a marxar, naturalment. Però ara segurament tornaran. El teu pare és conscient de tot això, Toran, realment conscient.

»Mira el tossut llibertí! Sap que Haven està en perill i que estem indefensos, però repeteix les seves fórmules. Això l’anima i el protegeix. Però una vegada s’ha desfogat i ha llançat el seu repte, i sent que ha acomplert el seu deure com a home i gran comerciant, llavors és tan assenyat com qualsevol de nosaltres.

—A qui es refereix quan diu «nosaltres»? —preguntà Bayta.

—Hem format un petit grup, Bayta, només a la nostra ciutat. Encara no hem fet res, ni tan sols hem aconseguit contactar amb les altres ciutats, però ja és alguna cosa per començar.

—Per anar on?

Randu va bellugar el cap.

—Encara no ho sabem. Esperem un miracle. Hem decidit que, tal com diu vostè, hi ha una crisi de Seldon a punt de caure. —Va fer grans gestos explicatius amb les mans—. La Galàxia és plena de resquícies de l’esfondrat Imperi. Els generals pul·lulen arreu. Suposa vostè que pot arribar un dia que un d’ells sigui prou agosarat?

Bayta reflexionà i bellugà el cap amb decisió, de manera que els seus llargs cabells llisos se li van recargolar al voltant de les orelles.

—No, no és possible. No hi ha cap general que no sàpiga que atacar la Fundació és un suïcidi. Bel Riose de l’antic Imperi era millor que qualsevol d’ells, va atacar amb tots els recursos de la Galàxia i no va poder vèncer el pla de Seldon. És que hi ha un sol general que no ho sàpiga, això?

—Però, i si nosaltres els incitéssim?

—A què? A llançar-se a dins d’un forn atòmic? Amb què se’ls podria incitar?

—Bé, n’hi ha un… un de nou. En aquests darrers anys s’ha sentit a parlar d’un home estrany que anomenen el Mul.

—El Mul? —Bayta va rumiar—. Que n’has sentit a parlar mai tu, Tori?

Toran negà amb el cap i ella preguntà:

—Què se’n sap?

—Ho ignoro. Però es veu que guanya batalles, segons diuen, impossibles. Els rumors poden ser exagerats, però de tota manera, seria interessant conèixer-lo. No tots els homes tenen prou habilitat i ambició per creure en Hari Seldon i les seves lleis de la psicohistòria. Podríem ajudar a escampar aquesta desconfiança. És possible que ell ataqués.

—I la Fundació venceria.

—Sí, però potser no tan fàcilment. Pot haver-hi una crisi, i podríem aprofitar-nos-en per forçar un compromís amb els dèspotes de la Fundació. En tot cas, ens oblidarien per un temps suficient com per permetre’ns continuar amb els nostres plans.

—Què en penses, tu, Tori?

Toran va somriure feblement i es va enretirar el ble de cabells que li tapava l’ull.

—De la manera que ho explica, no pot perjudicar ningú; però, qui és el Mul? Què en sap d’ell, Randu?

—Encara no en sé res. Per això ens podríeu fer servei tu, Toran, i la teva dona si hi està d’acord. Ja n’hem parlat el teu pare i jo. N’hem parlat molt a fons.

—De quina manera, Randu? Què voleu de nosaltres? —El jove dirigí una mirada encuriosida a la seva dona.

—Heu acabat el vostre viatge de nuvis?

—Doncs sí, si es pot dir viatge de nuvis al viatge des de la Fundació.

—Què me’n dieu de Kalgan? És semitropical: platges, esports aquàtics, cacera d’aus, és ben bé el lloc adient per passar-hi unes vacances. I a uns set mil parsecs… no gaire lluny.

—I què hi ha a Kalgan?

—El Mul! Els seus homes, si més no. El va conquerir la setmana passada i això sense una sola batalla, tot i que el cap militar de Kalgan va difondre per ràdio la notícia que abans de rendir-se convertiria el planeta en pols iònica.

—I on és ara aquest cap militar?

—No existeix —digué Randu arronsant les espatlles—. Què responeu?

—Però què hem de fer?

—No ho sé. Fran i jo som vells, som provincians. Els comerciants de Haven són essencialment provincians. Fins i tot tu ho dius. El nostre comerç és molt restringit i nosaltres no som els rodamons que eren els nostres avantpassats. I tu calla, Fran! Però vosaltres dos coneixeu la Galàxia, Bayta sobretot, i parla amb un bonic accent de la Fundació. Desitgem que descobriu únicament allò que pugueu. Si us hi podeu posar en contacte… però no ens atrevim a esperar-ho. I si us ho penséssiu? Podreu parlar amb tot el nostre grup sencer si voleu… Oh!, no pas abans de la setmana pròxima. Necessiteu temps per reposar una mica.

Es féu una pausa i després Fran cridà:

—Qui vol una altra copa? Vull dir, a part de mi?





12. Capità i Alcalde


El capità Han Pritcher no estava acostumat al luxe que l’envoltava però tampoc no l’impressionava. En general, defugia les autoanàlisis i totes les formes de filosofia i metafísica que no estiguessin directament relacionades amb el seu treball.

I així li anava bé.

El seu treball consistia en gran part en allò que el Departament de Guerra anomenava «intel·ligència», els sofisticats «espionatge» i els romàntics «servei secret». I, desgraciadament, malgrat l’escumosa verbositat dels televisors, «intel·ligència», «espionatge», «servei secret» són a tot estirar un negoci sòrdid de delacions rutinàries i mala fe. La societat ho excusa titllant-ho d’«interès d’Estat», però atès que la filosofia sempre feia arribar el capità Pritcher a la conclusió que, fins i tot en aquest sagrat interès, la societat es tranquil·litza amb més facilitat que la pròpia consciència, defugia la filosofia.

I ara, enfront del luxe de Pavantsala de l’alcalde els seus pensaments es van girar cap al seu interior, a desgrat d’ell mateix.

Havien ascendit homes per damunt d’ell, tot i que tenien menys capacitat; això ho admetien tots. Havia suportat una pluja eterna de taques negres i reprimendes oficials, i les havia sobreviscut. I s’aferrava tossudament a la seva pròpia manera de pensar amb el ferm convenciment que la insubordinació en aquest mateix sagrat «interès d’Estat» acabaria essent reconeguda com el servei que realment era.

De manera que es trobava a Pavantsala de l’alcalde amb cinc soldats, fent de respectuosos sentinelles, i probablement l’esperava un consell de guerra.

Les pesades portes de marbre es van obrir suaument i en silenci deixant veure parets setinades amb tapissos de plàstic vermell, i dues portes més de marbre blindades per dins. Dos oficials amb uniforme seriós de tres segles enrere, van sortir a cridar-lo:

—Audiència per al capità Han Pritcher d’Informació.

Van recular fent una cerimoniosa reverència mentre el capità feia un pas endavant. La seva escorta es va deturar a la porta exterior i ell entrà tot sol per la porta interior.

A l’altra banda de les portes, en una àmplia sala estranyament senzilla, darrere d’una enorme taula de rara forma angular, seia un home petit, gairebé perdut en la immensitat.

L’alcalde Indbur —el tercer amb aquest nom que ostentava el càrrec— era el nét del primer Indbur, un home brutal i capaç que havia mostrat la primera qualitat de forma espectacular amb la seva manera d’exercir el poder, i la segona per l’habilitat amb la qual va posar fi a les darreres restes fictícies d’eleccions lliures, i la seva encara més gran mà esquerra per mantenir un govern relativament pacífic.

L’alcalde Indbur era també el fill d’Indbur segon, que va ser el primer alcalde de la Fundació que va aconseguir el seu càrrec per dret de naixença, i que només valia la meitat del seu pare, perquè només era brutal.

De manera que l’alcalde Indbur, que era el tercer d’aquest nom que ostentava el càrrec i el segon a succeir per dret de naixença, va ser el darrer dels tres, perquè no era ni brutal ni capaç, sinó senzillament un excel·lent tenidor de llibres nascut en una família equivocada.

Indbur tercer era una curiosa combinació de característiques per a tots excepte per a ell.

Per a ell una passió per la disposició geomètrica i la simetria era «l’ordre», un interès infatigable i febril per les més insignificants facetes de la burocràcia quotidiana era «el zel», la indecisió quan era lícita era «precaució» i la cega tossuderia a continuar per un camí equivocat era «la determinació».

I, amb tot, no malgastava els diners, no matava ningú sense necessitat i les seves intencions eren extremadament bones.

Si els pensaments obscurs del capità Pritcher discorrien sobre aquests temes mentre romania respectuosament dret davant l’enorme taula, la pètria expressió dels seus trets no ho revelava pas. Ni va tossir, ni canviar de postura, ni bellugar els peus fins que l’alcalde caraprim s’alçà, després d’haver acabat d’escriure anotacions al marge, i col·locat meticulosament un full de paper imprès, tret d’una pila ben posada, sobre una altra pila de fulls semblants.

L’alcalde Indbur creuà les mans acuradament davant seu, evitant deliberadament pertorbar l’acurada col·locació dels accessoris de la seva taula.

—El capità Han Pritcher d’Informació —digué en senyal de reconeixement.

El capità Pritcher en estricta obediència al protocol posà un genoll a terra i abaixà el cap fins que va sentir les paraules de rigor:

—Alci’s, capità Pritcher!

L’alcalde digué amb un aire d’afectuosa simpatia:

—És aquí, capità Pritcher, a causa d’alguna acció disciplinària presa contra vostè per un oficial superior. Els documents relatius a aquesta acció han arribat a les meves mans al seu temps i com que no hi ha cap esdeveniment de la Fundació que no sigui del meu interès, m’he pres a molèstia de demanar més informació sobre el seu cas. Suposo que no n’estarà pas sorprès.

El capità Pritcher respongué desapassionadament:

—No, excel·lència. La vostra justícia és proverbial.

—Ah, sí? —digué complagut, i les lents de contacte de color que portava van reflectir la llum de tal manera que van projectar una lluentor seca i dura als seus ulls. Meticulosament, va escampar al seu davant tot un seguit de carpetes amb cobertes de metall. Els fulls de pergamí que contenien van cruixir en tocar-los amb el seu llarg dit que anava seguint les línies mentre parlava—. Tinc aquí el seu expedient, capità…, complet. Vostè té quaranta-tres anys i ha estat oficial de les Forces Armades durant disset anys. Va néixer a Loris, de pares anacreontians, no va tenir malalties greus de petit, un atac de mio… bé, això no té importància… educació premilitar a l’Acadèmia de Ciències, especialitat, hipermotors, nivell acadèmic… mm… molt bo, se’l pot felicitar… va entrar a l’exèrcit com a sotsoficial el dia cent-dos del 293è de l’Era de la Fundació.

Alçà els ulls momentàniament mentre deixava la primera carpeta i obria la segona.

—Se n’adona? —féu—. En la meva administració res no es deixa a l’atzar. Ordre! Sistema!

Es va ficar a la boca una olorosa píndola de gelatina rosada. Era el seu únic vici, al qual cedia sense abusar. El capità va constatar el fet que a la taula de l’alcalde hi mancava el gairebé inevitable cremador atòmic per fer desaparèixer les puntes de cigarret, perquè l’alcalde no fumava.

I, com era natural, els seus visitants tampoc no ho feien.

La veu de l’alcalde continuà brunzint metòdicament, embarbussant-se de tant en tant amb comentaris murmurats igualment suaus i desafectats tant si eren d’aprovació com de censura.

Lentament, tornà a col·locar les carpetes com abans, fent una pila ordenada.

—Bé, capità —digué animadament—, el seu historial no és gens habitual. La seva capacitat és excel·lent, segons sembla, i els seus serveis indubtablement valuosos. Observo que va ser ferit en dues ocasions en compliment del deure. Aquests són fets que s’han de tenir molt en compte.

El rostre inexpressiu del capità Pritcher no es va suavitzar. Romangué en la seva tibada rigidesa. El protocol exigia que un súbdit honorat per l’alcalde amb una audiència no podia asseure’s… punt tal vegada innecessàriament recalcat ja que l’única cadira existent en tota la sala era el seient de l’alcalde. El protocol exigia també que no es pronunciessin més paraules que les necessàries per a respondre una pregunta directa.

Els ulls de l’alcalde es van clavar en el soldat i la seva veu es tornà inquisidora i ponderada.

—Tot i així, no l’han ascendit en deu anys, i els seus superiors informen, una i una altra vegada, de la inflexible obstinació del seu caràcter. El descriuen com a un insubordinat crònic, incapaç de mantenir una actitud correcta envers els oficials superiors, i que no mostra interès a mantenir relacions amistoses amb els seus col·legues; tot un busca-raons, vaja. Com explica tot això, capità?

—Excel·lència, faig el que em sembla correcte. Els meus actes al servei de l’Estat i les meves ferides per aquesta causa proven que el que em sembla correcte és també en interès de l’Estat.

—Una afirmació ben patriòtica, capità, però és una doctrina perillosa. En parlarem més endavant. En concret l’han acusat de refusar una missió per tres vegades a la vista d’ordres signades pels meus delegats oficials. Què ha d’al·legar respecte a això?

—Excel·lència, aquesta missió no té cap interès en un moment crític en el qual assumptes de primera importància són bandejats.

—Ah!, i qui li ha dit que aquestes qüestions de les quals parla són realment de primera importància, i si ho són, qui li diu que han estat bandejades?

—Excel·lència, aquestes coses són evidents per a mi. La meva experiència i el meu coneixement dels fets, el valor dels quals cap dels meus superiors no nega, m’ho fan veure clarament.

—Però, bon capità, està tan cec que no s’adona que atribuint-se el dret a determinar la política d’Intel·ligència està usurpant les funcions del seu superior?

—Excel·lència, el meu deure és primer de tot envers l’Estat, i no cap al meu superior.

—Això és un error, perquè el seu superior té un superior, i aquest superior sóc jo mateix, i jo sóc l’Estat. Però no pateixi, no tindrà motius de queixa d’aquesta justícia meva que vostè diu que és proverbial. Expliqui amb les seves pròpies paraules la natura de la falta de disciplina que ha originat tot aquest enrenou.

—Excel·lència, en l’últim any i mig m’he dedicat a portar una vida de pilot mercant retirat al món de Kalgan. Les meves instruccions eren dirigir l’activitat de la Fundació al planeta i perfeccionar una organització que controlés el cabdill guerrer de Kalgan, particularment pel que fa a la seva política exterior.

—Aixo ja ho sé, continuï!

—Excel·lència, els meus informes han reforçat contínuament les posicions estratègiques de Kalgan i els sistemes que controla. He comunicat sempre i constantment l’ambició del cabdill, els seus recursos, la seva determinació a estendre els seus dominis i la seva cordialitat, o potser, neutralitat, envers la Fundació.

—He llegit els seus informes a fons… Continuï!

—Excel·lència, fa dos mesos que he tornat. Aleshores no hi havia senyals d’una guerra imminent, ni cap signe que no fos una gairebé supèrflua capacitat de repel·lir qualsevol possible atac. Fa un mes, un soldat desconegut i afortunat va prendre Kalgan, sense haver de lliurar batalla. L’home que fins llavors era el cabdill guerrer de Kalgan ja no és viu. Els homes no parlen de traïció, només parlen del poder i del geni d’aquest estrany líder: aquest Mul.

—Aquest què? —L’alcalde s’inclinà endavant i semblava ofès.

—Excel·lència, se’l coneix com el Mul. En realitat es parla molt poc d’ell, però jo he recollit tots els rumors que m’han arribat i n’he destriat els que em semblaven més probables. És, segons sembla, un home sense llinatge ni posició. El seu pare era un desconegut. La seva mare va morir de part. Ha pujat com un vagabund. La seva educació és la d’un rodamón, la que s’aprèn als barris baixos de l’espai. No té altre nom que no sigui el de Mul, un nom que, segons diuen, ell mateix s’ha triat, i que li ve, segons l’explicació popular, de la seva immensa força física i de la tossuderia dels seus propòsits.

—Quina és la seva força militar, capità? No m’interessa la seva força física.

—Excel·lència, parlen d’enormes flotes, però en això poden estar influïts per l’estranya caiguda de Kalgan. El territori que controla no és gran, tot i que no se’n poden definir els límits exactes. Tot i així, aquest home ha de ser investigat.

—I tant, i tant! —L’alcalde es va sumir en una meditació i, lentament, fent vint-i-quatre ratlles amb el seu estilet dibuixà sis quadrats en arranjaments hexagonals sobre el full superior d’un bloc que després va arrencar, el plegà curosament en tres parts i el va introduir a la ranura de la paperera que tenia a la dreta. El full va anar cap a una neta i silent desintegració—. Ara, digui’m, capità, quina és l’alternativa. Vostè m’ha dit el que «calia» investigar. Què li han ordenat que investigués?

—Excel·lència, hi ha un cau de rates a l’espai on no paguen impostos.

—Ah!, i això és tot? Que no li han dit que aquests homes que no paguen impostos són descendents dels salvatges comerciants dels nostres primers temps: anarquistes, rebels, maníacs socials que proclamen la seva ascendència de la Fundació i es riuen de la cultura de la Fundació? Vostè no sap i no li han dit que aquest cau de rates de l’espai, no és un, sinó molts, que aquests caus de rates són molts més dels que sabem, que aquests caus de rates conspiren conjuntament, uns amb els altres i a l’ensems, amb els elements criminals que encara existeixen per tot el territori de la Fundació? Fins i tot aquí, capità, fins i tot aquí!

L’excitació momentània de l’alcalde s’apagà de seguida:

—No se n’adona, capità?

—Excel·lència, estic assabentat de tot això. Però com a servidor de l’Estat, he de servir fidelment, i el qui més fidelment serveix és aquell que serveix la Veritat. Siguin quines siguin les implicacions polítiques d’aquesta escòria d’antics comerciants, els cabdills militars que han heretat els vestigis de l’Antic Imperi tenen el poder. Els comerciants no tenen ni armes ni recursos. No estan ni tan sols units. Jo no sóc un recaptador d’impostos que s’hagi d’enviar amb un encàrrec tan pueril.

—Capità Pritcher, vostè és un soldat, i ha de fer cas de les armes. Ha estat un error permetre que anés tan lluny fins al punt de desobeir una ordre meva. Vagi amb compte. La meva justícia no és simplement feblesa. Capità, s’ha demostrat que els generals de l’època imperial i els cabdills de l’època actual són igualment impotents en contra nostre. La ciència de Seldon que prediu el curs de la Fundació es basa, no en l’heroisme individual, com sembla creure, sinó en les tendències socials i econòmiques de la història. Hem travessat amb èxit quatre crisis, no és cert?

—Sí, excel·lència. Però la ciència de Seldon només la coneix Seldon veritablement. Nosaltres, simplement hi tenim fe. En les primeres tres crisis, tal com em van ensenyar una i una altra vegada, la Fundació era conduïda per homes savis que preveien la naturalesa de les crisis i prenien les precaucions adients. Sense ells, qui pot saber què hauria passat.

—Sí, capità, però vostè s’oblida de la quarta crisi. Au, capità, que aleshores no teníem cap dirigent digne d’aquest nom, i ens enfrontàvem a l’oponent més intel·ligent, els cuirassats més pesats, la força més considerable de totes. Tot i així, vam guanyar per la inevitabilitat de la història.

—Excel·lència, això és cert. Però aquesta història va esdevenir inevitable només després que vam lluitar desesperadament durant més d’un any. La victòria inevitable que vam aconseguir ens va costar mig miler de naus i mig milió d’homes. Excel·lència, els plans de Seldon ajuden a aquells qui s’ajuden.

L’alcalde Indbur arrufà el front i, de sobte, va començar a cansar-se de la seva pacient exposició. Se li va acudir pensar que era un error ser condescendent, perquè estava confonent-se amb el permís de discutir eternament, d’argumentar, de rebolcar-se en la dialèctica.

—Tot i així, capità —digué tot tibat—, Seldon garanteix la victòria sobre els cabdills militars, i jo no puc, en aquests temps tan atrafegats, no podem permetre’ns el luxe de dispersar els nostres esforços. Aquests comerciants que vostè vol ignorar són descendents de la Fundació. Una guerra contra ells seria una guerra civil. Els plans de Seldon no ens donen cap garantia a aquest respecte, ja que tant ells com nosaltres som Fundació. Així, doncs, se’ls ha de tenir el peu al coll. Ja sap quines són les seves ordres.

—Excel·lència…

—No se li ha formulat cap pregunta, capità. Vostè ja té les seves ordres. Obeirà aquestes ordres. Més discussió de la mena que sigui amb mi o amb els qui em representen serà considerada una traïció. Pot retirar-se.

El capità Han Pritcher va agenollar-se altre cop, i se’n va anar a poc a poc, caminant de recules.

L’alcalde Indbur, el tercer amb aquest nom, el segon alcalde de la història de la Fundació a ser-ho per dret de naixença, recuperà el seu equilibri i arrencà un altre full del bloc que tenia a la seva dreta. Era un informe sobre l’estalvi de fons que representaria la reducció de la quantitat d’escuma metàl·lica a les vores dels uniformes de les forces policials. L’alcalde Indbur esmenà una coma supèrflua, corregí una falta d’ortografia, va fer tres anotacions al marge i col·locà el plec sobre l’altra pila de la dreta. Agafà un altre full de paper del pilot de l’esquerra…

El capità Han Pritcher d’Informació es trobà una càpsula personal que l’esperava quan va tornar a les casernes.

Contenia ordres precises, subratllades amb vermell i amb un segell d’URGENT posat de través. I el plec duia la inicial precisa: una I majúscula.

S’ordenava al capità Han Pritcher, amb els termes més severs, que es dirigís al «món rebel anomenat Haven».

El capità Han Pritcher, sol en la seva lleugera nau individual, va prendre el seu rumb calmadament i serena cap a Kalgan. Aquella nit va dormir el son d’un home tossut que se sortia amb la seva.





13. El tinent i el bufó


Si, des d’una distància de set mil parsecs, la caiguda de Kalgan en mans dels exèrcits del Mul havia produït un ressò que havia excitat la curiositat d’un vell comerciant, provocat l’aprensió d’un obstinat capità i causat l’enuig d’un meticulós alcalde, a la gent de Kalgan no els féu cap efecte ni va excitar ningú.

És la lliçó invariable que ens ensenya la història de la humanitat: que la distància en el temps, i també en l’espai, dóna perspectiva a les coses. De fet, no consta enlloc que aquesta lliçó hagi estat mai apresa.

Kalgan… era Kalgan. L’únic lloc en tot aquell quadrant de la Galàxia que semblava no saber que l’Imperi havia caigut, que els Stannell ja no governaven, que la grandesa s’havia extingit i la pau havia desaparegut.

Kalgan era un món de luxe. Mentre l’edifici de la humanitat s’esfondrava, ell mantenia la seva integritat com a productor de plaer, comprador d’or i venedor de lleure.

Escapava a les dures vicissituds de la història, de manera que, quin conqueridor destruiria o gosaria ni tan sols perjudicar un món tan ple de diners en efectiu que pogués comprar la immunitat?

No obstant això, Kalgan havia esdevingut finalment el quarter general d’un cabdill guerrer i la seva flexibilitat l’havia fet adaptar-se a les exigències de la guerra…

Les seves domesticades jungles, les seves platges, finament modelades, les seves ciutats llampants i plenes d’encís, vibraren al pas dels mercenaris importats i els ciutadans impressionats. Havien armat els mons de la seva província i invertit els seus diners en naus de guerra més que no pas en suborns, per primera vegada en la seva història. El seu governant sens dubte estava disposat a defensar el que era seu i se sentia delerós de conquerir el que era dels altres.

Era un peix gros de la Galàxia, artífex de guerra i pau, creador de l’Imperi, l’establidor d’una dinastia…

I un desconegut amb un nom ben ridícul l’havia vençut, li havia pres les armes —i el seu Imperi embrionari— sense ni tan sols lliurar una batalla.

Així doncs, Kalgan va tornar a ser el que era, i els seus uniformats ciutadans es van afanyar a retornar a la seva vida anterior, mentre que els professionals estrangers de la guerra es fusionaven amb les noves bandes que sorgien.

De nou, i com sempre s’havia fet, es van tornar a organitzar les caceres de luxe per les jungles on hi havia vida animal cultivada que mai no es cobraven una vida humana, i les caceres d’ocells en rapidíssimes naus, que només eren fatals per als grans ocells.

A les ciutats, els vividors de la Galàxia podien triar entre gran varietat de plaers a la mesura de la seva butxaca, des dels eteris palaus de l’espectacle i la fantasia que obrien les seves portes a les masses pel mòdic preu de mig crèdit fins als antres anònims i discrets, els clients habituals dels quals només eren els milionaris.

En aquesta immensitat, Toran i Bayta no representaven ni una busca. Van registrar la seva nau en l’immens hangar comú de l’est de la Península i es van dirigir al Mar Interior, aquest punt intermedi constituït per la classe mitjana, on els plaers eren encara legals i fins i tot respectables, i la gentada era suportable.

Bayta portava unes ulleres fosques per protegir-se de la llum i un vestit blanc per la calor. Es va agafar els genolls amb els braços, a penes més morens que les cames pel sol al qual havien estat exposats, i contemplà amb la mirada ferma i abstreta el cos del seu marit estirat que gairebé resplendia sota la lluentor blanca del sol.

—No t’hi estiguis massa estona —li havia dit al principi, Toran provenia d’una moribunda estrella roja.

A pesar d’haver estat tres anys a la Fundació, el sol era un luxe per a ell, i la seva pell des de feia quatre dies, tractada prèviament perquè resistís els raigs del sol, no havia tingut l’ocasió de notar l’aspresa de la roba, excepte dels pantalons curts.

Bayta es va posar ben a prop seu a la platja i parlaren xiuxiuejant. La veu de Toran era pessimista, encara que tingués els ulls i el rostre relaxats.

—Admeto que no hem aconseguit res. Però on és? Qui és? Aquest món foll no ens diu res d’ell. Potser no existeix.

—Sí que existeix —replicà Bayta, sense a penes moure els llavis—. És intel·ligent, això és tot. I el teu oncle té raó. És un home que podríem utilitzar… si encara queda temps.

Es va fer una curta pausa i Toran va murmurar:

—Saps què estava fent, Bayta? Doncs estava endormiscat sota l’escalfor del sol. Les coses es veuen amb tanta claredat… amb tanta dolcesa. —La seva veu va anar-se esvanint i després retornà—: Recorda el que ens deia el doctor Amann a la universitat, Bay. La Fundació no pot perdre mai, però això no vol dir que els governants no puguin perdre. És que la veritable història de la Fundació no va començar realment quan Salvor Hardin va fer fora els enciclopedistes i va prendre la responsabilitat del planeta Terminus com a primer alcalde? I després, al segle següent, no va guanyar poder Hober Mallow mitjançant mètodes gairebé tan dràstics? I aquesta és la segona vegada que els dirigents van ser vençuts, de manera que és possible. Aleshores, per què no els podem vèncer nosaltres?

—És l’argument més antic dels llibres, Tori. Quina manera de malgastar la teva estona de repòs.

—Vols dir? Mira, què és Haven? Que no és una part de la Fundació? És senzillament part del proletariat exterior, per dir-ho així. Si aconseguim fer-nos els amos, la Fundació continua guanyant, els que perden només són els dirigents actuals.

—Hi ha molta diferència entre «podem» i «farem». Només estàs parlant per parlar.

Toran va fer una ganyota:

—Renoi, Bay, tens un dia de mala lluna. Per què vols espatllar-me la diversió? Em tornaré a adormir si no et sap greu.

Però Bayta, de sobte, va alçar el cap mig aguantant-se el riure, es va treure les ulleres per mirar cap a la platja, protegint-se els ulls amb el palmell de la mà.

Toran va aixecar la vista, s’incorporà i es tombà per seguir la mirada de la noia.

Aparentment, estava mirant una esprimatxada figura, que amb els peus enlaire, es passejava caminant amb les mans per divertir un grup de curiosos. Era un dels nombrosos captaires acròbates de la platja, que doblegaven les seves flexibles articulacions per guanyar unes quantes monedes que els tiraven. Un guàrdia de la platja li feia senyals perquè continués el seu camí i, mantenint sorprenentment l’equilibri sobre una sola mà, el pallasso es tocà la punta del nas amb el dit gros fent un gest a l’inrevés. El guàrdia avançà amenaçant-lo i s’emportà una bona puntada de peu a l’estómac que el va fer caure d’esquena. El pallasso es va posar dret sense interrompre el ritme dels seus moviments inicials i se’n va anar, mentre que el guàrdia, amb la bromera que li sortia de la boca, era obstaculitzat per una multitud absolutament contrària.

El pallasso va continuar el seu poc airós passeig per la platja. Va passar fregant la gent, va estar a punt de caure moltes vegades però no es va parar enlloc. La multitud es dispersà i el guàrdia se’n va anar.

—Un individu ben còmic —digué Bayta, divertida, i Toran assentí amb indiferència.

El pallasso era prou a la vora com per veure’l clarament. En el seu rostre prim destacava un nas amb dues generoses ales i una punta carnosa que feia venir ganes d’aixafar-lo. Els seus membres llargs i esvelts i el seu cos ossut, accentuat pel vestit que portava, es movia àgilment i amb gràcia però feia la impressió d’un cert desmanegament.

Si te’l miraves havies de riure.

El pallasso va semblar adonar-se que se’l miraven perquè es va deturar després d’haver passat i, amb un gir sec, es va acostar. Els seus grans ulls castanys es clavaren sobre Bayta.

Ella es va sentir desconcertada.

El pallasso va somriure, la qual cosa no va fer sinó entristir el posat del seu rostre prim, i quan parlà ho va fer amb les suaus i elaborades frases dels Sectors Centrals.

—Si fes ús de l’enginy que els bons esperits m’han donat —digué—, aleshores diria que aquesta dama no existeix, car, quin home assenyat anomenaria el seu somni realitat? Malgrat tot, voldria ser forassenyat i donar crèdit als meus ulls encisats.

Bayta va obrir els seus ulls com dues taronges i va dir:

—Renoi!

Toran va riure.

—Mira l’encisadora! Endavant, Bay, això es mereix una moneda de cinc crèdits. Dóna-la-hi.

Però el pallasso s’acostà fent un bot:

—No, senyora meva, no m’interpreti malament. No he parlat per diners, sinó per uns ulls brillants i un tendre rostre.

—Bé, gràcies —i aleshores dirigint-se a Toran—. No creus que el sol l’ha enlluernat?

—I no tan sols per uns ulls i un rostre —barbollà el pallasso, i les seves paraules s’encalçaven les unes a les altres frenèticament—, sinó també una ment clara i ferma… i amable per afegitó.

Toran es va alçar de cop, agafà la túnica blanca que havia dut penjada durant quatre dies, i se la va posar.

—I ara —digué—, serà millor que em diguis el que vols i deixis de molestar la senyora.

El pallasso va recular un pas, espantat, bellugant el seu cos escanyolit.

—No tenia la intenció d’ofendre-la. Sóc un estranger i diuen que no estic gaire bé del cap, tot i així puc llegir en els rostres de la gent. Darrere la bellesa d’aquesta noia, hi ha un cor bondadós disposat a ajudar-me en els meus problemes, per això parlo amb tanta gosadia.

—Els teus problemes se solucionarien amb cinc crèdits? —preguntà Toran en un to sec mentre li allargava una moneda.

Però el saltimbanqui no va fer cap acció d’agafar-la i Bayta digué:

—Deixa’m parlar amb ell, Tori —i afegí tot seguit en un to molt suau—: No cal que t’enfadis per les seves ximpleries. És el seu dialecte, probablement ell també troba estranya la nostra manera de parlar. —I, dirigint-se al pallasso, continuà—: Quin és el teu problema? No estaràs preocupat pel guàrdia, oi? No et molestarà més.

—Oh, no, no es tracta pas d’ell. No és més que un ventet que aixeca pols al voltant dels meus turmells. Fujo d’algú altre, i és un vendaval que arrasa els mons i els llença els uns contra els altres. Fa una setmana que em vaig escapar; dormo als carrers de la ciutat i m’amago entre la multitud. He buscat en molts rostres l’ajuda que necessito. L’he trobada aquí. —Va repetir la darrera frase en un to més suau i més ansiós, i en els seus ulls es llegia la torbació—: L’he trobada aquí.

—Mira —digué Bayta assenyadament—, m’agradaria ajudar-te, però el cert és que, amic meu, jo no puc protegir-te contra un vendaval devastador. Si t’he de ser sincera, jo…

Una veu forta i estrident se’ls apropà:

—Ara et trobo, bergant pollós…

Era el guàrdia de la platja amb la cara encesa i la boca oberta que s’acostava corrents. El va apuntar amb la seva pistola de baixa potència.

—Agafin-lo, vostès dos. No el deixin escapar. —Va posar la seva pesada mà sobre l’escanyolida espatlla del pallasso amb tanta força que aquest darrer va gemegar.

—Què ha fet? —preguntà Toran.

—Què ha fet, diu? Aquesta sí que és bona! —El guàrdia es posà la mà a la butxaca que li penjava del cinturó, en va treure un mocador violeta amb el qual es va eixugar el coll i afegí amb entusiasme—: Ja els diré què ha fet. S’ha escapat. Tot Kalgan en va ple, l’hauria d’haver reconegut abans si no hagués anat de cap per avall. —I colpejà la seva presa amb un ferotge bon humor.

—I d’on s’ha escapat? —preguntà Bayta.

El guàrdia alçà la veu. Una gentada s’aglomerava encuriosida i, amb l’augment de la seva audiència, el sentit d’importància del guàrdia s’incrementà en la mateixa proporció.

—Que d’on s’ha escapat? —repetí amb un sarcasme creixent—. Suposo que hauran sentit a parlar del Mul, oi?

El guàrdia va deixar de picar-lo i Bayta sentí de sobte un calfred que li baixava per l’estómac. El pallasso només tenia ulls per a ella, tremolant entre les enormes grapes del guàrdia.

—I qui es pensen que és —continuà el guàrdia amb gravetat—, aquesta desferra infernal, sinó el bufó de la cort del senyor que s’ha escapat? —I sacsejà el seu captiu amb força—. Ho admets, desgraciat?

Només hi hagué un terror glacial com a resposta i el sord brunzit de la veu de Bayta a l’orella de Toran.

Toran s’acostà al guàrdia d’una manera amical.

—Va, home, per què no el deixa un moment. Aquest bufó estava ballant per a nosaltres i encara no s’ha guanyat el seu sou.

—Miri —la veu del guàrdia s’alçà amb sobtat interès—, hi ha una recompensa…

—La tindrà si pot provar que és l’home que busca. Per què no ens el deixa fins llavors? Sap que està molestant un convidat i això li podria costar car?

—Però vostè està interferint en els plans de Sa Senyoria, i això li costarà car —i va tornar a sacsejar el bufó—. Torna-li els diners que t’ha donat, carronya.

Toran, amb un gest ràpid, li va prendre la pistola i de poc que no se li emporta el dit. El guàrdia es queixà de mal i de ràbia. Toran el va empènyer cap a un costat i el bufó, un cop lliure, es va refugiar al seu darrere.

La multitud, que ja no se sabia ara on acabava, va parar ben poca atenció a l’últim esdeveniment. Tenien, tots, els colls estirats en una altra direcció, com si haguessin decidit augmentar la seva distància del centre d’activitat.

Aleshores es produí un enrenou i una ordre brusca donada des de la llunyania. Es va formar un passadís i dos homes s’acostaren cap a ells amb els fuets elèctrics nerviosament preparats. A les seves bruses violetes duien un feix angular de llum amb un planeta obert pel mig a sota.

Un gegant amb uniforme de tinent els va seguir; fosc de pell, de cabells i d’expressió.

L’home fosc parlava amb una perillosa suavitat, la qual cosa volia dir que no necessitava cridar per imposar els seus capricis.

—És vostè l’home que ens ha avisat? —preguntà.

El guàrdia seguia aguantant-se la mà que li havien torçat i, amb una cara contreta pel dolor, barbotejà:

—Reclamo la recompensa, Sa Altesa, i acuso aquest home…

—Rebrà la seva recompensa —digué el tinent sense mirar-se’l. I dirigint-se als seus homes afegí—: Agafeu-lo.

Toran sentí com el bufó se li arrapava a la túnica amb desesperació.

Alçà la veu i féu un esforç perquè no li tremolés:

—Ho sento, tinent: aquest home és meu.

Els soldats escoltaren la frase sense parpellejar. Un alçà el fuet casualment, però el tinent li ordenà que el baixés.

El tinent s’abalançà i plantà el seu cos quadrat davant de Toran.

—Qui és vostè?

La resposta ressonà:

—Un ciutadà de la Fundació.

I va donar resultat, si més no amb la multitud. El tens silenci donà pas a una intensa remor. El nom del Mul podia inspirar temor, però era, després de tot, un nom nou i no picava amb tanta força la consciència com el de la Fundació, que havia destruït l’Imperi, i la por per la qual regnava en un quadrant de la Galàxia amb un despotisme implacable.

El tinent restà immutable.

—Ja coneix la identitat de l’home que té al darrere?

—M’han dit que és un fugitiu de la cort del seu cabdill, però jo l’única cosa que sé del cert és que és un amic meu. Necessitarà una prova ferma de la seva identitat per endur-se’l.

Es van sentir sospirs sonors de la multitud, però el tinent no en va fer cas.

—Porta els seus documents de ciutadà de la Fundació amb vostè?

—Els tinc a la nau.

—Ja s’adona que la seva actuació és il·legal? Podria disparar-li.

—Sens dubte. Però aleshores hauria matat un ciutadà de la Fundació i és molt probable que el seu cos fos enviat a la Fundació, esquarterat, com a compensació parcial. Ja s’ha fet amb altres cabdills guerrers.

El tinent va humitejar-se els llavis. L’afirmació era certa.

—El seu nom? —digué.

Toran aprofità el seu avantatge:

—Contestaré més preguntes dins la meva nau. A l’hangar li diran el número del meu aparcament, la nau està registrada sota el nom de «Bayta».

—No ens lliurarà el fugitiu?

—Al Mul, potser. Enviï’m el seu amo!

La conversa havia degenerat en un murmuri i el tinent girà cua amb brusquedat.

—Disperseu la multitud! —digué als seus homes amb reprimida feresa.

Els fuets elèctrics pujaven i baixaven. Es van sentir esgarips i una vasta escampada de gent que fugia.

Toran interrompé les seves cabòries només un cop mentre es dirigien cap a l’hangar. Exclamà, gairebé per a ell:

—Per la Galàxia, Bay, quina mala estona! Estava tan aterrit…

—Ja ho sé —digué ella, amb una veu encara tremolosa i uns ulls que expressaven una certa adoració—, ha estat una actuació insòlita en tu.

—Bé, encara no sé què ha passat. M’he aixecat amb la pistola que ni tan sols estava segur de saber fer funcionar, i l’he convençut. No sé pas per què ho he fet.

Va mirar a través del passadís de la nau aèria de trajecte curt que els portava lluny de la zona de la platja, per veure el seient on el bufó del Mul dormia, i afegí amb displicència:

—Ha estat la cosa més dura que mai hagi fet.

El tinent romangué respectuosament dret davant del coronel de la guarnició, i el coronel se’l mirà i digué:

—Bon treball. Ja ha fet la seva part.

Però el tinent no es va retirar immediatament.

—El Mul ha perdut credibilitat davant la multitud, senyor —digué amb posat seriós—. Caldrà prendre una acció disciplinària per restaurar l’adequada atmosfera de respecte.

—Aquesta mesura ja ha estat presa.

El tinent es girà a mitges i aleshores, gairebé amb ressentiment, afegí:

—Estic disposat a admetre que les ordres són les ordres, senyor, però restar davant d’aquell home i empassar-me la seva insolència sense replicar ha estat la cosa més dura que mai hagi sofert.





14. El mutant


L’hangar a Kalgan és una institució particular nascuda de la necessitat de col·locar l’immens nombre de naus dels visitants estrangers i de la necessitat simultània i conseqüent d’oferir-los allotjament.

El tipus espavilat a qui se li va acudir la solució òbvia ben aviat va esdevenir un milionari. Els seus hereus, familiars o financers es comptaven entre els més rics de Kalgan.

L’hangar s’estén àmpliament sobre quilòmetres quadrats de territori i la paraula «hangar» no el descriu pas suficientment. És, en essència, un hotel per a naus. El viatger paga per avançat i a la nau se li acobla una plataforma des d’on s’envola cap a l’espai en qualsevol moment que ho desitgi. El visitant viu dins la seva nau com sempre. Naturalment disposa dels serveis ordinaris d’un hotel, tals com el subministrament d’aliments i de medecines en casos especials, servei de manteniment de la nau, transport interior per Kalgan pagant una suma nominal… Així, doncs, el visitant obté un lloc a l’hangar i un hotel pel mateix preu. Els propietaris venen l’ús de places per temporades, amb grans beneficis. El govern recapta força impostos. Tothom està content. Ningú no perd. Així de simple!

L’home que baixava per les vores ombrejades dels amplis corredors que connectaven amb multitud d’ales de l’hangar havia especulat en el passat sobre la novetat i la utilitat del sistema descrit anteriorment, però aquestes eren reflexions per a estones de lleure, totalment fora de lloc en aquell moment.

Les naus mostraven el seu volum al llarg de les línies de plataformes, i un home passava rengle per rengle. Ara, era un expert en la seva feina… i si el seu estudi preliminar del registre de l’hangar no havia aconseguit donar-li una informació específica a part de la dubtosa indicació d’una ala determinada —una entre centenars de naus—, el seu coneixement especialitzat li permetia d’identificar-ne una entre tantes.

Enmig del silenci sonà un feble sospir quan l’home es deturà i desaparegué entre els rengles: un insecte reptador sota la mirada arrogant dels monstres de metall que romanien allà.

Aquí i allà l’espurneig d’alguna escotilla indicava la presència d’algú que havia retornat abans d’hora dels plaers organitzats per a lliurar-se als plaers personals més simples, i més privats.

L’home es deturà i hauria somrigut si n’hagués sabut. Certament, les circumvolucions del seu cervell realitzaren l’equivalent mental d’un somriure.

La nau davant la qual es va deturar era lluent i evidentment ràpida. La peculiaritat del seu disseny era el que buscava. No era un model corrent, i això que en aquells temps la majoria de les naus d’aquell quadrant de la Galàxia imitaven o bé el disseny de la Fundació o bé eren construïdes per tècnics de la Fundació. Però aquella era especial. Era una veritable nau de la Fundació, encara que només fos per les petites protuberàncies de la seva coberta que constituïen els mòduls d’una pantalla protectora, que només una nau de la Fundació podia posseir. Hi havia altres indicacions, també.

L’home no sentí la menor vacil·lació. La barrera electrònica col·locada al llarg del rengle de naus era una concessió a la intimitat per part de la direcció que no tenia cap importància per a ell. Se’n va separar fàcilment i sense activar l’alarma utilitzant la força neutralitzadora especial de la qual disposava.

De manera que el primer senyal de la presència d’un intrús a la nau va ser el zumzeig sord que es produí a la sala d’estar com a resultat d’haver posat el palmell de la seva mà sobre una petita fotocèl·lula que hi havia al costat de l’escotilla principal.

I mentre aquesta sortosa recerca continuava, Toran i Bayta sentien que les parets del Bayta els oferien una seguretat ben precària. El bufó del Mul que declarà que, en l’estreta dimensió del seu cos, ostentava el títol de Magnifico Giganticus, seia sobre la taula devorant el menjar que li havien ofert.

Els seus ulls marrons i tristos només se separaven del menjar per seguir els moviments de Bayta en el compartiment on menjaven i que era a la vegada cuina i rebost.

—La gratitud d’un feble té ben poc valor —murmurà—, però comptin amb ella, perquè realment, en aquesta darrera setmana, només he menjat rosegons, i tot i que tinc el cos petit, la meva fam és desmesurada.

—Bé, doncs aleshores, menja! —digué Bayta somrient—. No perdis el temps donant les gràcies. No hi ha un proverbi a la Galàxia Central sobre la gratitud?

—Sí, senyora meva, perquè m’han contat que un home savi va dir: «La gratitud és millor i més efectiva quan no s’evapora en frases buides». Però, ai las!, senyora meva, jo només sóc una massa de frases buides, segons sembla. Quan aquestes frases complaïen el Mul, em va regalar un vestit de cortesà i un gran nom, perquè, sap?, originalment em deia simplement Bobo, però no li va agradar, i quan les meves frases buides no li agradaven, només rebia cops i fuetades als meus pobres ossos.

Toran entrà. Venia de la cabina del pilot.

—Ara no hi ha res més a fer que esperar, Bay. Suposo que el Mul és capaç de comprendre que una nau de la Fundació és territori de la Fundació.

Magnifico Giganticus, abans anomenat Bobo, obrí els seus ulls i exclamà:

—Que gran deu ser la Fundació, quan fins i tot els cruels servidors del Mul tremolen.

—Has sentit a parlar de la Fundació, tu també? —preguntà Bayta amb un lleu somriure.

—I qui no? —la veu de Magnifico era un misteriós murmuri—. N’hi ha que diuen que és un món de gran màgia, de focs que poden consumir planetes, de secrets de gran poder. Diuen que ni la més alta noblesa de la Galàxia podria assolir l’honor i la deferència considerats normals en un simple home que pogués dir: «Sóc un ciutadà de la Fundació, encara que només sigui un bàrbar miner o un no-ningú com jo mateix».

—Apa, Magnifico, no acabaràs mai si no pares de fer discursos. Et portaré un got de llet aromatitzada. És bona.

Col·locà una gerra de llet damunt de la taula i va fer un senyal a Toran perquè sortís de l’habitació.

—Tori, què farem ara… amb ell? —preguntà assenyalant la porta de la cuina.

—Què vols dir?

—Si el Mul ve, l’hi lliurarem?

—Bé, quina altra cosa podem fer, Bay? —semblava molt preocupat, i el gest amb el qual es va treure els cabells suats del front ho feien evident. Continuà amb impaciència—: Abans de venir aquí tenia una mena d’idea vaga que el que havíem de fer era preguntar pel Mul i aleshores parlar-li de negocis…, només de negocis, saps?, res determinat.

—Ja sé el que vols dir, Tori. Jo mateixa no confiava gaire a veure el Mul, però penso que podem aconseguir algunes informacions de primera mà sobre aquest embolic i després fer-ho arribar a la gent que en saben una mica més que nosaltres d’intriga interestel·lar. Jo no sóc una espia de novel·la.

—Tampoc no ho sóc jo, Bay. —Creuà els braços i arrufà el front—. En quina situació ens hem ficat! Mai no m’hauria imaginat que existís una persona com el Mul, si no hagués estat per aquest estrany incident. Suposes que vindrà a buscar el seu bufó?

Bayta se’l mirà:

—No sé si desitjo que vingui. No sé què dir ni què fer. I tu?

El timbre interior tocà amb un soroll intermitent que ressonava. Els llavis de Bayta es van moure sense fer soroll: El Mul!

Magnifico era al llindar de la porta, amb els ulls oberts com dues taronges; la seva veu era llastimosa en preguntar:

—El Mul?

Toran murmurà:

—He de deixar-los entrar.

Un contacte va obrir l’escotilla i la porta exterior es tancà darrere el nouvingut. El visor només va mostrar una figura humana desdibuixada.

—És una sola persona —digué Toran, notablement alleujat, i la veu gairebé li tremolava en ajupir-se per parlar pel tub de senyals—. Qui és vostè?

—És millor que em deixi entrar i ho descobrirà, no li sembla? —les paraules arribaven dèbilment al receptor.

—Li faig saber que és una nau de la Fundació i per conseqüència és territori de la Fundació segons els tractats internacionals.

—Ja ho sé.

—Entri amb les mans enlaire o dispararé. Estic ben armat.

—D’acord!

Toran obrí la porta interior i pitjà el contacte de la seva arma, amb el dit gros. Se sentí soroll de passes i després la porta s’obrí. Magnifico exclamà:

—No és el Mul. Només és un individu.

L’home s’inclinà seriosament.

—Exactament. No sóc el Mul —va separar les mans—. No vaig armat i vinc en missió de pau. Pot relaxar-se i apartar la pistola. La seva mà no és prou ferma per a la meva tranquil·litat d’esperit.

—Qui és vostè? —preguntà bruscament Toran.

—Sóc jo qui li hauria de preguntar això a vostè, que pretén ser el que no és.

—Què vol dir?

—És vostè qui pretén ser un ciutadà de la Fundació quan no hi ha cap comerciant autoritzat al planeta.

—No és cert. Com pot saber-ho vostè?

—Perquè sóc un ciutadà de la Fundació i tinc els documents que ho demostren. On són els seus?

—Em penso que valdrà més que se’n vagi.

—Doncs jo no ho crec pas. Si sap alguna cosa sobre els mètodes de la Fundació, i a pesar del seu engany pot ser que n’estigui assabentat, sabrà que si no torno viu a la meva nau a una hora determinada sonarà un senyal als quarters generals de la Fundació més pròxims, de manera que dubto que les seves armes facin gaire efecte, a la pràctica.

Es va fer un silenci d’indecisió i aleshores Bayta digué amb calma:

—Guarda la pistola, Toran, i para atenció al que diu. Sembla que digui la veritat.

—Gràcies —féu l’estranger. Toran va posar la seva arma damunt la cadira que tenia al costat.

—Què li sembla si ens explica, tot això, ara?

L’estranger va restar dret. Era ossut i de membres llargs. La seva cara consistia en plans durs i llisos i semblava evident que mai no somreia. Però no hi havia duresa als seus ulls.

—Les notícies corren de pressa —digué—, sobretot quan semblen increïbles. No crec que hi hagi ningú a Kalgan que no sàpiga que dos turistes de la Fundació han deixat en ridícul els homes del Mul. Jo em vaig assabentar dels detalls més importants abans del vespre i, tal com li he dit, no hi ha turistes de la Fundació en aquest planeta llevat de jo mateix. Nosaltres sabem aquesta mena de coses.

—Qui són «nosaltres»?

—«Nosaltres» som… «nosaltres». Jo sóc un d’ells. Sabia que eren a l’hangar… els han sentit com ho deien. He fet servir els meus mètodes per mirar el registre i trobar la nau. Vostè ha nascut a la Fundació, oi? —digué dirigint-se a Bayta, sobtadament.

—Vol dir?

—És un membre de l’oposició democràtica. L’anomenen «la resistència». No em recordo del seu nom, però la seva cara m’és coneguda. Va sortir recentment, i no ho hauria fet si hagués estat més important.

Bayta arronsà les espatlles.

—Sap moltes coses.

—Sí. Es va escapar amb un home. És aquest?

—Té alguna importància el que digui?

—No. Només vull que hi hagi una comprensió mútua. Em penso que la contrasenya durant la setmana que van sortir era «Seldon, Hardin i Llibertat». Porfirar Hart era el seu cap de secció.

—Com ho ha sabut? —Bayta es va enrabiar de cop—. És que l’ha agafat la policia? —Toran la va agafar, però ella se’n va desfer sacsejant-se i va avançar.

L’home de la Fundació digué:

—Ningú no l’ha agafat. La resistència s’estén molt per llocs estranys. Sóc el capità Han Pritcher d’Informació i també sóc cap de secció, tant li fa amb quin nom. —Va esperar i després digué—: No, no han pas de creure’m. En la nostra professió és millor passar-se per excés que no pas per manca de cautela. Però millor que em salti els preliminars.

—Sí —va fer Toran—, em penso que valdrà més.

—Puc seure? Gràcies. —El capità Pritcher posà una cama damunt l’altra i deixà anar el braç sobre el respatller de la cadira—. Començaré per dir-li que no entenc pas què pretenen vostès. No són de la Fundació, però no és difícil endevinar que provenen d’un dels mons comerciants independents. Això a mi no em preocupa pas gaire. Però, per curiositat, què volen fer amb aquest individu, aquest pallasso que s’han entestat a salvar? Estan arriscant la seva vida per salvar-lo.

—No li ho puc pas dir.

—Bé, no esperava pas que ho fes. Però si esperen que el Mul en persona vingui darrere una fanfàrria amb banyes, tambors i òrgans elèctrics, podeu posar-vos tranquils! El Mul no treballa d’aquesta manera.

—Com? —digueren a l’ensems Toran i Bayta des del racó on Magnifico s’amagava amb les orelles ben obertes i fent un crit d’alegria.

—És veritat. Jo mateix he estat intentant posar-me en contacte amb ell i per això he treballat molt més a fons que dos afeccionats. No ho he aconseguit. L’home no fa cap aparició personal ni fotogràfica i només el veuen els seus col·laboradors més íntims.

—He de deduir que això explica el seu interès en nosaltres, capità? —preguntà Toran.

—No. Aquest pallasso és la clau. Aquest pallasso és un dels pocs que l’han vist. El vull. Pot ser la prova que necessito, i necessito alguna cosa, la Galàxia ho sap!, per despertar la Fundació.

—És que necessita que la despertin? —interrompé Bayta amb una sobtada duresa—. Perquè es defensi de qui? I en qualitat de què actua vostè, com a alarma, com a demòcrata rebel o com a policia secret i provocador?

Les faccions del capità es van endurir:

—Quan la Fundació sencera està amenaçada, senyora revolucionària, tant els demòcrates com els tirans cauen. Salvem els tirans d’un tirà més gran, per poder vèncer-los al seu temps.

—De quin tirà més gran parla? —preguntà Bayta.

—Del Mul! Sé algunes coses d’ell, suficients com per haver pogut perdre la vida si m’hagués mogut amb menys agilitat. Faci sortir el pallasso. Això s’ha de discutir en privat.

—Magnifico —digué Bayta fent un gest i el pallasso se n’anà sense dir res.

La veu del capità era greu i intensa; la va abaixar tant que Toran i Bayta s’hagueren d’acostar.

—El Mul és un intrigant astut, massa astut com per comprendre l’avantatge del magnetisme i l’atractiu del liderat personal. Si hi renuncia, és per algun motiu. Aquest motiu deu ser no revelar el que és de màxima importància que no transcendeixi. —Va fer un gest per no respondre les preguntes i continuà més ràpidament—: Per això vaig tornar al seu lloc de naixement, allí vaig interrogar persones que a causa del que saben no viuran gaire. Ben pocs són encara vius. Recorden l’infant nascut fa trenta anys, la mort de la seva mare, la seva estranya joventut. El Mul no és un ésser humà!

I els seus dos interlocutors van recular horroritzats per les misterioses implicacions. Encara que cap dels dos no el van entendre pas gaire, l’amenaça de la frase era definitiva.

—És un mutant —prosseguí el capità—, segons ha posat en evidència la seva subsegüent carrera, ben afortunada per cert. No conec els seus poders ni fins a quin punt és el que les nostres novel·les d’intriga anomenen «superhome», però el seu ascens del no res a conqueridor del món de Kalgan en dos anys és revelador. S’adonen del perill? Pot un accident genètic de propietats biològiques imprevisibles haver estat pres en consideració al pla de Seldon?

—No ho crec pas —respongué Bayta lentament—. Deu ser una mena de truc complicat. Per què els homes del Mul no ens han matat quan ho haurien pogut fer, si és un superhome?

—Ja li he dit que desconec el grau de la seva mutació. Potser no estigui preparat per conquerir la Fundació, i seria una prova de gran saviesa resistir la provocació fins que no ho estigui. I si em deixessin parlar amb el bufó?

El capità es va posar de cara al tremolós Magnifico, el qual evidentment es malfiava d’aquell home enorme que tenia al davant.

Pritcher començà a poc a poc:

—Has vist el Mul amb els teus propis ulls?

—Massa bé que l’he vist, respectable senyor. I també he sentit el pes del seu braç sobre el meu cos.

—No en tinc cap dubte. Pots descriure’l?

—M’aterra recordar-lo, respectable senyor. És un home de proporcions enormes. Al seu costat, fins i tot vostè semblaria escarransit. Té els cabells d’un flamejant carmesí i ni tan sols amb tota la meva força i el meu pes no podia fer-li baixar el braç un cop estès, ni tan sols un mil·límetre. —La magror de Magnifico donava la impressió que el seu cos fos un munt de braços i cames—. Sovint, per divertir els seus generals o a ell mateix, em penjava enlaire a una esgarrifosa altura agafat només per un dit, mentre jo recitava poesies. Només m’alliberava al vintè vers i calia que tots fossin improvisats i de rima perfecta, altrament em feia tornar a començar. És un home d’un poder abassegador, respectable senyor, i és cruel en l’ús del seu poder… i els seus ulls, respectable senyor, ningú no els ha vist.

—Com? Quina és l’última cosa que has dit?

—Porta ulleres, respectable senyor, d’un tipus molt curiós. Es diu que són opaques i que veu per un poder màgic que sobrepassa les qualitats humanes. He sentit a dir —i la seva veu va tornar-se baixa i misteriosa— que veure els seus ulls és veure la mort, que mata amb els ulls, respectable senyor. —Els ulls de Magnifico passaren d’una cara atenta a una altra. I afegí tremolant—: És veritat. Tan cert com que estic viu.

Bayta va fer un llarg sospir:

—Sembla que té raó, capità. Vol prendre les regnes?

—Bé, mirem la situació. No deuen res aquí? La barrera de l’hangar està oberta?

—Puc marxar a l’hora que vulgui.

—Aleshores vagin-se’n. El Mul pot ser que no desitgi oposar-se a la Fundació, però corre un risc terrible deixant fugir Magnifico, això ho demostra la persecució i la crida que ha fet perquè arrestessin el pobre diable. De manera que és possible que hi hagi naus esperant-lo a dalt. Si vostè es perd en l’espai, a qui es pot acusar del crim?

—Té raó —conveni fredament Toran.

—Tot i així, vostè té un escut i probablement la seva nau és més ràpida que cap de les d’ells, de manera que, tan bon punt surti d’aquesta atmosfera, faci mitja volta en zona neutral cap a d’altres hemisferis, aleshores marqui’s un camí cap enfora amb acceleració màxima.

—Sí —digué fredament Bayta—, i quan tornem a ser a la Fundació aleshores què, capità?

—Què? Aleshores vostès són fidels ciutadans de Kalgan, veritat? Jo no sé res que ho contradigui, oi?

Ningú no va dir res. Toran va tornar als controls. Es va notar una gairebé imperceptible sacsejada.

Va ser quan Toran havia deixat Kalgan prou lluny com per intentar el seu primer salt interestel·lar, que el rostre del capità Pritcher es va contraure lleugerament, perquè cap nau del Mul no havia intentat cap manera de barrar-los el pas.

—Sembla que permet que ens emportem Magnifico —digué Toran—. La qual cosa no és gaire bona per a la història.

—Llevat que —corregí el capità— vulgui que ens l’enduem, i en aquest cas no és gaire bo per a la Fundació.

Després del darrer salt, dins la zona neutral de la Fundació, les primeres notícies radiades per ultraones arribaren a la nau.

I n’hi hagué una en particular que fou retransmesa sense posar-hi cap èmfasi. Semblava que un cabdill militar —que l’avorrit locutor va oblidar-se d’identificar— havia comunicat a la Fundació el segrest d’un dels membres de la seva cort. Seguidament, el locutor va passar a les notícies d’esports.

El capità Pritcher observà en to glacial:

—Ens ha avançat d’un pas, després de tot —i afegí pensatiu—: Està preparat per enfrontar-se a la Fundació, i utilitza això com a excusa de la seva acció. Aquest fet ens complica les coses. Haurem d’actuar abans d’estar ben bé a punt.





15. El psicòleg


Era lògic el fet que l’element conegut com a «ciència pura» fos la forma més lliure de vida a la Fundació. En una Galàxia on el predomini i fins i tot la supervivència de la Fundació es continuava basant en la superioritat tecnològica, encara que hagués accedit al poder físic en el darrer segle i mig, el científic estava envoltat d’una certa immunitat.

Se’l necessitava i ell ho sabia.

De la mateixa manera era també lògic que Ebling Mis —només aquells que no el coneixien afegien títols al seu nom— fos la forma més lliure de vida dins d’aquesta «ciència pura» de la Fundació. En un món on la ciència era respectada, ell era el Científic en majúscules i sense un somriure. Se’l necessitava i ell ho sabia.

I així va succeir, i quan d’altres doblegaven els genolls, ell s’hi negava i afegia en veu alta que els seus avantpassats no havien doblegat els genolls davant de cap fastigós alcalde. I en temps dels seus avantpassats l’alcalde s’elegia i es destituïa a voluntat, i els únics que heretaven quelcom per dret o per naixement eren els idiotes congènits.

I així va succeir que, quan Ebling Mis decidí permetre que Indbur l’honorés amb una audiència, no va pas esperar que la rígida sèrie d’autoritats presentessin la seva sol·licitud i transmetessin la resposta cap avall, sinó que, després de col·locar-se la menys estropellada de les seves dues jaquetes de gala per les espatlles, es posà al cap un curiós barret de disseny estrambòtic, encengué un cigar, la qual cosa estava prohibida, i, a desgrat de les protestes de dos guàrdies que l’escridassaven continuà fins al palau de l’alcalde.

La primera notícia que Sa Excel·lència va rebre de la intrusió fou quan, des del jardí, va sentir el bramul creixent d’insults i l’estrepitosa resposta de penjaments inarticulats.

Lentament, Indbur deixà el càvec a terra, s’alçà a poc a poc i arrufà el front. Perquè Indbur sempre es concedia un descans diari de la feina i durant les dues primeres hores de la tarda, si el temps ho permetia, es dedicava al seu jardí. Allà, al seu jardí, les flors creixien en quadrats i triangles, s’entrellaçaven en un ordre estricte de vermell i groc, amb petits tocs de violeta als extrems, i verdor que envoltava el tot en rígides línies. Allà, al seu jardí, ningú no el destorbava… ningú!

Indbur es va treure els guants tacats de fang i avançà cap a la porta del jardinet.

Inevitablement, preguntà:

—Què significa tot això?

Era la pregunta precisa i les paraules exactes que havien pronunciat en ocasions similars una increïble varietat d’homes des que la humanitat fou creada. No se sap que s’hagin pronunciat mai amb cap altre propòsit que el de causar un efecte digne.

Però la resposta va ser literal aquella vegada, perquè el cos de Mis creuà violentament el llindar amb un bram, desempallegant-se d’aquells que estaven encara subjectant-lo per la capa.

Indbur ordenà als guàrdies que se n’anessin tot arrufant el front amb disgust i Mis s’ajupí per recollir la seva ruïna de barret, espolsà una quarta part de la porqueria que duia acumulada, se’l col·locà sota l’aixella i digué:

—Escolti, Indbur, aquests inqualificables servents seus m’hauran de pagar una capa nova. Tinc molts bons records lligats a aquesta capa. —Esbufegà i s’eixugà el front amb una expressió lleugerament teatral.

L’alcalde romania dret amb descontentament i digué altivament des de dalt de tot del seu metre cinquanta-cinc:

—No se m’ha pas comunicat, Mis, que hagués demanat audiència. I estic segur de no haver-la-hi concedit.

Ebling Mis abaixà el cap per mirar l’alcalde amb una profunda sorpresa.

—Per la Ga-LÀX-i-a, Indbur, que no heu rebut la nota que us vaig enviar ahir? La vaig donar a un presumit d’aquests amb un uniforme porpra. Us l’hauria donat personalment, però conec com us agrada la formalitat.

—La formalitat! —Indbur se’l mirà exasperat. Aleshores afegí enèrgicament—: Ha sentit mai a parlar de correcta organització? D’ara endavant haurà de presentar la seva sol·licitud per a una audiència per triplicat a l’oficina governamental establerta amb aquest fi. Després haurà d’esperar fins que pel curs ordinari dels fets li enviïn una notificació de l’hora d’audiència que li ha estat concedida. Aleshores haurà de presentar-s’hi vestit adequadament, he dit vestit adequadament, comprèn? I amb el degut respecte. Pot retirar-se.

—Què hi ha de mal en la meva roba? —preguntà Mis, tot encès—. Era la meva millor capa fins que els seus inqualificables maníacs li han posat les seves grapes. Me n’aniré tan aviat com li transmeti el missatge que li porto. Per la Ga-LÀX-i-a, si no fos perquè es tracta d’una crisi de Seldon me n’aniria ara mateix.

—Una crisi de Seldon! —Indbur mostrà interès per primer cop. Mis era un gran psicòleg, un demòcrata, taujà i rebel, certament, però psicòleg també. En la seva incertesa, l’alcalde fins i tot va deixar d’expressar el cop interior que li produí el fet que Mis arranqués una flor com aquell qui res, se l’acostés als narius per olorar-la, i després la llancés arrufant el nas.

—Vol seguir-me? —digué Indbur fredament—. Aquest jardí no fa per a una conversa seriosa.

Se sentia millor assegut a la seva butaca alçada darrere la seva ampla taula dalt de la qual podia mirar els quatre pèls que, ben ineficaçment, cobrien el crani rosat de Mis. Se sentí molt millor quan Mis* llançà automàticament una sèrie de mirades al seu voltant, cercant una cadira inexistent i finalment es quedà dret en una incòmoda posició. Es va sentir encara molt millor quan, en resposta a una cautelosa pressió del botó adequat, un funcionari amb lliurea entrà, féu una inclinació i deixà sobre la taula un volum enquadernat amb metall que feia molt d’embalum.

—Ara —digué Indbur, altre cop amo de la situació— per tal de fer que aquesta entrevista no autoritzada sigui tan curta com sigui possible, comuniqui’m el seu missatge amb el mínim de paraules.

Ebling Mis digué sense presses:

—Sap què estic fent aquests dies?

—Tinc els seus informes aquí —respongué l’alcalde amb satisfacció—, juntament amb els seus resums autoritzats. Si ho entenc bé, les seves investigacions en el camp de les matemàtiques de la psicohistòria han intentat duplicar el treball de Hari Seldon i, eventualment, fer un seguiment del curs projectat de la història futura, per a l’ús de la Fundació.

—Exactament —digué Mis secament—. Quan Seldon establí per primer cop la Fundació, va ser molt intel·ligent de no incloure psicòlegs entre els científics, de manera que la Fundació ha actuat sempre cegament al llarg del curs de la necessitat històrica. Per a les meves recerques, m’he basat molt en les pistes trobades a la Volta del Temps.

—Ja ho sé, Mis. És una pèrdua de temps repetir-ho.

—No ho repeteixo pas —replicà Mis—, el que us vaig a dir ara no és en cap d’aquests informes.

—Com vol dir que no és en aquests informes? —preguntà estúpidament Indbur—. Com pot…

—Per la Ga-LÀX-i-a! Deixeu-me explicar-ho a la meva manera, petita criatura ofensiva. Pareu de posar paraules a la meva boca i replicar a cada frase, o si no sortiré d’aquí i deixaré que tot s’enderroqui al vostre voltant. Recordeu, inqualificable babau, que la Fundació haurà de sortir-se’n perquè així ha de ser, però si me’n vaig, vós no us en sortireu.

Després de llençar a terra el seu barret, amb la qual cosa aixecà un núvol de pols, saltà els graons de l’estrada sobre la qual estava col·locada la taula i, apartant amb violència alguns papers, s’assegué en un extrem.

Indbur pensà frenèticament a cridar la seva guàrdia, o fer ús de l’arma atòmica amagada al calaix. Però el rostre de Mis estava atent al seu i no tenia més remei que resignar-se a fer la millor cara possible.

—Doctor Mis —començà amb una vacil·lant formalitat—, hauria de…

—Calleu! —respongué Mis amb feresa— i escolteu. Si això que teniu aquí —i posà el palmell de la seva mà pesadament sobre el metall de la carpeta— és un garbuix dels meus informes, llenceu-ho! Cada informe que escric passa per uns vint funcionaris abans d’arribar a vós, i després torna a baixar per vint més. Això és correcte si no hi ha res que vulgueu mantenir en secret. Bé, ara tinc alguna cosa confidencial aquí. És tan confidencial que ni els xicots que treballen per a mi n’han sentit res. Han fet la feina, naturalment, però cadascú n’ha fet un bocí inconnex i jo he compilat el tot. Sabeu què és la Volta del Temps?

Indbur assentí amb el cap, però Mis continuà, se l’estava passant d’allò més bé:

—D’acord, us ho diré de tota manera perquè he estat imaginant durant molt de temps aquesta inqualificable situació per a una Ga-LÀX-i-a; puc llegir la vostra ment, insignificant i hipòcrita. Teniu la mà ben a prop d’un botonet per tal de cridar cinc-cents homes armats perquè acabin amb mi, però teniu por del que sé… teniu por d’una crisi de Seldon. A més, si toqueu res de la taula, faré saltar la vostra inqualificable closca abans que ningú arribi aquí. Vós i el bandit del vostre pare i el pirata del vostre avi, heu estat xuclant la sang de la Fundació durant prou temps.

—Això és traïció —tartamudejà Indbur.

—Certament ho és —assentí Mis—, però, què fareu per impedir-la? Deixeu-me explicar-vos el que sé sobre la Volta del Temps. Aquesta volta del temps és el que Hari Seldon va col·locar aquí al principi per ajudar-nos en els moments difícils. Per a cada crisi, Seldon havia preparat unes imatges seves per ajudar-nos i explicar-nos-ho. Ja portem quatre crisis, quatre aparicions. La primera vegada va aparèixer al pic de la primera crisi. La segona vegada, va aparèixer al moment just després de la feliç evolució de la segona crisi. Els nostres ancestres eren allà per sentir-lo en les dues ocasions. Pel que fa a la tercera i la quarta crisis, se’l va ignorar, probablement perquè no se’l necessitava, però les recents investigacions, no incloses en els informes que vós teniu, indiquen que va aparèixer de tota manera i al moment adequat. Ho compreneu?

No va esperar la resposta. Llençà el cigar, humit i apagat, i n’encengué un de nou. El fum va sortir amb força.

—Oficialment —digué—, he estat intentant reconstruir la ciència de la psicohistòria. Bé, cap home no ho aconseguirà tot sol, ni és un treball que es pugui fer en un segle. Però he fet avenços en els elements més simples i he pogut utilitzar-los com a excusa per introduir-me en la Volta del Temps. El que he fet, inclou la determinació, fins a un grau suficient de certesa, de la data exacta de la propera aparició de Hari Seldon. Puc donar-vos el dia exacte, en altres paraules, de la pròxima Crisi de Seldon, la cinquena.

—Falta molt? —preguntà Indbur, tot tens.

I Mis féu explotar la seva bomba amb una alegre despreocupació.

—Quatre inqualificables mesos, menys dos dies —digué.

—Quatre mesos! —repetí Indbur amb una vehemència que no li era típica—. Impossible.

—Impossible, però cert.

—Quatre mesos? Sap el que això significa? Si una crisi ha d’arribar d’aquí a quatre mesos vol dir que s’ha estat preparant durant anys.

—I per què no? Hi ha cap llei de la Natura que digui que el procés ha de madurar a la llum del dia?

—Però res no ens amenaça. No hi ha res imminent —Indbur gairebé es retorçava les mans d’ansietat. I, amb una sobtada recrudescència de la seva ferocitat cridà—: Vol baixar de la meva taula perquè pugui posar-la en ordre? Com vol que pensi, així?

Mis, sorprès, s’aixecà feixugament i s’apartà.

Indbur tornà a col·locar els objectes al seu lloc amb moviments febrils. Parlava molt de pressa:

—No té cap dret a venir així. Si hagués presentat la seva teoria…

—No és una teoria.

—Jo dic que és una teoria. Si l’hagués presentada juntament amb les seves proves i arguments, d’una manera apropiada, hauria anat a parar a l’Oficina de Ciències Històriques. Allà, hauria estat tractada adequadament, i les anàlisis resultants haurien estat sotmeses a la meva consideració i, aleshores, naturalment, s’haurien pres les mesures pertinents. D’aquesta manera m’ha importunat per a no res. Ah!, és aquí.

Tenia un full transparent de color platejat a la mà que va agitar davant de la cara inflada del psicòleg.

—Això és un curt resum que preparo jo mateix, setmanalment, sobre els assumptes estrangers pendents. Escolti hem tancat les negociacions per a un tractat comercial amb Mores, prosseguim les negociacions per a un tractat comercial amb Lyonesse, hem enviat una delegació a una celebració que es fa a Bonde, hem rebut una queixa de Kalgan i hem promès d’investigar-ho, hem protestat per certes pràctiques comercials enganyoses a Asperta i hem promès prendre mesures etc… etc. —Els ulls de l’alcalde van recórrer la llista d’anotacions en clau i després col·locà amb molta cura el full al seu lloc a la carpeta corresponent al calaix adequat.

—Ja li dic, Mis, no hi ha res que no respiri ordre i pau…

La porta de l’extrem més allunyat de l’habitació s’obrí i, de manera massa dramàtica per suggerir altra cosa que no fos la vida real, féu la seva aparició un individu notable vestit de carrer.

Indbur gairebé s’incorporà. Tenia la sensació curiosament vertiginosa d’irrealitat que s’esdevé quan passen massa coses en un mateix dia. Després de la intrusió de Mis i dels seus salvatges enfurismaments, ara es produïa una altra intrusió igualment impròpia, millor dit pertorbadora, no anunciada, del seu secretari, el qual, si més no, coneixia les normes.

El secretari s’agenollà.

—I bé? —digué Indbur secament.

El secretari parlà amb els ulls baixos:

—Excel·lència, el capità Han Pritcher d’Informació, de retorn de Kalgan, desobeint les vostres ordres, ha estat empresonat seguint les instruccions prèvies, la vostra ordre X20-513, i espera ser executat. Els qui l’acompanyen han estat retinguts per a l’interrogatori. S’ha obert un expedient.

Indbur, en plena desesperació digué:

—S’ha rebut un informe complet. Bé!

—Excel·lència, el capità Pritcher ha informat vagament de perillosos designis per part del nou cabdill militar de Kalgan. Seguint les instruccions prèvies, la vostra ordre X20-651, no se li ha pres declaració formal, però s’han enregistrat les seves informacions i s’ha redactat un informe complet.

—Se n’ha rebut un informe complet. Bé! —Excel·lència, s’ha rebut informació fa un quart d’hora de la frontera salinniana. Naus, que han estat identificades com a kalganianes han entrat al territori de la Fundació, sense autorització. Les naus van armades. Hi ha hagut lluita.

Al secretari gairebé li tocava el nas a terra. Indbur romania dret. Ebling Mis es va sacsejar, s’acostà cap al secretari i li va donar copets a l’espatlla.

—Vagi-se’n, alliberi aquest capità Pritcher i porti’l aquí. Fora!

El secretari se n’anà i Mis es girà cap a l’alcalde:

—No seria millor que poséssiu la maquinària en marxa, Indbur? Quatre mesos, recordeu-ho.

Indbur restà immòbil amb la mirada fixa. Només un dit semblava tenir vida i traçava tremolosos triangles sobre la superfície llisa de la taula que tenia al davant.





16. La conferència


Quan els vint-i-set Mons Comerciants, units només per la seva desconfiança del planeta mare de la Fundació, concertaren una assemblea entre ells, i cadascun, inflat per l’orgull de la seva petitesa, endurit pel seu propi aïllament i amargat pel fet d’estar eternament en perill, van caldre negociacions prèvies per tal de superar la mesquinesa suficient com per desanimar els més perseverants.

No era suficient fixar per endavant detalls tals com sistemes de votació, tipus de representació, ja fos per món o per població.

Aquestes són qüestions de complicada importància política. No és suficient fixar matèries prioritàries sobre la taula, tant del consell com del sopar; aquestes són qüestions de gran importància social.

Es tractava del lloc de la reunió, atès que era un assumpte d’un marcat provincialisme. I, al final, aquestes dubtoses rutes de la diplomàcia van conduir al món de Radole, el qual alguns comentaristes al principi suggeriren, a causa de la seva posició central.

Radole era un món petit, i, pel que fa al potencial militar, potser un dels més dèbils dels vint-i-set. Aquest, de passada, era un altre factor en la lògica de la tria.

Es tractava d’un món-banda dels que la Galàxia es pot vantar de tenir en nombre suficient, encara que els habitants fossin rars com era el cas d’aquell. Era un món, en altres paraules, on les dues meitats s’enfrontaven als monòtons extrems de fred i calor, mentre que la regió on la vida era possible es limitava a una banda de terra crepuscular.

Un món d’aquesta mena sembla invariablement inhospitalari per a aquells que no l’han provat, però allà existeixen indrets, estratègicament situats, on floreix la vida, i la ciutat de Radole era un d’aquests llocs.

S’estenia al llarg dels pendents suaus dels turons davant les muntanyes tallades que li feien de rerefons, delimitant l’hemisferi fred i separant-lo de la massa espantosa del gel. L’aire tebi i sec de la part assolellada hi fluïa, l’aigua baixava de les muntanyes i, entre els dos hemisferis, la ciutat de Radole esdevenia un radiant jardí banyat per un matí etern d’un juny perpetu.

Cada casa tenia el seu jardí florit, obert als elements benevolents. Cada jardí era una terra d’horticultura esforçada, on les plantes luxoses creixien en dissenys fantàstics a causa de l’intercanvi exterior que se’n feia, fins que Radole es va convertir gairebé en un món productor, més que no pas en un món típicament comerciant.

Així és que, a la seva manera, la ciutat de Radole era un petit punt de suavitat i luxe en un horrible planeta —un minúscul Edèn— i aquest també va ser un factor en la lògica tria.

Els estrangers venien de vint-i-sis altres mons comerciants: delegats, esposes, secretaris, periodistes, naus i tripulacions… la població de Radole gairebé va doblar-se i els seus recursos van haver d’estirar-se fins al límit. Es menjava i es bevia a voluntat, però no es dormia gens.

No obstant això, hi havia ben pocs entre els vividors que no s’adonessin intensament que tot aquell volum de la Galàxia es consumia amb lentitud en una mena de guerra quieta i somnolent. I d’aquells que n’eren conscients, n’hi havia tres classes. La primera formada pels que sabien ben poc i tenien confiança…

Tals com el jove pilot espacial que duia l’escarapel·la de aven a la sivella de la seva gorra i que se les va arreglar per veure reflectits en el got que tenia davant dels ulls, els ulls de la somrient radoliana que tenia enfront i deia:

—Hem travessat a posta la zona de foc per arribar aquí. Hem viatjat durant un minut llum, si fa o no fa, per la zona neutral per davant d’Horleggor…

—Horleggor? —interrompé un nadiu camallarg, que no era l’amfitrió d’un grup particular—. Aquí és on el Mul va rebre una bona pallissa la setmana passada, oi?

—On ha sentit que el Mul ha rebut una pallissa? —preguntà el pilot, amb arrogància.

—Per la ràdio de la Fundació.

—Ah, sí? Bé, doncs el Mul ha conquerit Horleggor. De poc que no topem amb un comboi de naus seves, i era precisament d’allà que venien. No t’han pas donat una pallissa quan et quedes al camp de batalla, i el qui se suposa que ha donat la pallissa ha marxat a corre-cuita.

Algú altre digué en veu alta i confusa:

—No parli així. La Fundació sempre acaba vencent. Esperi i se’n convencerà. La vella Fundació sap molt bé quan ha de tornar i aleshores… pam! —la veu gruixuda acabà i la va seguir un somriure vague.

—De tota manera —digué el pilot de Haven després d’una curta pausa—, tal com li dic, vam veure les naus del Mul i semblaven força bones. I li diré més… semblaven noves.

—Noves? —digué el nadiu pensarós—. Les han construït ells? —Va trencar una fulla d’una branca que penjava, l’ensumà delicadament, i la mastegà amb les dents; els teixits mastegats van treure un suc verdós i van difondre una olor mentolada—. Intenta dir-me —continuà—, que van vèncer les naus de la Fundació amb artefactes casolans? Vinga, home!

—Les vam veure, doctor, i sé distingir una nau d’un cometa, sap?

El nadiu s’acostà a ell.

—Sap què penso? Escolti, no s’enganyi. Les guerres no comencen pas per elles mateixes, i tenim un grup de gent astuta que les mou. Saben molt bé el que fan.

El borratxo digué de sobte en veu alta:

—Observi la vella Fundació. Esperen fins a l’últim minut i aleshores… pam! —Va somriure a la noia amb la boca ben oberta i ella es va apartar d’ell.

El radolià prosseguí:

—Per exemple, amic meu, potser es pensa que aquest Mul està dirigint les coses. I ca! —I bellugà el dit horitzontalment—. Pel que he sentit a dir, i per boca de gent de les altes esferes, no en dubti que treballa per a nosaltres. Nosaltres el paguem, i probablement hem construït aquelles naus. Siguem realistes respecte a això, és molt probable que sigui tal com ho diuen. És ben segur que no pot vèncer la Fundació a la llarga, però els pot fer trontollar, i quan ho faci… nosaltres intervindrem.

—Que no sabeu parlar de res més, Klev? Sempre la guerra, m’avorreixo, jo!

El pilot de Haven digué en un accés de galanteria:

—Canviem de tema. No hem de fer avorrir les noies.

El borratxo agafà la frase i la va repetir tot picant amb la gerra damunt la taula. Els petits grups de dos que s’havien format es van desfer entre riures i fanfarronades, i de la casa assolellada del fons van sortir uns quants grups similars de persones de dues en dues.

La conversa va esdevenir més general, més variada, més intranscendent…

Després hi havia aquells que en sabien una mica més i eren menys confiats.

Com el manc Fran, que amb l’embalum del seu cos representava Haven com a delegat oficial, i que per aquest motiu vivia més amunt i cultivava noves amistats amb dones quan podia i amb homes quan havia de fer-ho.

Estava descansant al solàrium de la casa al capdamunt del turó que pertanyia a una d’aquestes noves amistats. Era la primera vegada que la visitava i només la visitaria una vegada més durant la seva estada a Radole. El nou amic s’anomenava Iwo Lyon, una ànima bessona de Radole. La casa d’Iwo era allunyada dels altres habitatges, aparentment solitària en una mar de perfums florals i zum-zum d’insectes. El solàrium era una franja de gespa col·locada en un angle de quaranta-cinc graus sobre la qual Fran jeia absorbint els raigs solars.

—No tenim res de semblant a Haven —digué.

Iwo va respondre mig endormiscat:

—Jo no he vist encara el cantó fred. Hi ha un indret a uns trenta-cinc quilòmetres d’aquí on l’oxigen flueix com l’aigua.

—Sí, home!

—És veritat.

—Bé, li ho diré, Iwo… En temps passats abans que m’arrenquessin el braç vaig donar molts tombs, sap?, i no em creurà… però… —La història que va seguir va durar considerablement, i Iwo no s’ho va creure.

—Això no farà pas que els agradin els temps passats, vet-ho aquí —digué Iwo badallant.

—No, ja li ho ben juro. Bé, escolti —Fran s’animà—, no ho digui, això. Li he parlat del meu fill, oi? Ell és un de la vella escola, per dir-ho així. Serà un magnífic comerciant, com hi ha món. És clavat al seu pare, de dalt a baix, excepte pel fet que s’ha casat.

—Vol dir amb un contracte legal? Amb una noia?

—Exactament. Jo no li veig la punta. Han anat a Kalgan a fer el viatge de nuvis.

—A Kalgan, Kalgan? I quan redimonis hi van anar?

Fran somrigué obertament i respongué amb aire misteriós:

—Just abans que el Mul declarés la guerra a la Fundació.

—De veritat?

Fran assentí i va fer un senyal a Iwo perquè s’acostés.

—De fet —digué amb veu rogallosa—, li diré una cosa si em promet que no ho dirà a ningú. El meu fill va ser enviat a Kalgan amb una missió. No m’agradaria revelar l’índole de la missió, sap? I suposo que ho pot endevinar fàcilment. En qualsevol cas el meu noi era l’home adequat per fer aquesta feina. Nosaltres els comerciants necessitem aquesta mena de saraus —somrigué amb astúcia—. I ja el tenim. No li diré com ens ho hem fet, però el meu fill va anar a Kalgan i el Mul va enviar les seves naus. El meu fill!

Iwo estava francament impressionat i va prendre també un to confidencial:

—Molt bé. Sap?, diuen que tenim cinc-centes naus a punt d’intervenir en el moment adequat.

Fran rectificà en un to autoritari:

—I més i tot, potser. És estratègia real, això, de la classe que a mi m’agrada. —Es va pessigar la pell del ventre—. Però no oblidi que el Mul és un tipus astut. El que va passar a Horleggor em preocupa.

—He sentit a dir que va perdre unes deu naus.

—Sí, però en tenia un centenar més, i la Fundació va haver de fugir. Està molt bé que derrotem aquests tirans, però no tan de pressa com això. —I bellugà el cap.

—La pregunta que em faig és, d’on treu el Mul les seves naus? Hi ha un rumor molt estès segons el qual som nosaltres qui les hi construïm.

—Nosaltres? Els comerciants? Haven té les drassanes més grans de tots els Mons Independents, i no n’hem construït cap que no hagi estat per a nosaltres mateixos. Suposa que algun món està fabricant una flota per al propi Mul, sense prendre les precaucions d’una acció conjunta? Això és… un conte de fades.

—Bé, doncs, d’on les treu?

Fran arronsà les espatlles.

—Se les deuen fer ells mateixos, suposo. Això també em preocupa.

Fran va parpellejar a causa del sol i cargolà els dits dels peus a la fusta llisa de l’envernissat reposapeus. Lentament, es va adormir i els suaus roncs del seu respir es confonien amb el zum-zum dels insectes.

Finalment, hi havia el reduït nombre dels qui sabien molt i no tenien la més mínima confiança.

Com Randu, que el cinquè dia de la Convenció dels Comerciants entrà al Vestíbul Central i es trobà els dos homes amb els quals s’havia citat, que l’esperaven.

Els cinc-cents seients eren buits… i seguirien així.

Randu digué de seguida, gairebé abans d’asseure’s.

—Nosaltres tres quasi representem la meitat del potencial militar dels Mons Comerciants Independents.

—Sí —digué Mangin del planeta Iss—, el meu col·lega i jo ja hem estat comentant aquest fet.

—Estic disposat —digué Randu— a parlar amb promptitud i serietat. No m’interessen ni els regateigs ni les subtileses. La nostra posició ha empitjorat radicalment.

—Com a conseqüència de… —pressionà Ovali Gri de Mnemon.

—Els esdeveniments d’última hora. Si us plau! Comencem pel principi, no tenim la culpa de la nostra posició i dubto que puguem controlar-la. Els nostres tractes originals no eren amb el Mul, sinó amb altres; especialment amb l’antic cabdill militar de Kalgan, al qual el Mul va vèncer en un moment ben poc propici per als nostres plans.

—Sí, però el Mul és un substitut prou valuós —digué Mangin—. No em preocupen els detalls.

—Potser es preocupi quan conegui tots els detalls —Randu s’inclinà endavant i col·locà les seves mans sobre la taula amb els palmells de cara amunt fent un gest prou entenedor.

—Fa un mes, vaig enviar el meu nebot i la seva dona a Kalgan —digué.

—El seu nebot! —exclamà Ovali Gri tot sorprès—. No sabia pas que fos el seu nebot.

—Amb quin propòsit? —preguntà secament Mangin—. Aquest? —I amb el dit gros dibuixà un cercle complet a l’aire.

—No, si es refereix a la guerra del Mul contra la Fundació. Com hauria pogut apuntar tan alt? Li vaig dir que jo era un membre menor d’una societat patriòtica de Haven i que la seva funció a Kalgan era la d’un observador afeccionat. Els meus motius eren, ho he d’admetre, prou obscurs. Principalment, tenia curiositat per saber del Mul. És un fenomen estrany, però això és un tema molt debatut, no en tornaré pas a parlar. En segon lloc, seria un projecte de formació interessant i instructiu per a un home que tenia experiència amb la Fundació i amb la resistència que allà hi ha i que ha demostrat que pot ser-nos útil en el futur. Sap…

El rostre allargat d’Ovall s’allargà encara més quan ensenyà les seves grans dents:

—Aleshores li devia sorprendre el resultat, ja que no hi ha cap dels Mons Comerciants, em penso, que no sàpiga que aquest nebot seu segrestà un servent del Mul en nom de la Fundació i li subministrà amb això un casus belli. Per la Galàxia, Randu, està fent novel·les! Costa de creure que no prengués part en això. Reconegui que ha estat un treball hàbil.

Randu bellugà el seu cap blanc:

—No ha estat cosa meva. Del meu nebot, involuntàriament, i ara és presoner a la Fundació i pot ser que no visqui per veure la realització final de la seva tan hàbil actuació. Acabo de tenir notícies d’ell. La càpsula personal ha pogut sortir clandestinament, travessar la zona de guerra, anar a Haven i viatjar d’allà fins aquí. Ha trigat un mes a arribar.

—I?

Randu va recolzar una pesada mà sobre el tou del seu palmell i digué amb tristesa:

—Tinc por que no estiguem obligats a jugar el mateix paper que l’antic cabdill militar de Kalgan. El Mul és un mutant!

Es va produir una tensió momentània, una lleugera impressió de batecs accelerats. Randu podia haver-ho imaginat fàcilment.

Quan Mangin parlà, la seva veu era ben serena:

—Com ho sap?

—Només perquè el meu nebot m’ho ha dit, però és que ell ha estat a Kalgan.

—Quin tipus de mutant? N’hi ha de moltes classes, sap?

Randu s’esforçà per dominar la seva impaciència.

—Hi ha tota mena de mutants, sí, Mangin, tota mena! Però només un tipus de Mul. Quina classe de mutant començaria com a un desconegut, reuniria un exèrcit, establiria, segons diuen, un asteroide de vint quilòmetres com a base original, capturaria un planeta, després un sistema, posteriorment una regió, i finalment atacaria la Fundació i la derrotaria a Horleggor? I tot això en dos o tres anys!

Ovali Gri arronsà les espatlles.

—De manera que pensa que vencerà la Fundació?

—No ho sé. Però imagini’s que ho fa.

—Ho sento, no puc anar tan lluny. No es venç la Fundació. Miri, l’únic punt de partida que tenim és l’afirmació d’un… bé, d’un xicot sense experiència. I si ens n’oblidéssim per una estona? Totes les altres victòries del Mul no ens han preocupat fins ara, i llevat que vagi molt més enllà del que ha anat, no veig cap raó per canviar d’actitud. D’acord?

Randu arrufà el front i es desesperà davant la complexitat d’aquell argument. Es dirigí a tots dos:

—Hem establert cap contacte amb el Mul?

—No —respongueren.

—No obstant això, és cert que ho hem intentat, oi? És cert que no té gaire sentit que ens reunim fins que no el trobem, oi? També és cert que fins aquí hem estat bevent més que no pas pensant i ho hem estat passant bé més que no pas actuant… Cito una editorial de la Tribuna de Radole i tot això perquè no hem aconseguit trobar el Mul. Senyors, tenim gairebé un miler de naus esperant ser enviades a combatre al moment adequat per tal d’assolir el control de la Fundació. Jo dic que hem de canviar això. Dic: envieu aquest miler de naus… contra el Mul.

—Vol dir a favor del tirà Indbur i les sangoneres de la Fundació? —preguntà Mangin amb ira continguda.

Randu alçà una mà cansada.

—Poden estalviar-me els adjectius. Dic contra el Mul i no em preocupa a favor de qui.

Ovali Gri s’alçà dient:

—Randu, no vull tenir res a veure amb tot això. Presenti-ho al ple del consell aquesta nit si és que anhela un suïcidi polític.

Se’n va anar sense afegir res més i Mangin el va seguir en silenci, deixant que Randu, sol, passés aquella interminable hora de consideració insoluble.

Aquella nit al plenari del consell no va dir res.

Però fou Ovali Gri qui va irrompre en la seva habitació el matí següent, un Ovali Gri mig vestit que ni tan sols s’havia afaitat ni pentinat.

Randu, assegut a la taula on havia esmorzat, encara per desparar, se’l va mirar tan sorprès que li va caure la pipa dels llavis.

Ovali digué amb veu dura i rogallosa:

—Mnemon ha estat bombardejat a traïció des de l’espai.

Els ulls de Randu es van mig aclucar.

—La Fundació?

—El Mul —explotà Ovali—. El Mul! —els seus mots s’encalçaven els uns als altres—. Ha estat un atac deliberat i sense provocacions. La major part de la nostra flota s’ha unit a l’estol internacional. Les poques naus que quedaven com a Esquadró Nacional eren insuficients i van volar pels aires. Encara no hi ha hagut desembarcament, i potser no n’hi haurà, perquè la meitat dels atacants han estat destruïts, però és una guerra, i he vingut a preguntar quina posició adopta Haven en aquesta situació.

—Haven, n’estic segur, s’adherirà a l’esperit de la Carta de la Federació. Però, se n’adona? També ens ataca a nosaltres.

—Aquest Mul és un boig. És que vol destruir l’univers? —titubejà i s’assegué per agafar Randu pel canell—. Els nostres pocs supervivents han informat de la possessió per part del Mul… de l’enemic, d’una nova arma. Un depressor de camp atòmic.

—Un què?

—Hem perdut la major part de les nostres naus perquè les armes atòmiques els han fallat —digué Ovali—. No pot haver estat causa ni d’accident ni de sabotatge. Deu haver estat una arma del Mul. No funciona de manera perfecta; l’efecte és intermitent, hi ha manera de neutralitzar-la, els meus despatxos no són detallats. Però s’adonarà que un estri com aquest podria canviar tota la naturalesa de la guerra, i possiblement inutilitzar una flota sencera.

Randu es va sentir molt, molt vell. El seu rostre es tornà flàccid d’impotència.

—Temo que ha sorgit un monstre que ens devorarà tots. Tot i així hem de lluitar contra ell.





17. El visi-sonor


La casa d’Ebling Mis, en un barri no gaire pretensiós de la ciutat de Terminus era ben coneguda pels intel·lectuals, literats i gent culta de la Fundació. Les seves característiques notables depenien, subjectivament parlant, del material que se’n llegia. Per a un biògraf meditatiu era «el símbol d’un recer apartat d’una realitat no acadèmica», un columnista de societat la descrivia suaument com a una «atmosfera terriblement masculina de despreocupat desordre», un professor d’universitat doctorat en filosofia la va anomenar bruscament «culta però desorganitzada», un amic no universitari la qualificà de «bona per prendre una copa a qualsevol hora i a més es poden posar els peus sobre el sofà» i una emissora de ràdio de notícies setmanals que va anar allà per trobar-hi emocions, parlava de la «casa empantanegada, pràctica i sense sentit que constituïa el quarter general dels blasfems i els esquerrans amics del cappelat d’Ebling Mis».

Per a Bayta, que en aquell moment només pensava en ella mateixa i que tenia l’avantatge de gaudir d’una informació de primera mà, era simplement desordenada.

Excepte els primers dies, el seu empresonament havia estat una càrrega suportable. Molt més suportable, segons li semblava, que aquella mitja hora d’espera a casa del psicòleg, possiblement sota observació secreta. En aquells moments, si més no, era amb Toran…

Potser l’espera se li hauria fet més llarga encara si no hagués tingut al davant el llarg nas de Magnifico fent una ganyota que mostrava clarament una tensió molt més gran.

Magnifico tenia les cames doblegades sota la seva punxeguda barbeta com si estigués intentant fondre’s en la desesperació, i Bayta allargà la mà d’una manera automàtica en un gest de consol. Magnifico se sobresaltà, després somrigué.

—Segurament, senyora meva, semblaria que fins i tot el meu cos es nega a acceptar el coneixement del meu cap i només espera cops de les mans dels altres.

—No t’has pas de preocupar, Magnifico. Estic al teu costat i no permetré que ningú et faci mal.

Els ulls del bufó es giraren cap a ella, després es desviaren ràpidament.

—Però abans em mantenia allunyat de vostè i del seu amable marit i, pot riure’s de mi si vol, em sentia sol i enyorava la seva amistat perduda.

—Mai no me’n riuria d’això. Jo també et trobava a faltar.

El bufó s’animà i va ajuntar els genolls.

—No coneix l’home que vol veure’ns? —preguntà. Era una pregunta cautelosa.

—No, però és un home famós. L’he vist als noticiaris i n’he sentit a parlar molt. Em penso que és un bon home, Magnifico, que no ens vol fer cap mal.

—Sí? —el pallasso es va bellugar, inquiet—. Potser és així, senyora, però a mi m’ha interrogat abans, i les seves maneres són d’una brusquedat que m’espanta. Diu tot de paraules estranyes de tal manera que les respostes a les seves preguntes no em surten de la boca. Gairebé crec ara el romancer que es volia valer de la meva ignorància per fer-me creure que en aquests moments, el cor bloqueja la tràquea i impedeix de parlar.

—Però ara és diferent. Ell és un i nosaltres som dos, i no podrà espantar-nos a tots dos, oi?

—No, senyora meva.

Una porta es va tancar de cop en algun lloc i el bram d’una veu entrà a la casa. Just a fora de l’habitació sonà un violent: «Aneu-vos-en per la Ga-LÀX-i-a!», i dos guàrdies uniformats es van fer momentàniament visibles a través de la porta que deixaren entreoberta amb la seva ràpida retirada.

Ebling Mis entrà arrufant el nas, deixà un paquet a terra i s’acostà per encaixar la mà de Bayta sense prémer-la gaire. Bayta, en canvi, li retornà l’encaixada vigorosament, com els homes. Mis va fer mitja volta per mirar el bufó i dedicà a la noia una mirada més llarga.

—Casada? —preguntà.

—Sí. Hem complert les formalitats legals.

Mis féu una pausa i després continuà:

—Feliç?

—Fins ara, sí.

Mis arronsà les espatlles i es girà de cara a Magnifico. Desembolicà el paquet.

—Sap què és això, noi?

Magnifico de poc que no cau del seu seient per agafar l’instrument de múltiples tecles. Tocà amb els dits els botons i va donar una tombarella d’alegria i de poc que no fa malbé els mobles del voltant.

—Un visi-sonor —remugà—, i de la mena que faria saltar de joia un mort. —Amb els seus llargs dits va acariciar suaument i a poc a poc els botons amb un moviment ondulant, descansant momentàniament sobre una tecla, després sobre una altra… i l’aire de l’habitació s’impregnà d’una lluentor rosada, just dins del camp de visió.

—Està bé, xicot —digué Ebling Mis—, dius que saps fer anar aquesta mena de ginys, doncs ara en tens l’oportunitat. Val més que l’afinis. Acaba de sortir d’un museu. —I aleshores, a part, digué a Bayta—: Pel que tinc entès no hi ha ningú a la Fundació que l’hagi fet parlar. —S’apropà encara més i digué amb rapidesa—: El pallasso no parlarà sense vostè. M’ajudarà?

Ella assentí.

—Bé! —respongué ell—. El seu nivell de temor s’ha estabilitzat gairebé i dubto que la seva força mental sigui capaç de resistir una sonda psíquica. Si li he de treure alguna cosa amb aquest sistema, ell ha d’estar completament tranquil. M’entén?

Assentí altre cop.

—Aquest visi-sonor és el primer pas del procés. Ell diu que el sap tocar, i la seva reacció ha posat de manifest que és una de les grans il·lusions de la seva vida. De manera que tant si toca bé com si ho fa malament, mostri interès i faci cara de trobar-ho molt bé. A continuació mostri’s amistosa i doni a entendre que em té confiança. I sobretot segueixi en tot moment les meves indicacions.

Llançà una ullada a Magnifico que s’arraulia en un racó del sofà, ajustant l’instrument per dins. Estava completament absorbit pel que feia.

—Mai no ha sentit a parlar de visi-sonors? —preguntà Mis a Bayta donant-li conversa.

—Una vegada —respongué Bayta en el mateix to—, en un concert d’instruments estranys, però no em va pas impressionar.

—Bé, dubto que tingués la sort de veure una bona actuació. Hi ha molt pocs instrumentistes bons. No és tant per la coordinació física que requereix un piano múltiple, per exemple, en precisa molt més, sinó més aviat un cert tipus de mentalitat lliure. —I en veu més baixa—: És per això que el nostre esquelet vivent pot resultar-nos millor del que ens pensem. Més sovint del que es pot pensar, els bons instrumentistes són idiotes. És un d’aquests estranys fenòmens que fan interessant la psicologia. —I afegí fent un esforç visible per establir una conversa fluïda—: Sap com funciona aquest curiós aparell? Me l’he mirat i remirat i tot el que he pogut esbrinar és que les seves radiacions estimulen el centre òptic del cervell directament, sense ni tan sols tocar el nervi òptic. És de fet, la utilització d’un sentit que no s’ha aconseguit mai en la naturalesa ordinària. És notable, quan es pensa a fons. El que sent és correcte. És normal. Entra per les vies normals de l’oïda: el timpà, la còclea, tot això. Però, pst! Està a punt. Vol apagar el llum? Funciona millor en la foscor.

En la foscor, Magnifico només era una taca, Ebling Mis una massa de feixuga respiració. Bayta es va trobar forçant la vista ansiosament, i, de primer, sense aconseguir veure res. Hi havia una ondulació prima i aguda en l’aire que pujava rabiosament fins a dalt de tot de l’escala. Es quedava suspesa, queia i era represa, guanyava cos i davallava fent un cruixit sobtat que tenia l’efecte d’un estrip llampegant en el vel d’una cortina.

Un petit globus de color anà creixent a rítmiques embranzides i esclatà en l’aire en gotes informes que varen caure formant brolladors corbats de línies entrellaçades. Van quallar en petites esferes, cap d’elles del mateix color… i Bayta començà a descobrir coses.

S’adonà que si tancava els ulls el disseny acolorit es feia més clar; que cada petit moviment de color tenia la seva pròpia pauta de so; que no podia identificar-ne els colors; i, finalment, que els globus no eren globus sinó petites figures.

Petites figures; petites flames canviants que dansaven i feien pampallugues a milions, que s’esvaïen i es tornaven a fer visibles des del no res, que es fuetejaven les unes a les altres i es fonien després, formant un altre color.

Impròpiament, Bayta pensà en les petites volves de color que es veuen de nit quan tanquem les parpelles amb força fins que ens fan mal, i mirem fix. S’apreciava un vell efecte familiar de puntets de color canviant en desfilada, de cercles concèntrics que es contreien, de masses informes que tremolaven momentàniament. I tot allò, en gran quantitat, multivariat… i cada petit punt de color era una minúscula figura.

Es precipitaven contra ella per parelles, i alçà les mans esbufegant sobtadament, però donaven capgirells i per un instant es trobà al centre d’una brillant tempesta de neu, mentre la llum freda li relliscava per les espatlles i pels braços formant un regalim lluminós. Darrere de tot allò, el so d’un centenar d’instruments fluïa en líquids torrents de tal manera que no se’l podia destriar de la llum.

Es preguntà si Ebling Mis veia el mateix, i si no era així què era el que veia. L’interès a saber-ho desaparegué i aleshores…

Altre cop veia coses. Les petites figures… però eren petites figures?… o dones minúscules de cabells flamejants que giravoltaven massa ràpidament per ser enfocades per la ment?… s’agafaven en ramells formant una estrella, fent tombarelles… i la música era com una suau rialla, la rialla suau que s’iniciava dins l’orella.

Les estrelles s’ajuntaven, espurnejant-se les unes a les altres, formaven a poc a poc una estructura i des de baix es dreçava un palau en ràpida evolució. Cada maó d’un color diferent, cada color un espurneig minúscul, cada espurneig una llum penetrant que canviava de forma i feia alçar la vista al cel cap a vint minarets enjoiats.

Una resplendent catifa es va estendre i va començar a donar voltes i voltes teixint una teranyina insubstancial que abastava tot l’espai i els seus feixos lluminosos l’estripaven verticalment i formaven les branques d’un arbre que sonava amb una música ben pròpia.

Bayta seia envoltada per tot allò. La música brollava al seu voltant en vols ràpids i lírics. Allargà la mà per tocar un arbre fràgil i les espigues en flor baixaren planejant fins a esvanir-se, cadascuna amb un clar i minúscul tremolor.

La música de vint platets espetegà i davant d’ella tota una àrea flamejà i regalimà en invisibles cascades avall fins a la falda de Bayta per on s’escampà i continuà fluint en corrent ràpid esquitxant-li ferotgement la cintura, mentre sobre la falda, creixia l’arc de Sant Martí i, a sobre, les figuretes…

Un palau i un jardí, i homes i dones minúsculs sobre el pont estirant-se fins a perdre’s de vista, nedant entre les majestuoses onades de música de corda, convergint al seu damunt…

I aleshores… es féu una mena de pausa aterradora, un moviment vacil·lant i íntim, un sobtat col·lapse. Els colors fugiren, trenats en un globus que s’encongia, s’elevava i desapareixia.

I només hi restà altra volta la soledat.

Un peu feixuc es va allargar per buscar el pedal, el va trobar i la llum entrà a raig, la llum planera d’un sol prosaic. Bayta parpellejà fins que li van saltar les llàgrimes, com enyorant allò que havia desaparegut. Ebling Mis era una massa inerta amb els ulls fixos al seu voltant i la boca encara badada.

Només Magnifico era viu, i acariciava el seu visi-sonor cantussejant extasiat.

—Senyora meva —esbufegà—, és realment l’efecte més màgic que hagi experimentat. És d’un equilibri i un acolliment gairebé inimaginables per la seva delicadesa i estabilitat. Crec que amb això podria fer meravelles. Li ha agradat la meva composició, senyora meva?

—És teva? —preguntà impressionada Bayta—, teva, teva?

En veure la seva sorpresa, el seu rostre sec es va enrogir fins a la punta de l’enorme nas.

—Sí, ben meva, senyora. Al Mul no li agradava, però sovint la tocava per al meu propi gust. Un dia, quan era jove, vaig veure el palau, un palau gegantí amb joies i riqueses que vaig albirar des de lluny durant el temps de carnaval. Hi havia gent d’una esplendor impensable, i d’una magnificència més gran de la que mai he pogut tornar a veure, ni durant el temps que vaig estar al servei del Mul. El que jo he creat no és sinó una pobra improvisació, però la limitació de la meva ment m’impedeix de fer-ho millor. L’anomeno «Record del Paradís».

Ara, per entre la boirina de la conversa, Mis tornà a la vida activa.

—Escolta —digué—, escolta Magnifico, t’agradaria fer el mateix en presència d’altra gent?

Per un moment el bufó es va fer enrere.

—Per a altra gent? —va repetir, tremolós.

—Per a milers —exclamà Mis—, a les grans Sales de la Fundació. T’agradaria ser el teu propi amo, ser honorat per tots, posseir riqueses i… i… —la imaginació li va fallar— i tot això? Eh? Què hi dius?

—Però… com puc tenir tot això, poderós senyor, si no sóc més que un pobre pallasso ignorant de les grans coses del món?

El psicòleg sospirà i es passà el dors de la mà pel front.

—Per la teva manera de tocar, home. El món seria teu si toquessis per a l’alcalde i els seus consellers comerciants. No t’agradaria?

El pallasso llançà una ullada a Bayta.

—Estaria ella amb mi?

Bayta rigué…

—És clar que sí, ximplet. Com vols que et deixi ara que estàs a punt de fer-te ric i famós?

—Tot seria vostre —replicà ell amb un posat seriós—. I ben segur tota la riquesa de la Galàxia no seria suficient si li hagués de pagar el deute per la seva bondat, senyora.

—Però… —digué Mis, com aquell qui res—. Si primer m’ajudessis…

—De quina manera?

El psicòleg féu una pausa i somrigué.

—Una petita sonda de superfície que no fa cap mal. Només et tocarà la pell del cap.

En els ulls de Magnifico va aparèixer una guspira de pànic.

—Res de sonda. L’he vista utilitzar. Drena la ment i deixa el crani buit. El Mul l’utilitzava amb els traïdors i els abandonava després pels carrers sense ment, fins que, per pietat, eren assassinats.

Allargà la mà per apartar Mis.

—Allò era una sonda psíquica —explicà Mis pacientment—, i només faria mal a una persona si fos mal utilitzada. Aquesta sonda que tinc aquí, és una sonda de superfície i no faria mal ni a una criatura.

—És veritat, Magnifico —insistí Bayta—. Només és perquè ens ajudi a vèncer el Mul i impedir que se’ns acosti. Un cop ho haguem aconseguit, tu i jo serem rics i famosos per a la resta de les nostres vides.

Magnifico allargà una mà tremolosa.

—Em donarà la mà mentre dura? Bayta l’agafà entre les seves, i el pallasso observà amb els ulls ben oberts com s’anaven acostant els lluents discos terminals.

Ebling Mis reposava despreocupadament sobre la cadira excessivament luxosa dels quarters generals de l’alcalde Indbur, entossudit a no mostrar cap mena d’agraïment per la condescendència que se li mostrava i observant el nerviosisme de l’alcalde sense cap mena de comprensió. Es va treure de la boca la punta del cigar i va escopir un tros de tabac.

—I, a propòsit, si voleu alguna cosa bona per al proper concert al Mallow Hall —digué— podeu engegar aquesta colla de pocapenes que toquen andròmines electròniques als femers d’on han sortit i fer que aquest petit prodigi toqui per a vós. Indbur, és una cosa que no sembla d’aquest món.

Indbur respongué enfadat:

—No l’he pas fet venir aquí per sentir les seves conferències sobre música. Què hi ha del Mul? Digui’m. Què hi ha del Mul?

—Del Mul? Bé, us ho diré… he fet servir una sonda de superfície i n’he tret ben poc. No puc utilitzar una sonda psíquica perquè el prodigi li té un terror espantós, de manera que la seva resistència fondria probablement les connexions mentals tan aviat com el contacte es produís. Però això és el que n’he tret i us ho diré si deixeu de donar copets amb les ungles…

»En primer lloc no sobreestimeu la força física del Mul. És probablement fort, però la major part de les històries que explica el prodigiós pallasso són exageracions produïdes pels mateixos records espantosos que té d’ell. El Mul porta unes estranyes ulleres i la seva mirada mata; evidentment té poders mentals.

—Això ja ho sabíem al principi —comentà l’alcalde, amb mala bava.

—Doncs la sonda ho ha confirmat i a partir d’això he estat treballant matemàticament.

—Ah, sí? I quant de temps durarà això? Els seus discursos em posen malalt.

—Un mes aproximadament, i ja us podré dir alguna cosa. O potser res, depèn. Però, què hi ha? Si tot això no es troba als plans de Seldon, les nostres possibilitats són ben poques, inqualificablement petites.

Indbur es girà enrabiat cap al psicòleg.

—Ara l’he enxampat, traïdor. Mentida! Digui que no és un d’aquests criminals, fabricants de rumors, que sembren el derrotisme i el pànic per tota la Fundació i fan que el meu treball sigui doblement difícil.

—Jo?, jo? —s’anà enrabiant progressivament Mis. Indbur va començar a maleir-lo.

—Perquè, escolti’m bé, pels núvols de pols de l’espai!, la Fundació vencerà… La Fundació ha de vèncer.

—Malgrat haver perdut Horleggor?

—No va ser una pèrdua. Vostè també es va empassar aquesta mentida? Ens superaven en nombre i ens van trair.

—Qui? —preguntà Mis, amb menyspreu.

—Aquests demòcrates pollosos de les clavegueres —exclamà Indbur en resposta—. Fa molt de temps que sé que la flota està minada de cèl·lules democràtiques. Molts d’ells han estat escombrats, però en queden prou com per explicar la inexplicable rendició de vint naus en plena batalla. Suficient per forçar una derrota aparent. Per això, patriota llenguallarg i simple, epítom de les virtuts més primitives, quines són les seves connexions amb els demòcrates?

Ebling Mis va arronsar les espatlles.

—Esteu desvariejant, sabeu? Què me’n dieu de la retirada posterior i la pèrdua de mitja Siwenna? També han estat els demòcrates?

—No, els demòcrates no —somrigué l’alcalde—. Ens vam retirar, com sempre ho ha fet la Fundació sota un atac, fins que la inevitable marxa de la història es posi de la nostra banda. Ja n’estic veient la sortida. L’anomenada resistència dels demòcrates ja ha publicat manifestos jurant fidelitat i ajuda al govern. Podria ser un estratagema que encobrís una traïció més gran, però jo n’he fet bon ús, i la propaganda basada en això produirà el seu efecte, siguin quins siguin els plans dels traïdors. I encara més…

—Encara més, Indbur?

—Jutgi per vostè mateix. Fa dos dies que l’anomenada Associació de Comerciants Independents ha declarat la guerra al Mul i la flota de la Fundació s’ha vist reforçada, de cop, amb un miler de naus. Veu?, aquest Mul ha anat massa lluny. Ens troba dividits i barallats i sota la pressió del seu atac ens unim i augmentem la nostra força. Ell ha de perdre. És inevitable… com sempre.

Mis seguia mostrant escepticisme.

—Aleshores, em voleu dir que Seldon va planejar fins i tot l’aparició fortuïta d’un mutant?

—Un mutant! Jo no el distingiria pas d’un ésser humà, ni vostè tampoc si no hagués estat pels deliris d’un capità rebel, d’uns joves forasters i d’un bufó capsigrany. S’oblida de la prova més concloent de totes… la seva pròpia.

—La meva? —Per uns instants Mis es va quedar sorprès.

—La seva pròpia —recalcà l’alcalde en to burleta—. La Volta del Temps s’obrirà d’aquí a nou setmanes. Què me’n diu? S’obra per a una crisi. Si aquest atac del Mul no és una crisi, quina és la crisi «Veritable» per a la qual s’obre la Volta? Respongui’m, bola llardosa.

El psicòleg s’arronsà d’espatlles.

—Està bé, si això us fa feliç. Feu-me un favor. Per si de cas, només per si de cas, el vell Seldon pronuncia el seu discurs i aquest és una mica agre, permeteu-me que sigui present en la Magna Obertura.

—D’acord. I ara vagi-se’n. I no el vull tornar a veure en nou setmanes.

—Amb un plaer inqualificable, vell repugnant i pansit —remugà Mis per a ell, mentre sortia.





18. La caiguda de la Fundació


Hi havia una atmosfera a la Volta del Temps que s’escapava de tota definició en diverses direccions a la vegada. No era de decadència, perquè estava ben il·luminada i condicionada, amb colors vius a les parets i fileres de cadires fixes còmodes i aparentment dissenyades per a ús etern. No era ni tan sols l’antiguitat, perquè tres segles no havien deixat marques visibles. Segurament no s’havia fet cap esforç per tal de crear aquest ambient de temor o respecte, perquè els mobles eren simples i com de cada dia, gairebé inexistents, de fet.

No obstant això, després de sumar tots els aspectes negatius, quedava encara alguna cosa… i aquesta cosa estava centrada en el cubicle de vidre que dominava mitja sala amb la seva clara buidor. Quatre vegades en tres segles, el simulacre vivent de Hari Seldon s’hi havia assegut i havia parlat sense audiència.

A través de tres segles i nou generacions, el vell que havia vist els grans dies de l’Imperi universal es projectava a si mateix i encara comprenia més coses de la Galàxia dels seus rebesnéts, que no pas ells mateixos.

Pacientment, el cubicle buit esperava.

El primer d’arribar va ser l’alcalde Indbur III en el seu vehicle de terra de cerimònia pels carrers silenciosos i expectants. Amb ell arribà la seva butaca, la més alta de totes i la més ampla. Estava col·locada davant de les altres, i Indbur ho dominava tot excepte el cubicle buit del seu davant. El solemne oficial de la seva esquerra inclinà respectuosament el cap.

—Excel·lència, s’han finalitzat els preparatius per tal que la vostra comunicació oficial d’aquesta nit arribi tan lluny com sigui possible per l’espai subeteri.

—Bé, mentrestant, que continuï el programa especial interplanetari respecte a la Volta del Temps. Naturalment, no hi haurà prediccions ni especulacions de cap mena respecte a això. Segueix essent satisfactòria la reacció popular?

—Molt satisfactòria, Excel·lència. Els rumors malintencionats que corrien darrerament han disminuït considerablement. La confiança és general.

—Bé! —va fer un gest a l’home per tal que es retirés i s’ajustà escrupolosament el seu guarniment al coll.

Faltaven vint minuts per a les dotze del migdia!

Un selecte grup dels grans financers de l’alcaldia, els caps de les grans organitzacions comercials, anaren entrant d’un en un i de dos en dos amb la pompa adequada al seu estatus financer i ocuparen el lloc corresponent en funció del favor que els concedia l’alcalde. Un darrere l’altre es presentaren a l’alcalde, reberen una o dues paraules amables i prengueren el seient que se’ls havia assignat.

En algun lloc, incongruent amb aquella solemne cerimònia, Randu de Haven va fer la seva aparició i s’obrí pas sense ser anunciat fins al seient de l’alcalde.

—Excel·lència! —murmurà fent una reverència.

Indbur arrufà el front.

—No se li ha pas concedit audiència.

—Excel·lència, l’he estada sol·licitant durant una setmana.

—Lamento que els assumptes d’Estat relacionats amb l’aparició de Seldon hagin…

—Excel·lència, jo també ho lamento, però he de demanar-vos que derogueu l’ordre que les naus dels Comerciants Independents siguin distribuïdes entre les flotes de la Fundació.

La interrupció havia fet posar vermell Indbur.

—Aquest no és el moment de discutir-ho.

—Excel·lència, és l’únic moment —Randu murmurà amb urgència—. Com a representant dels Mons Comerciants Independents, us comunico que aquesta ordre no pot ser acomplerta. Ha de ser derogada abans que Seldon ens resolgui el nostre problema. Un cop hagi passat l’estat d’emergència serà massa tard per a la reconciliació i la nostra aliança quedarà desfeta.

Indbur es mirà fredament Randu.

—S’adona que sóc el cap de les Forces Armades de la Fundació? Tinc dret a determinar la política militar o no?

—Excel·lència, el teniu, però certes coses no són prudents.

—No veig pas que sigui cap imprudència. És perillós permetre que el seu poble tingui flotes separades en aquest moment d’emergència. L’acció separada afavoreix l’enemic. Ens hem d’unir, ambaixador, tant militarment com políticament.

Randu va notar que els músculs del coll se li tensaven. Va ometre la cortesia del títol.

—Us sentiu segur ara que Seldon està a punt de parlar i actueu contra nosaltres. Fa un mes us mostràveu amable i condescendent quan les vostres naus van ser derrotades a Terel. He de recordar-vos, senyor, que la Flota de la Fundació ha estat vençuda cinc vegades, i que han estat les naus dels Mons Comerciants Independents les que han guanyat les batalles per a vós.

Indbur arrufà el front perillosament.

—La seva presència ja no és grata a Terminus, ambaixador. Aquesta mateixa tarda se sol·licitarà el seu trasllat. A més, la seva connexió amb les forces democràtiques subversives a Terminus serà (i de fet ja ho ha estat) investigada.

—Quan me’n vagi, les meves naus vindran amb mi —respongué Randu—. Jo no sé res dels vostres demòcrates. Només sé que les naus de la Fundació s’han rendit al Mul per traïció dels seus alts oficials, no pas dels seus soldats, demòcrates o no. Li diré que vint naus de la Fundació es van rendir a Horleggor per ordre del vostre vicealmirall, sense haver estat atacades ni haver sofert pèrdues. El vicealmirall era el vostre col·laborador més pròxim, va presidir el judici del meu nebot quan aquest va arribar a Kalgan. No és pas l’únic cas que coneixem i les nostres naus i els nostres homes no poden córrer el risc de ser comandats per traïdors en potència.

—El faré arrestar tan bon punt surti d’aquí.

Randu se n’anà sota les mirades silencioses i despectives de la capelleta dels capitostos de Terminus.

Faltaven deu minuts per a les dotze del migdia!

Bayta i Toran ja havien arribat. Es van aixecar dels seus seients negres fent-li signes, quan Randu passà pel seu davant.

Randu somrigué amablement.

—Després de tot, heu vingut. Com us ho heu fet?

—Magnifico ha estat el nostre mitjancer —respongué Toran, somrient—. Indbur insisteix a ser el protagonista d’una composició de Magnifico en sono-visor basada en la Volta del Temps. Magnifico es negava a venir-hi sense nosaltres i no hi va haver manera de fer-lo canviar d’idea. Ebling Mis és també amb nosaltres, o, si més no, bé hi era. Segurament corre per aquí. —Aleshores, en un sobtat accés de seriositat afegí—: Què passa, oncle? Sembles preocupat.

Randu assentí.

—Suposo que sí. S’acosten mals temps, Toran. Quan acabin amb el Mul, tinc por que ens tocarà el torn.

Una figura tibada i solemne, vestida de blanc, s’acostà i els saludà amb una rígida inclinació.

Els ulls foscos de Bayta somrigueren mentre li allargava la mà.

—Capità Pritcher! Així, està de servei a l’espai?

El capità li agafà la mà i va fer una gran reverència.

—Res d’això. Em penso que el doctor Mis és el responsable de la meva vinguda aquí, però només és temporal. Demà torno al meu lloc de guàrdia. Quina hora és?

Faltaven tres minuts per a les dotze!

Magnifico era la viva imatge del sofriment i la més profunda depressió. Tenia el cos encongit en el seu intent etern de passar desapercebut. El llarg nas s’arrugava de la punta i els ulls caiguts es bellugaven d’un cantó a l’altre amb inquietud.

Agafà fortament la mà de Bayta i, quan ella baixà el cap, li digué a l’orella:

—Creu, vostè, senyora meva, que tota aquesta gent important eren presents potser, quan jo… tocava el sono-visor?

—Tots, n’estic segura —afirmà Bayta donant-li uns copets a l’esquena—. I estic segura també que tots pensen que ets l’instrumentista més meravellós de la Galàxia i que el teu concert ha estat el més important que mai han escoltat, així és que posa’t dret i seu bé. Hem de ser dignes.

Magnifico somrigué dèbilment amb fingida mala cara i redreçà a poc a poc els seus membres llargs i ossuts.

Eren les dotze…

… I el cubicle de vidre ja no era buit.

Era improbable que algú no hagués presenciat l’aparició.

Va ser una cosa molt sobtada, un moment abans no hi havia res i el moment següent era allà.

Dins del cubicle hi havia una figura vella i arronsada asseguda en una cadira de rodes, i en el seu rostre arrugat lluïen uns ulls brillants; la seva veu era la cosa més viva que tenia. Duia un llibre de cap per avall a la falda.

La veu li va sortir suaument:

—Sóc Hari Seldon!

Parlava enmig d’un silenci atordidor per la seva intensitat.

—Sóc Hari Seldon! Ignoro si hi ha algú aquí per mera percepció sensorial, però això no té importància. Per ara tinc pocs temors que el Pla fracassi. Per als tres primers segles la probabilitat que no sofreixi desviacions és de noranta-quatre coma dos per cent.

Va fer una pausa per somriure i aleshores digué amablement:

»A propòsit, si algú de vostès està encara dret, poden seure. Si algú de vostès vol fumar, si us plau, facin-ho. Jo no sóc aquí en carn i ossos, no cal que facin cerimònies.

»Considerem, doncs, el problema del moment. Per primer cop, la Fundació ha d’enfrontar-se, o potser està a punt d’enfrontar-se, a una guerra civil. Fins ara els atacs des de l’exterior han estat adequadament vençuts, i ha succeït així, inevitablement, segons les lleis estrictes de la psicohistòria. L’atac actual és el d’un grup exterior excessivament indisciplinat de la Fundació en contra d’un govern central excessivament autoritari. El procediment era necessari, el resultat obvi.

La dignitat del selecte auditori començava a esfondrar-se. Indbur semblava a punt de saltar de la seva butaca. Bayta s’inclinà endavant amb la mirada inquieta. De què estava parlant el gran Seldon? No havia sentit algunes de les paraules…

»… que el pacte hagi funcionat és necessari en dos aspectes. La revolta dels Comerciants Independents introdueix un element de nova incertesa en un govern que potser ha esdevingut massa confiat. L’element de lluita s’ha recuperat. Encara que hagin estat vençuts, es comprova un saludable increment de la democràcia…

Ara se sentien veus. Els murmuris havien pujat de volum, i s’hi notava una sensació de pànic.

Bayta digué a l’orella de Toran:

—Per què no parla del Mul? Els Comerciants no s’han rebel·lat.

Toran arronsà les espatlles.

La figura asseguda parlava animadament enmig del creixent rebombori.

»… I una nova i més ferma coalició governamental era la sortida beneficiosa i necessària de la guerra civil a la qual es va veure forçada la Fundació. I ara només les restes de l’antic Imperi obstaculitzen el pas a una expansió ulterior, però això, si més no pels propers anys, no constitueix cap problema. Naturalment, no puc revelar la naturalesa del següent prob…

Enmig d’aquell xivarri, els llavis de Seldon es movien de forma inaudible.

Ebling Mis era al costat de Randu, amb la cara congestionada.

—Seldon s’ha begut l’enteniment. Està parlant d’una altra crisi. Que estan planejant una guerra civil, els seus comerciants?

Randu respongué amb veu fluixa:

—En vam planejar una, sí. La vam aplaçar per culpa del Mul. —Aleshores el Mul és una figura afegida, no prevista per la psicohistòria de Seldon. I ara què passa?

En el sobtat silenci glacial, Bayta tornà a veure el cubicle buit. La lluentor atòmica de les parets s’havia apagat i el suau corrent de l’aire condicionat no funcionava.

En algun lloc se sentí l’estrident so d’una sirena i Randu formà amb els seus llavis les paraules: «Atac espacial!».

Ebling Mis s’acostà el seu rellotge a l’orella i exclamà de sobte:

—S’ha parat, per la Ga-LÀX-i-a! Hi ha algun rellotge a la sala que vagi? —La seva veu era un bram.

Vint canells s’acostaren a vint orelles. I en molt menys de vint segons, es féu evident que cap no funcionava.

—Aleshores —digué Mis amb un tenebrós i horrible coneixement— quelcom ha deturat tota l’energia atòmica de la Volta del Temps… i el Mul està atacant.

El crit d’Indbur es va sentir entre el tumult:

—No es moguin dels seus seients! El Mul és a cinquanta parsecs de distància.

—Hi era —respongué Mis cridant—, fa una setmana. En aquest moment Terminus està essent bombardejat.

Bayta sentia que una profunda depressió s’anava emparant d’ella. Va notar com se li arrapava fortament, fins que la respiració esdevingué forçada i li feia mal quan passava per la gola.

El soroll exterior de la gentada que s’havia reunit era ben patent. Es van obrir les portes i una figura que s’havia afanyat a arribar va entrar i parlà ràpidament a Indbur, el qual havia corregut cap a ell.

—Excel·lència —murmurà—, no hi ha un sol vehicle circulant per la ciutat i no tenim cap línia de comunicació amb l’exterior que funcioni. Diuen que la Desena Flota ha estat derrotada i que les naus del Mul són per damunt de l’atmosfera. L’Estat Major…

Indbur es desplomà i estirat a terra no era sinó la viva imatge de la impotència. En tota aquella sala no se sentia ni una veu. Fins i tot la gent que s’aplegava a l’exterior estava espantada però silenciosa i, pertot, l’horror i el pànic regnaven perillosament.

Van alçar Indbur i li van acostar als llavis una copa de vi. Els llavis es van moure abans que se li obrissin els ulls i la paraula que va pronunciar va ser: «Rendició!».

Bayta estava a punt de plorar, no pas de pena ni d’humiliació, sinó simplement de la gran desesperació que sentia. Ebling Mis la va estirar per la màniga.

—Va, noieta…

La van haver d’aixecar de la cadira per força.

—Ens n’anem —digué—, endugui-se’n el seu músic. —Els llavis del grassonet científic tremolaven sense color.

—Magnifico —digué Bayta en veu baixa.

El bufó retrocedí horroritzat. Tenia els ulls vidriosos.

—El Mul —cridà—. El Mul ve a buscar-me.

Es bellugà salvatgement quan ella el tocà. Toran agafà impuls amb la mà i li engegà un cop de puny. Magnifico quedà inconscient i Toran l’arrossegà fora com si fos un sac de patates.

L’endemà, les espantoses i negres naus de guerra del Mul aterraren al planeta Terminus. El general que dirigia l’atac va recórrer el carrer principal de la ciutat de Terminus, que era ben buit, en un vehicle de superfície estranger mentre tots els cotxes atòmics de la ciutat continuaven parats i inservibles.

La proclamació de l’ocupació es féu vint-i-quatre hores després de l’aparició de Seldon davant les antigues autoritats de la Fundació.

De tots els planetes de la Fundació, només els dels Comerciants Independents es mantingueren, i contra ells es girava ara el poder del Mul, conqueridor de la Fundació.





19. Comença la recerca


El solitari planeta Haven, l’únic planeta d’un únic sol, d’un sector de la Galàxia que giravoltava descuradament fins al buit intergalàctic… estava assetjat.

I ho estava veritablement, en el més estricte sentit militar, ja que no hi havia cap àrea de l’espai en el cantó de la Galàxia més enllà de vint parsecs de distància, que no estigués dins del territori de les bases més avançades del Mul. En els quatre mesos que feia des de la caiguda fulgurant de la Fundació, les comunicacions de Haven havien estat tallades com si el tall d’una navalla hagués passat a frec d’una teranyina. Les naus de Haven convergien cap al seu món i només el propi Haven era un focus de resistència.

I en altres aspectes, el setge era fins i tot més estret, perquè el tel d’impotència i malastrugança ja s’havia abatut sobre l’indret…

Bayta va recórrer el passadís decorat amb ondulacions rosades fins més enllà de les fileres de taules cobertes amb plàstic transparent i trobà el seu lloc per instint. S’assegué còmodament sobre l’alta cadira sense braços, respongué mecànicament a salutacions a penes sentides, es fregà els ulls cansats amb el dors de la mà, i agafà el menú.

Va tenir temps de notar la violenta reacció mental de repugnància que li va produir la presència de diferents plats de fongs cultivats, que eren considerats com a requisits a Haven i que el seu paladar educat a la Fundació trobava a penes comestibles… i després s’adonà que algú somicava a prop seu i alçà la vista.

Fins llavors, tot el tracte que havia tingut amb Juddee, la rossa insignificant de nas camús que seia vora d’ella al menjador, era la relació superficial dels qui no han estat presentats. I ara Juddee plorava, mossegant un mocador humit i ofegava els seus sanglots fins que li van sortir tot de taques vermelles a la cara.

Duia una jaqueta sense forma, a prova de radiacions, tirada per damunt les espatlles, i la seva visera transparent li havia caigut endavant sobre el plat de les postres i allà s’havia quedat.

Bayta es va ajuntar amb les tres noies que feien torns en el remei sempre ineficaç de donar copets a l’esquena, acaronar els cabells i murmurar incoherències.

—Què li passa? —preguntà en veu baixa.

Una de les noies es girà i arronsà les espatlles per donar a entendre que no ho sabia pas. Aleshores, adonant-se de la inutilitat del seu gest, s’endugué Bayta cap a un costat.

—M’imagino que ha tingut un mal dia. I que està preocupada pel seu marit.

—Està en una patrulla espacial?

—Sí.

Bayta allargà una mà amiga a Juddee.

—Per què no te’n vas a casa, Juddee? —La seva veu va ser una animosa intervenció de caire pràctic, després de les banalitats que havia escoltat.

Juddee alçà els ulls gairebé amb ressentiment.

—Aquesta setmana ja he sortit una vegada…

—Doncs aquesta serà la segona. Saps?, si intentes resistir, la setmana que ve hauràs de sortir tres dies, així és que anar-te’n a casa és gairebé un acte de patriotisme. Ei, qui li guarda el seu carnet? Val més que vagis primer al lavabo, Juddee, i et rentis la cara que la tens bruta de nata i préssec. Au, corre, vés-hi!

Bayta tornà al seu seient i agafà altra vegada el menú, una mica més alleujada.

Aquells estats d’ànim s’encomanaven. Una noia somicant hauria pogut desorganitzar tot aquell departament en uns dies que els nervis estaven ja alterats.

Va prendre una desagradable decisió, va prémer els botons adequats que tenia al costat del seu colze i va tornar a col·locar el menú al seu lloc.

La noia alta i morena que hi havia davant seu va dir:

—No podem fer gaire més que plorar, no et sembla?

Els llavis de la noia a penes si es van separar, i Bayta s’adonà que duia les comissures acuradament retocades per mostrar aquella artificial mitja rialla que era l’últim crit de la moda.

Bayta intentà esbrinar amb els ulls mig tancats la insinuació que aquelles paraules contenien, i rebé amb gust l’arribada del seu dinar quan la part superior de la taula es va abaixar i els aliments varen ascendir. Va trencar amb cura l’embolcall dels coberts i se’ls va passar d’una mà a l’altra perquè es refredessin.

—No se t’acut res més, Hella?

—Oh, sí —respongué—. És clar que se m’acut! —Amb un moviment despreocupat i expert ficà la cigarreta per la petita ranura on el raig atòmic la desintegrà abans que arribés al fons—. Per exemple —digué mentre es col·locava sota la barbeta les mans primes i ben cuidades—, penso que es podria arribar a un acord amb el Mul i acabar amb aquesta estupidesa. Però jo no tinc els… bé… els mitjans per allunyar-me ràpidament dels llocs quan el Mul els ha conquerit.

El front llis de Bayta va romandre inalterat. Tenia la veu clara i indiferent:

—No deus tenir un germà o un marit a les naus de guerra, oi?

—No. Per això encara tinc més mèrit de no veure la raó per la qual s’han de sacrificar els germans i els amics dels altres.

—El sacrifici seria encara més gran si ens rendíssim.

—La Fundació es va rendir i ara està en pau. Els nostres homes són fora i la Galàxia està en contra nostra.

Bayta arronsà les espatlles i digué suaument:

—Em sembla que és la primera cosa la que et preocupa més.

Es va girar cap al plat de verdures i se’l va menjar amb la sensació que l’envoltava un gran silenci. Ningú no havia fet el menor esforç per replicar el cinisme de Bayta.

Se n’anà ràpidament, després de prémer el botó que buidava la taula per a l’ocupant següent.

Una noia nova que era tres seients endarrere, preguntà a Hella en veu baixa:

—Qui és aquesta?

Els llavis molsuts de Hella es corbaren amb indiferència.

—És la neboda del nostre coordinador. Que no ho sabies?

—Ah, sí? —I els seus ulls només van poder veure-la uns instants abans que sortís—. Què hi fa, aquí?

—És només una assembleista. Que no saps que està de moda ser patriota? És tot tan democràtic que em vénen ganes de vomitar.

—I ara, Hella! —digué la noia grassoneta de la dreta—. Encara no ens ha acusat mai davant del seu oncle. Per què no la deixeu estar?

Hella ignorà la seva veïna amb una caiguda d’ulls i encengué una altra cigarreta.

La noia nova estava escoltant la xerrada d’una comptable d’ulls brillants que tenia a l’altra banda. Les paraules brollaven ràpidament:

—… I es diu que era a la Volta, sabeu?, quan Seldon va parlar, i que a l’alcalde li va venir un atac de fúria i que hi va haver aldarulls i aquestes coses, saps? Ella es va escapar abans que el Mul aterrés i es diu que la seva fugida va ser molt emocionant, que va haver de trencar el bloqueig i tot això. Em pregunto per què no escriu un llibre sobre tot això, aquesta mena de llibres de guerra que són tan populars avui en dia, sabeu? I corren rumors que va ser en aquest món del Mul, també, Kalgan, ja sabeu, i…

El timbre va sonar amb estridència i el menjador es va buidar a poc a poc. La veu de la comptable no parava de xerrar i la noia nova només l’interrompia amb el convencional i admiratiu «De veritaaat?» en els moments adequats.

Quan Bayta tornava a casa, els enormes llums de les cases-cova s’anaven baixant gradualment i en grup, la qual cosa volia dir que la gent treballadora i com cal aviat estaria dormint.

Toran la va rebre al llindar de la porta, amb una llesca de pa amb mantega a la mà.

—On has estat? —preguntà ell amb la boca plena. I després més entenedorament afegí—: He preparat un sopar amb tot de restes. Si no és gaire bo, jo no en tinc la culpa.

Però ella se’l mirava de dalt a baix amb els ulls oberts com dues taronges.

—Tori! On és el teu uniforme? Què fas vestit de paisà?

—Són ordres, Bay. Randu està tancat amb Ebling Mis ara mateix, i ignoro de què es tracta. Té, ja ho saps tot.

—He de marxar jo també?

I es va llançar sobre ell impulsivament.

Ell, abans de respondre, li féu un petó.

—Em penso que sí. Probablement sigui perillós.

—I què hi ha que no sigui perillós?

—Exactament. Ah, sí, ja he fet anar a buscar Magnifico, de manera que deu ser pel camí.

—Vols dir que el seu concert a la Fàbrica de Motors haurà de ser cancel·lat?

—Sens dubte.

Bayta entrà a l’habitació del costat i s’assegué davant d’un menjar que feia tota la cara d’haver estat improvisat. Va tallar els entrepans per la meitat amb un gest precís i digué:

—És una llàstima pel concert. Les noies de la fàbrica l’esperaven amb candeletes. Magnifico també. Mira que és un individu estrany!

—Desperta el teu complex maternal, Bay, això és el que et passa. Algun dia tindràs un fill i t’oblidaràs de Magnifico.

Bayta respongué amb la boca plena:

—Em sembla que tu em despertes molt més l’instint maternal. —Aleshores deixà l’entrepà i es posà molt seriosa per un moment—. Tori.

—Mana?

—Tori, he anat a l’Ajuntament avui, a l’Oficina de Producció. Per això he arribat tard.

—Què hi has anat a fer?

—Doncs… —dubtava, indecisa—. Se n’està covant una de grossa. Hi he anat perquè ja no aguantava la fàbrica. La moral està per terra. Les noies es posen a plorar per no res. Les que no es posen malaltes es tornen sorrudes. Fins i tot les més dures fan mala cara. En concret a la meva secció, la producció ha baixat a menys de la quarta part de la que hi havia quan vaig arribar. I no hi ha mai tota la plantilla completa.

—D’acord —digué Toran—. Però, tu què hi feies a l’Oficina de Producció?

—Feia unes quantes preguntes. I passa el mateix, Tori, passa el mateix a tot Haven. La producció baixa, la sedició augmenta i la indiferència és arreu. El cap de l’Oficina ha arronsat les espatlles, després que m’he hagut d’esperar una hora a l’avantsala per poder veure’l, i només m’ha rebut perquè era la neboda del coordinador i m’ha dit que l’assumpte el depassa. Francament, em penso que tant se li en fum.

—Va, Bay, no exageris tampoc.

—Doncs jo ho veig així —estava feta una fúria—. Et dic que hi ha alguna cosa que no funciona. Sento la mateixa sensació horrible de frustració de quan érem a la Volta del Temps i en Seldon ens va deixar. Tu també la vas sentir?

—Sí.

—Bé, doncs jo la torno a tenir, aquesta sensació —continuà enrabiada—. Mai no podrem fer front al Mul. Ni que tinguéssim el material; ens falta l’empenta, l’esperit, la voluntat… Tori, s’ho val de lluitar…?

Toran no recordava haver vist mai plorar Bayta, i tampoc no ho va fer en aquell moment, si més no, no ho va fer del tot. Però Toran li posà la mà suaument per sobre l’espatlla i murmurà:

—És millor que no hi pensis ara, reina. Ja et comprenc, però no hi ha res…

—És cert no hi ha res que puguem fer! Tothom ho diu… i ens quedem asseguts esperant que l’espasa ens caigui al damunt.

I va tornar a agafar el que li quedava d’entrepà i de te. Toran preparava tranquil·lament els llits. A fora, ja era fosc del tot.

A Randu, com a coordinador recentment nomenat —en realitat era un càrrec en temps de guerra— de la Conferència de Ciutats de Haven, li havia estat assignada, per pròpia petició, una cambra del pis de dalt, a través de la finestra de la qual podia contemplar les teulades i els jardins de la ciutat. Ara, quan els llums es difuminaven, la ciutat s’esvaïa entre les ombres. Randu no es va pas entretenir a meditar sobre el seu simbolisme.

Es va dirigir a Ebling Mis, els ulls petits i clars del qual no semblaven pas interessar-se en res més que en la copa plena de líquid roig que tenia a la mà…

—Hi ha una dita a Haven que diu: quan els llums de les coves s’apaguen és l’hora que les persones treballadores i com cal se’n van a dormir.

—Dorm molt, darrerament?

—No! Em sap greu haver-lo fet venir tan tard, Mis. Darrerament, m’agrada cada vegada més la nit. No és estrany? La gent de Haven viu molt condicionada amb la idea que la manca de llum significa el son. Jo també, però darrerament estic canviant…

—S’està amagant —digué Mis sense embuts—. Durant el període de vigília està voltat de gent i sent els seus ulls i les seves esperances sobre vostè. No pot suportar-ho. Durant el període de son, se’n sent alliberat.

—Aleshores, vostè també la té, aquesta sensació terrible de derrota?

Ebling Mis assentí lentament:

—Sí. És una psicosi massiva, un pànic inqualificable. Per la Ga-LÀX-i-a Randu, i doncs què espera? Aquí té tota una civilització basada en una fe cega que un heroi popular del passat ho ha planejat tot i que té cura de cada detall de cadascuna de les seves petites inqualificables vides. Aquesta pauta mental té característiques ad religió, i ja sap el que això significa.

—No en tinc la més mínima idea.

A Mis no li feia cap gràcia que calgués donar explicacions. De fet, no li havia agradat mai. Per això va remugar, mirà el cigar mentre el cargolava amb els dits i va dir:

—Es caracteritza per fortes reaccions religioses. Aquestes creences no es poden fer trontollar si no és amb una forta sotragada, amb la qual cosa es provoca un desequilibri mental gairebé complet. En els casos més benignes: histèria, sentit morbós d’inseguretat. En els casos més greus: bogeria i suïcidi.

—Quan Seldon ens falla —digué Randu mossegant-se una ungla—, en altres paraules, quan el nostre suport desapareix, i ens hi hem estat recolzant durant tant de temps, els nostres músculs estan atrofiats i ja no ens aguanten.

—És ben bé això, la metàfora no és gaire feliç, però ja és això, ja.

—I vostè, Ebling, què me’n diu dels seus músculs?

El psicòleg xuclà una llarga alenada d’aire a través del seu cigar i en tragué el fum.

—Rovellats, però no atrofiats. La meva professió m’ha procurat uns pocs pensaments independents.

—I vostè en veu la sortida?

—No, però n’hi ha d’haver alguna. Potser Seldon no va preveure l’aparició del Mul. Potser no va garantir la nostra victòria. Però, tampoc no ens va garantir la desfeta. El cas és que està fora de joc i nosaltres ens trobem sols. El Mul pot ser vençut.

—Com?

—De l’única manera que es pot vèncer algú: atacant amb força el punt feble. Miri, Randu, el Mul no és un superhome. Si finalment és derrotat tothom s’adonarà d’això. El que passa és que és un desconegut i de seguida s’inventen històries. Se suposa que és un mutant. Bé, i què? Un mutant significa un superhome per als ignorants. Però no hi ha res d’això. S’estima que cada dia neixen un milió de mutants a la Galàxia. Dels milions que n’hi ha només un u o un dos per cent poden ser detectats al microscopi o per mitjans químics. De l’u al dos per cent dels macromutants, és a dir dels que es veuen a simple vista o a «simple pensament», només un u o un dos per cent són monstres, destinats als parcs d’atraccions, els laboratoris o a la mort. Dels pocs macromutants, les diferències dels quals són beneficioses, gairebé tots són curiositats inofensives, anormals només en un sol aspecte i normals, i sovint subnormals, en la majoria dels altres. Comprèn, Randu?

—Sí, l’entenc. Però, i el Mul?

—Suposant que el Mul sigui un mutant, hem d’admetre que tingui algun atribut, sens dubte mental, que pot utilitzar-se per conquerir mons. En altres aspectes, ben segur que deu tenir mancances que hem de localitzar. No seria tan misteriós, no defugiria tant les mirades dels altres si aquestes mancances no fossin patents i fatals. Això, suposant que sigui un mutant.

—Hi ha una altra possibilitat?

—Podria ser-hi. Les proves que és un mutant provenen del capità Han Pritcher del que fou el Servei d’Intel·ligència de la Fundació. Va treure les conclusions dels records vagues d’aquells que deien haver vist el Mul, o d’algú que podia ser el Mul, durant la seva infància o primera adolescència. Pritcher treballava amb dades ben dubtoses, i els elements que va recollir podien molt ben ser sembrats pel Mul deliberadament, perquè és cert que el Mul ha estat ajudat en gran manera per la seva reputació de mutant-superhome.

—És ben interessant. Quant de temps fa que pensa així?

—No és que ho pensi, en el sentit de creure-m’ho. És merament una alternativa que cal tenir en compte. Per exemple, Randu, suposi que el Mul ha descobert una forma de radiació capaç d’anihilar l’energia mental de la mateixa manera que n’hi ha una que anihila les reaccions atòmiques; aleshores, què, eh? Explica això el que ens passa i el que va passar a la Fundació?

Randu semblava immers en una meditació gairebé sense paraules.

—Què hi ha de les recerques sobre el bufó del Mul? —preguntà.

I aleshores Ebling Mis vacil·là a l’hora de respondre:

—Fins ara res. Vaig parlar molt animadament amb l’alcalde abans del col·lapse de la Fundació, sobretot per donar-li ànims i en part també per donar-me ànims a mi mateix. Però, Randu, si els meus instruments matemàtics estiguessin a l’altura, a partir del bufó podria analitzar el Mul completament. Aleshores, podríem tenir-lo a les nostres mans. Aleshores, podríem aclarir les estranyes anomalies que m’han cridat l’atenció.

—Com quines?

—Pensi que el Mul va derrotar les naus de la Fundació com va voler, però no ha aconseguit fer recular la més dèbil de les flotes dels Comerciants Independents en combat obert. La Fundació va caure d’un sol cop; primer va utilitzar el seu Camp d’Extinció sobre les armes atòmiques dels Comerciants Independents de Mnemon. L’element de sorpresa els va fer perdre aquella batalla, tot i que van intentar contrarestar el Camp. Mai no va poder tornar a utilitzar-lo amb èxit contra els Comerciants Independents. Però una i una altra vegada va ser-li efectiu contra la Fundació. Per què? Amb els coneixements actuals, és ben il·lògic. Això vol dir que hi ha factors que desconeixem.

—Traïció?

—Això és un absurd, Randu. Una inqualificable rucada. No hi ha un sol home a la Fundació que no estigui segur de la victòria. Qui hauria traït el bàndol que tenia la certesa de guanyar?

Randu es dirigí cap a la finestra corbada i mirà a fora per sotjar l’insotjable.

—Però ara estem segurs de perdre —digué—, tant si el Mul té un miler de febleses, com si és una xarxa plena de forats…

No es va girar. Era com si la corba de la seva esquena i les dues mans nervioses que es buscaven l’una a l’altra fossin les que parlessin.

»Després de l’episodi de la Volta del Temps ens vàrem escapar fàcilment, Ebling. Altres també s’haurien escapat. Ben pocs ho van fer. La majoria es van quedar. El Camp d’Extinció hauria pogut ser neutralitzat. Requeria enginy i una certa dosi d’esforç. Totes les naus de la Flota de la Fundació podien haver-se dirigit a Haven o altres planetes propers per continuar la lluita com nosaltres. Ni un u per cent no ho va fer. De fet, es van passar a l’enemic.

»La resistència de la Fundació en la qual molta gent d’aquí sembla confiar plenament, no ha fet fins al moment res important. El Mul ha tingut prou visió política com per prometre la salvaguarda de les propietats i els beneficis dels grans comerciants i així ha aconseguit que es passessin al seu bàndol.

—Els plutòcrates sempre han estat en contra nostra —declarà Ebling Mis categòricament.

—Sempre han ostentat el poder. Escolti, Ebling, tenim motius per creure que el Mul o els seus agents ja han estat en contacte amb els peixos grossos d’entre els Comerciants Independents. Se sap que deu dels vint-i-set Mons Comerciants, pel cap baix, s’han passat al bàndol del Mul.

»Potser n’hi ha deu que estan a punt de fer-ho. Hi ha personalitats a Haven mateix que no estarien gens descontentes sota el domini del Mul. És, aparentment, una temptació irresistible renunciar a un poder polític en perill, si això fa que es mantingui el control sobre els afers econòmics.

—No creu que Haven pugui combatre el Mul?

—No crec que ho faci. —I ara Randu girà el seu rostre torbat cap al psicòleg—. Crec que Haven està esperant el moment per rendir-se. És per això que l’he fet venir aquí. Vull que vostè abandoni Haven.

—Tan aviat? —féu Ebling Mis alçant les seves molsudes galtes amb gran sorpresa.

Randu se sentia horriblement cansat.

—Ebling, vostè és el més gran psicòleg de la Fundació. Els veritables grans mestres en psicologia es van acabar amb Seldon, però vostè és el millor que tenim. Vostè és la nostra única possibilitat de derrotar el Mul. Això no pot fer-ho aquí, ha d’anar cap al que resta de l’Imperi.

—A Trantor?

—Exactament. Del que fou abans l’Imperi només en resta les ruïnes, però hi deu quedar alguna cosa al centre. Allà hi ha els arxius, Ebling. Pot aprendre més coses de psicologia matemàtica, potser suficients com per poder entendre la ment del bufó. Ell anirà amb vostè, naturalment.

—Dubto que vulgui —respongué Mis, secament—, fins i tot per por del Mul, llevat que la seva neboda l’acompanyi.

—Ja ho sé. Toran i Bayta també vindran amb vostè, precisament per això. I, a més, Ebling, encara hi ha un altre propòsit més important. Hari Seldon establí dues Fundacions fa tres segles, una a cada extrem de la Galàxia. Vostè ha de trobar aquesta Segona Fundació.





20. El conspirador


El palau de l’alcalde, o millor dit, el que havia estat el palau de l’alcalde, era una gran taca en la foscor. La ciutat estava en silenci, sotmesa al toc de queda i a la broma lletosa de la gran lent galàctica; alguna estrella solitària aquí i allà dominava el cel de la Fundació.

En tres segles la Fundació havia passat de ser un projecte privat d’un petit grup de científics, a convertir-se en un Imperi comercial tentacular que s’estenia fins ben enllà de la Galàxia i mig any havia estat suficient per fer-la baixar de les altures i convertir-la en una altra província conquerida.

El capità Han Pritcher es negava a admetre-ho.

La quietud moixa de la ciutat immersa en la fosca de la nit, el palau sense llum ocupat per un intrús, eren suficientment simbòlics; però el capità Han Pritcher, just davant el recinte del palau, amb la minúscula bomba atòmica sota la llengua, es negava a acceptar-ho.

Una ombra s’acostà… el capità abaixà el cap.

El murmuri es féu a penes audible:

—El sistema d’alarma és el de sempre, capità. Continuï! No detectarà res.

Amb molt de compte, el capità abaixà el cap per passar per la petita arcada, i enfilà el passatge vorejat de brolladors del que havia estat el jardí d’Indbur.

Ja havien passat quatre mesos del dia que la Volta del Temps s’obrí i Pritcher feia esforços per oblidar-ho. Una a una li tornaven a la memòria les impressions, sobretot de nit.

El vell Seldon parlant amb les seves paraules benvolents tan contundentment falses, la confusió general, Indbur amb el seu uniforme de general tan incongruentment brillant sota el seu rostre inconscient i contret, les esgarrifoses paraules que s’amuntegaven amb rapidesa, esperant sense fer soroll la inevitable paraula de rendició… el jove Toran, desapareixent de la vista per una porta lateral amb el bufó del Mul penjat a l’espatlla.

I ell mateix, sortint al final sense saber com i trobant-se que el cotxe no se li engegava. Obrint-se pas entre la gentada desorientada que fugia de la ciutat, sense destinació coneguda. Dirigint-se a cegues cap a les diferents ratoneres que havien estat en altre temps els quarters generals de la resistència democràtica, organització que des de feia vuitanta anys estava en ple declivi.

I les ratoneres estaven buides.

L’endemà, es feren momentàniament visibles en el cel unes estranyes naus negres, que s’enfonsaren suaument en els edificis amuntegats de la ciutat més propera.

El capità Han Pritcher sentí que una acumulació d’impotència i desesperació s’apoderava d’ell.

Va començar a viatjar contínuament.

En trenta dies va cobrir gairebé dos-cents quilòmetres a peu, canvià les seves robes per les d’un treballador de les fàbriques hidropòniques que va trobar mort de poc en un racó de la carretera, i es deixà créixer la seva barba rossa.

I havia trobat el que quedava de la resistència.

La ciutat era Newton; el barri, una zona residencial que havia estat elegant i que ara tenia un aspecte sòrdid; la casa, una de tantes de les de la filera, i l’home, un home d’ulls petits i ossut que tenia els punys crispats dins de les butxaques i que amb el seu cos prim bloquejava l’estreta porta d’entrada.

El capità forfollejà:

—Vinc de part de Miran.

L’home, tot ombriu, respongué amb la contrasenya convinguda.

—Miran s’ha avançat aquest any.

—No pas més que l’any passat —respongué el capità.

Però l’home no es féu pas cap un cantó.

—Qui és vostè? —preguntà.

—No és en Guineu, vostè?

—Sempre respon amb una pregunta?

El capità agafà més aire imperceptiblement i aleshores digué amb calma:

—Sóc Han Pritcher, capità de la Flota i membre del Partit de la Resistència Democràtica. Em deixa entrar?

En Guineu es féu cap a un costat.

—El meu nom real és Orum Palley —digué allargant-li la mà. El capità la hi encaixà.

La sala estava en bon estat, però sense luxes. En un racó hi havia un projector de llibres-films ben decoratiu, la qual cosa, per als ulls de militar del capità podia ser una arma, dissimulada, de respectable calibre. La lent-projector cobria la porta de sortida i per tant podia ser controlada a distància.

En Guineu seguia els ulls del barbut nouvingut i somrigué tot tens.

—Sí! —digué—. Però només en temps d’Indbur i les seves sangoneres sense cor. No serviria pas de gaire contra el Mul, eh? Que té gana?

Les barres del capità es tensaren per assentir amb el cap.

—Si no li fa res esperar, en tinc per un minut. —En Guineu va treure unes llaunes de l’armari i en posà dues davant del capità Pritcher.

—Posi el dit aquí i obri-les quan siguin prou calentes. Tinc el regulador de calor espatllat. Aquesta mena de coses et recorden que estem en guerra… o que hi estàvem, oi?

Les seves ràpides paraules tenien un to jovial i els seus ulls eren freds i pensatius. S’assegué davant del capità i digué:

—No quedarà res més que una marca de cremada al lloc on seu, si hi ha alguna cosa en vostè que no m’agradi, ho sap?

El capità no va respondre. Les llaunes del seu davant s’obriren fent una petita pressió.

En Guineu digué concisament:

—Estofat! Ho sento però aconseguir aliments no és fàcil.

—Ho sé —digué el capità, mentre menjava ràpidament sense alçar el cap.

—Un cop el vaig veure —digué en Guineu—. Estic intentant recordar-me’n, i la seva barba no quadra amb la meva imatge.

—Fa un mes que no m’afaito —i aleshores irritat—: Què vol? He dit la contrasenya correcta. Tinc els papers d’identificació.

L’altre bellugà la mà.

—Admeto que vostè és Pritcher. Però hi ha molta gent que sap la contrasenya i que té els papers… i estan del cantó del Mul. No ha sentit mai parlar de Levvaw, eh?

—Sí.

—És del cantó del Mul.

—Com? Ell…

—Sí. Era l’home que anomenaven «l’Irreductible». —Els llavis d’en Guineu feien com si rigués però sense soroll ni humor—. Després hi ha Willig. Amb el Mul! I Garre i Noth. Amb el Mul! Per què no Pritcher, també, eh? Com ho sé jo?

El capità només va bellugar el cap.

—Però no hi fa res —digué en Guineu en veu baixa—. Si Noth s’ha passat al seu bàndol han de tenir el meu nom, de manera que si vostè diu la veritat, corre més perill que jo per haver-lo rebut.

El capità ja havia acabat de menjar. Es va repenjar enrere.

—Si aquí no hi ha organització, on en podria trobar una? La Fundació potser s’ha rendit, però no pas jo…

—Ah, sí? Doncs es pot passar la vida buscant-la, capità. Els homes de la Fundació han de tenir permisos de circulació per anar d’una ciutat a l’altra, darrerament. Ho sap? I també carnets d’identitat. Ja en té? I a més, tots els oficials de l’antiga Flota han rebut ordre de presentar-se als quarters generals d’ocupació més pròxims. Això l’afecta a vostè, eh?

—Sí —la veu del capità era dura—. Vostè creu que fujo per por? Vaig ser a Kalgan poc abans de la seva caiguda en mans del Mul. Al cap d’un mes, ni un sol dels oficials de l’antic cabdill militar no estava en llibertat, perquè eren els caps militars naturals per a qualsevol revolta que s’organitzés. La resistència sempre ha sabut que cap revolució no pot triomfar sense el control d’almenys part de la Flota. El Mul, evidentment, també ho sap.

En Guineu assentí pensatiu:

—Resulta prou lògic. El Mul pensa en tot.

—Vaig desfer-me de l’uniforme tan aviat com vaig poder. Em vaig deixar barba. Després de tot és possible que n’hi hagi d’altres que hagin fet el mateix que jo.

—Està casat?

—La meva dona és morta. No tinc fills.

—Aleshores a vostè no li poden agafar ostatges.

—Exactament.

—Vol un consell?

—Si en té un per donar-me…

—No sé quina és la política del Mul ni les seves intencions, però fins ara no han tocat cap obrer especialitzat. Han apujat els sous. La producció de tota mena d’armes atòmiques s’ha incrementat en gran manera.

—Ah, sí? Sembla com si l’ofensiva continués.

—No ho sé pas. El Mul és un subtil fill de mala mare, potser nomes ho fa per sotmetre els treballadors per la via suau. Si Seldon no va preveure la seva presència amb tota la seva psicohistòria, no ho intentaré pas jo. Però vostè porta roba d’obrer. Això suggereix alguna cosa, no li sembla?

—Jo no sóc un obrer especialitzat.

—Vostè ha fet un curs militar sobre energia atòmica, oi?

—Cert.

—És suficient. La Companyia de Camps Atòmics és a la cuitat. Digui’ls que té experiència. Els pocavergonyes que dirigien la fàbrica per a Indbur segueixen dirigint-la… per al Mul. No faran preguntes mentre necessitin més treballadors per omplir-se les butxaques. Li donaran una targeta d’identitat i podrà sol·licitar una habitació al districte d’allotjament de la Corporació. Podria començar ara mateix.

D’aquesta manera, el capità Han Pritcher de la Flota Nacional es convertí en especialista d’escuts protectors antiatòmics Lo Moro, del taller 45 de la Companyia de Camps Atòmics. I, d’agent del Servei d’Intel·ligència, va baixar en l’escala social fins a «conspirador», professió que alguns mesos més tard el va dur al que havia estat el jardí privat d’Indbur.

Al jardí, el capità Pritcher consultà el radiòmetre que tenia al palmell de la mà. El camp d’alarma interior encara funcionava i va esperar. A la bomba atòmica que duia a la boca li quedava mitja hora de vida. La va moure nerviosament amb la llengua.

El radiòmetre s’apagà, i el capità avançà ràpidament.

Fins aquí, tot anava bé.

Reflexionà objectivament i s’adonà que la vida de la bomba atòmica era també la seva, i que la mort de la bomba, seria la seva mort… i la mort del Mul.

Aleshores, arribaria el moment culminant d’una guerra privada de quatre mesos; una guerra que havia anat de la fugida, passant per una fàbrica de Newton, a…

Durant dos mesos, el capità Pritcher va haver de portar davantals de plom i pesades màscares facials, fins que en la seva aparença ja no hi va restar res que denotés la seva professió de militar. Era un obrer que recollia la seva paga, passava els vespres a la ciutat i mai no discutia de política.

Durant dos mesos, no va veure en Guineu.

I aleshores, un dia, un home ensopegà davant del seu banc de treball i es va trobar amb un tros de paper a la butxaca on hi havia escrita la paraula «Guineu». El va llençar a la cambra de desintegració on va volatilitzar-se en fum, produint un microvolt d’energia… i se’n tornà a la feina.

Aquella nit va anar a casa d’en Guineu, jugà una partida de cartes amb dos homes; de l’un en coneixia la reputació i de l’altre el nom i la cara.

Mentre s’anaven donant les cartes discutien.

—És un error fonamental —digué el capità—. Vostès viuen en el passat. Durant vuitanta anys la nostra organització ha estat esperant el moment històric adequat. Hem estat encegats per la psicohistòria de Seldon, un dels primers axiomes de la qual és que l’individu no compta, no fa la història, que els complexos factors econòmics i socials el depassen, i en fan un titella. —Va posar bé les cartes, examinà el seu joc i afegí, tot posant una fitxa damunt la taula—: I per què no matar el Mul?

—I de què serviria fer-ho? —preguntà l’home de la seva dreta amb energia.

—Veuen —digué el capità desfent-se de dues cartes—, aquesta és l’actitud. Què és un home enmig de bilions? La Galàxia no deixarà de donar voltes perquè un home mori. Però el Mul no és un home, és un mutant. Ja ha trasbalsat els plans de Seldon i si s’aturen a analitzar les implicacions, comprendran que ell, un sol home, un mutant, ha trastocat tota la psicohistòria de Seldon. Si mai no hagués existit, la Fundació no hauria caigut. Si deixés de viure, la Fundació ressorgiria. Mirin, els demòcrates han lluitat contra els alcaldes i els comerciants durant segles per mitjà de l’astúcia. Intentem-ho ara per l’assassinat.

—Com? —intervingué en Guineu amb un fred sentit comú.

—He estat pensant-hi durant tres mesos i no hi he vist cap solució. He vingut aquí i en cinc minuts l’he trobada. Va llançar una ullada a l’home de la seva dreta que somreia i tenia la cara ampla i rosada i el cap com un meló.

—Vostè havia estat canceller de l’alcalde Indbur. No sabia pas que fos de la resistència.

—Jo tampoc no sabia que vostè ho fos.

—Bé, aleshores, en el seu càrrec de canceller vostè s’ocupava periòdicament de revisar el sistema d’alarma del palau.

—En efecte.

—I ara és el Mul qui ocupa el palau.

—Així se’ns ha anunciat… tot i que és un conqueridor modest que no fa discursos, ni proclamacions, ni apareix públicament.

—Això són detalls ben sabuts, i que no canvien res. Vostè, ex-canceller, és tot el que necessitem.

Van ensenyar les cartes i en Guineu recollí les apostes. Lentament, tornà a repartir-les per jugar una altra mà.

L’home que havia estat canceller agafà les seves d’una en una.

—Ho lamento, capità. Jo revisava el sistema d’alarma, però era un treball de rutina. No conec en absolut el seu funcionament.

—M’ho esperava, però la vostra ment guarda el record dels controls i si la sondem amb prou profunditat… amb una sonda psíquica…

El canceller cara-vermell es va posar pàl·lid de cop i es va sentir flaquejar. Les seves mans es van crispar sobre les cartes que sostenien. Una sonda psíquica?

—No es preocupi —digué secament el capità—. Jo sé com es fan servir. No el perjudicarà pas a part de debilitar-lo uns quants dies. I en el cas que el perjudiqués, és un risc que ha de córrer i el preu que ha de pagar. Certament, entre nosaltres n’hi ha que a partir dels controls de l’alarma poden determinar les combinacions de la longitud d’ona. N’hi ha d’entre nosaltres que poden fabricar una petita bomba de rellotgeria i jo mateix seré qui la porti fins al Mul.

Els homes es van reunir al voltant de la taula.

—El dia que determinem, al vespre —continuà el capità—, esclatarà una revolta a la ciutat de Terminus, als voltants del palau. No hi haurà veritablement lluita. Aldarulls, i després, la fugida. El que cal és atraure la guàrdia del palau… o, si més no, distreure-la…

A partir d’aquell dia i durant un mes els preparatius van continuar i el capità Han Pritcher de la Flota Nacional deixà de ser un conspirador per passar a ser un «assassí».

El capità Pritcher, assassí, es trobava al mateix palau, i estava molt content dels seus coneixements psicològics. Un sistema d’alarma exterior tan complet significava pocs guàrdies a l’interior. En aquest cas, no n’hi havia cap.

Tenia el plànol de la planta baixa ben clar en el seu cap. Era com una ombra movent-se sense fer soroll per la rampa curosament emmoquetada. Un cop a dalt, s’arrambà contra la paret i esperà.

La petita porta tancada d’una cambra privada era al seu davant. Darrere d’aquella porta hi devia haver el mutant que havia vençut l’invencible. Havia arribat d’hora, la bomba tenia encara deu minuts de vida.

Cinc dels deu minuts passaren, i cap soroll no pertorbà el silenci. Al Mul li quedaven cinc minuts de vida… i al capità Pritcher també…

Féu un pas endavant, mogut per un sobtat impuls. El complot ja no podia fallar. Quan la bomba esclatés, el palau esclataria amb ella, tot el palau. Travessar una porta, recórrer deu metres, no era res. Però volia veure el Mul al moment que moririen els dos junts.

En un últim gest insolent, es precipità sobre la porta…

Aquesta s’obrí deixant veure una llum enlluernadora.

El capità Pritcher s’esblaimà, però de seguida es va refer. L’home solemne que estava dret al bell mig de la petita habitació davant d’una peixera penjada al sostre, dirigí cap a ell un esguard amable.

El seu uniforme era totalment negre; en tocar la peixera sense adonar-se’n, la va fer trontollar i els peixos d’escates vermelles i carbasses es posaren a nedar, esverats, d’un cantó a l’altre.

—Entri, capità —digué.

La llengua tremolosa del capità va notar que la bola de metall s’inflava perillosament… la qual cosa era una impossibilitat física, i el capità ho sabia. Però era el seu últim minut de vida.

—Serà millor que escupi la ridícula píndola que té a la boca —digué l’home uniformat—, li anirà millor per parlar. No esclatarà pas.

El minut transcorregué i amb un moviment sobtat el capità inclinà el cap i es tragué de la boca la bola platejada que recollí amb el palmell de la mà. Aleshores, la va llançar amb força contra el mur. Rebotà amb un sorollet agut, resplendint inofensivament en la seva trajectòria.

L’home uniformat arronsà les espatlles.

—D’aquesta ja ens en podem oblidar. De tota manera, no li hauria pas servit de gaire, capità. No sóc el Mul. Hauria d’acontentar-se amb el seu virrei.

—Com ho ha descobert? —murmurà el capità amb veu rogallosa.

—Queixi’s a l’eficaç sistema de contraespionatge. Conec tots els noms dels membres de la seva petita banda i cadascun dels detalls dels seus plans.

—I ens ha deixat arribar tan lluny?

—I per què no? Un dels meus principals objectius era trobar-lo a vostè i a alguns altres. Especialment a vostè. L’hauria pogut enxampar fa alguns mesos, quan encara treballava a la fàbrica Newton, però així és molt millor. Si vostè mateix no hagués suggerit les grans línies del complot, un dels meus homes ho hauria fet per vostè. El resultat és força dramàtic i còmic a la vegada.

—A mi també m’ho sembla —la mirada del capità era dura—. Ha acabat tot, ara?

—Tot just acaba de començar. Vingui, capità, assegui’s. Deixem les heroïcitats per impressionar els ximples. Capità, vostè és un home capaç. Segons la informació que en tinc, vostè va ser el primer de la Fundació a reconèixer el poder del Mul. Des de llavors vostè s’ha interessat, de manera força audaç, en l’època jove del Mul. Vostè va ser un dels que van raptar el seu bufó, el qual, per cert, encara no ha estat trobat, i qui el trobi tindrà una bona recompensa. Naturalment, reconeixem la seva capacitat i el Mul no és pas d’aquells a qui espanta la capacitat dels seus enemics, sempre que pugui convertir-los en els seus nous amics.

—És aquí on volia arribar? Oh, no!

—Oh, sí! És l’objectiu de la comèdia d’aquesta nit. Vostè és un home intel·ligent, encara que les seves petites conspiracions contra el Mul fracassin de forma ridícula. A penes si es mereixen el nom de conspiracions. Forma part de la seva formació militar malgastar naus en accions desesperades?

—Primer cal conèixer les accions per poder dir que són desesperades.

—Ja hi arribarem —li assegurà amablement el virrei—. El Mul ha conquerit la Fundació. Es convertirà ben aviat en un arsenal per aconseguir objectius més importants.

—Quins objectius?

—La conquesta de tota la Galàxia. La reunió de tots els mons dispersos en un nou Imperi. L’acompliment, obtús patriota, del somni del seu Seldon set-cents anys abans del que estava previst. I en això vostè ens pot ajudar.

—Que pugui, no hi ha dubte, però no ho faré, de cap manera.

—Sembla —replicà el virrei—, que només tres dels Mons Comerciants Independents encara resisteixen. No podran aguantar gaire temps. Serà l’últim reducte de la Fundació. I vostè encara resisteix?

—Sí.

—Tot i així, haurà de cedir. Un col·laborador voluntari és sempre més eficaç. Però si ha de ser a la força també ho serà. Malauradament, el Mul és absent. Dirigeix la lluita, com sempre, en contra dels Comerciants que encara resisteixen. Però està contínuament en contacte amb nosaltres. No haurà pas d’esperar gaire.

—Per a què?

—Per a la seva conversió.

—El Mul —digué el capità en un to glacial— descobrirà que això depassa les seves forces.

—S’equivoca. Amb mi bé va poder. Que no em reconeix? Va, vostè era a Kalgan, de manera que bé m’ha hagut de veure. Abans portava un monocle, una capa escarlata rivetejada de pell, una corona ben alta…

El capità es posà rígid per la consternació.

—Vostè era el cabdill militar de Kalgan.

—Sí. I ara sóc el virrei lleial del Mul. Com pot veure, és molt persuasiu.





21. Interludi a l’espai


Van passar el bloqueig amb èxit. En la immensitat de l’espai, totes les naus existents no podien mantenir una guàrdia eficaç. Amb una sola nau, un pilot hàbil i una mica de sort, es podien trobar forats per on fugir.

Amb una calma glacial a la mirada, Toran conduïa una nau que saltava des de la proximitat d’una estrella a una altra. Si la proximitat d’una gran massa feia el salt interestel·lar difícil i arriscat també anul·lava gairebé per complet els aparells de detecció enemics.

I una vegada passat el cinturó de naus, l’esfera interior d’espai mort a través del subèter bloquejat de la qual no podia circular cap missatge, també fou travessada. Per primera vegada en més de tres mesos Toran deixà de sentir-se sol.

Va transcórrer una setmana abans que els programes de notícies enemics emetessin una altra cosa que els detalls avorrits i arrogants del control creixent que exercien sobre la Fundació. Fou una setmana durant la qual la nau mercant cuirassada de Toran arribà de la Perifèria amb salts precipitats.

Ebling Mis el cridà i Toran, parpellejant, alçà els ulls de les cartes de navegació.

—Què passa? —Toran baixà fins a la petita sala central que Bayta havia adaptat com a sala d’estar.

Mis bellugà el cap.

—Que em matin si ho sé. Els periodistes del Mul estan anunciant un butlletí especial. Pensava que potser voldria escoltar-lo.

—No és mala idea. On és Bayta?

—Està parant la taula per sopar i triant el menú… o qualsevol cosa d’aquestes.

Toran s’assegué a la llitera que havia servit de llit a Magnifico i esperà. La rutina propagandística dels «butlletins especials» del Mul era d’una monotonia invariable. Primer la música marcial, i després la veu melosa del locutor. Començaria amb les notícies menys importants, que se succeïen les unes a les altres a ritme reposat. Després una pausa. Seguidament, les trompetes i l’excitació creixent per acabar arribant a l’apoteosi.

Toran suportà tot això. Mis remugava per ell.

El locutor començà a abocar, en la fraseologia convencional d’un corresponsal de guerra, les paraules untuoses que traduïen en so el metall fos i la carn desintegrada d’una batalla a l’espai.

«Esquadrons de creuers ràpids sota el comandament del tinent general Sammin contraatacaran avui amb força el grup advers d’Iss…».

El rostre acuradament inexpressiu del locutor desaparegué de la pantalla en la negror de l’espai, travessat per les ràpides naus que fendien el buit en el furor de la batalla. La veu continuà enmig de l’atronador combat…

«… l’episodi més destacat de la batalla fou el combat del creuer pesat Cluster contra tres naus enemigues de la classe Nova…».

L’objectiu es desvià i agafà la batalla ben de prop. Una gran nau començà a espurnejar i un dels seus neguitosos atacants llançà una gran resplendor, sortí del camp de visió, tornà altre cop i atacà a fons. El Cluster s’inclinà violentament i esquivà el cop de gairell, mentre que l’atacant va començar a donar tombs desprenent guspires quan sortia del camp de visió de la pantalla.

Els comentaris desapassionats i suaus del comentarista continuaren fins al darrer cop i fins que no quedaren més naus per destruir.

Aleshores, es féu una pausa, i començà un reportatge similar amb imatges i so de la batalla de Mnemon, al qual s’afegia la novetat d’una llarga descripció d’un aterratge, la vista d’una ciutat bombardejada i els nombrosos presoners extenuats.

Mnemon no podria sobreviure gaire temps.

Una altra pausa… i aquesta vegada un so ronc de les acostumades trompetes. La pantalla projectà la imatge d’un llarg corredor vorejat de soldats i al final el portaveu del govern amb uniforme de conseller que avançava de pressa.

El silenci era aclaparador.

La veu que finalment se sentí era solemne, lenta i dura:

«Per ordre del nostre sobirà, anunciem que el planeta Haven, que fins ara mantenia una guerra oberta, voluntàriament, ha reconegut la seva derrota. En aquest moment, les forces del nostre sobirà estan ocupant el planeta. L’oposició era dispersa, mal coordinada i ha estat ràpidament aixafada».

L’escena desaparegué, i el locutor anterior tornà a declarar en un to important que s’anirien donant informacions a mesura que s’anessin produint.

Seguidament es va sentir música de ball, i Ebling Mis desconnectà l’aparell.

Toran s’alçà i s’allunyà amb pas vacil·lant, sense dir res. El psicòleg no va fer cap moviment per deturar-lo.

Quan Bayta sortí de la cuina, Mis li va fer un gest perquè no digués res.

—Han pres Haven —digué ell.

—Ja? —respongué Bayta. Tenia els ulls rodons com dues taronges com si no s’ho acabés de creure.

—Sense lluites. Sense una inquali…

Es deturà i s’empassà saliva.

—Serà millor que deixis Toran sol. No és gens agradable per a ell. I si mengéssim sense ell, aquesta vegada?

Bayta mirà la cabina, i es girà amb un cert desànim.

—D’acord.

Magnifico s’assegué a la taula sense parlar ni menjar res, només mirava al seu davant amb una por reconcentrada que semblava foragitar tota la vitalitat del seu cos de filferro.

Ebling Mis continuà menjant el seu gelat de fruita amb un aire absent i digué amb duresa:

—Estan lluitant dos Mons Comerciants. Lluiten, es dessagnen i moren, però no es rendeixen. Només a Haven… igual que a la Fundació…

—Però per què, per què?

El psicòleg bellugà el cap.

—És el quid de tot el problema. Cada aspecte estrany ens dóna una pista de la naturalesa del Mul. Primer, com va poder conquerir la Fundació, vessant poca sang i en un sol atac essencialment… mentre que els Mons Comerciants encara resisteixen. La paralització de les reaccions atòmiques era una arma insignificant, hem discutit això una i una altra vegada i ja fa fàstic, i només ha funcionat amb la Fundació. Randu va suggerir —digué Ebling ajuntant les seves celles grises— que s’hauria pogut tractar d’una reacció anihiladora de la voluntat. És potser el mateix que han utilitzat a Haven, però aleshores, per què no el van utilitzar a Mnemon i a Iss… on fins i tot ara s’està lluitant amb una intenció tan diabòlica que necessiten la meitat de la Flota de la Fundació a més de les forces del Mul per a vèncer-los? Jo he reconegut naus de la Fundació en l’atac.

—Primer la Fundació, després Haven —murmurà Bayta—. Sembla que ens persegueix la desgràcia, però sense tocar-nos. Fa la impressió que sempre ens salvem per un pèl. Fins quan durarà?

Ebling Mis no l’escoltava. S’ho estava rumiant per a ell mateix.

—Però hi ha un altre problema… un altre problema. Bayta, recorda la notícia que van donar que el bufó del Mul no va ser trobat a Terminus, que se sospitava que havia fugit a Haven, o que havia estat portat allà pels seus segrestadors? Li concedeixen una importància a aquest personatge que no disminueix i nosaltres encara no n’hem descobert el motiu. Magnifico deu saber alguna cosa que és fatal per al Mul. N’estic ben segur.

Magnifico, amb el rostre blanc protestà quequejant:

—Senyor… noble senyor… Li juro que va més enllà del meu pobre enteniment comprendre els seus desitjós. Li he dit el que sabia fins a l’última paraula, i amb la seva sonda ha acabat d’arrencar de la meva pobra ment el que sabia, però que ignorava que sabia.

—És clar… és clar. Però es tracta d’una petita cosa. Una al·lusió tan petita que ni jo ni tu no podem reconèixer-la. Tot i així, l’hem de descobrir… perquè Mnemon i Iss cauran aviat, i quan això passi, nosaltres serem els darrers resistents, les últimes espurnes de la Fundació independent.

Les estrelles comencen a agrupar-se quan es penetra al nucli de la Galàxia. Els camps gravitacionals comencen a encavalcar-se a intensitats suficients com per introduir pertorbacions, que no es poden passar per alt a l’hora dels salts interestel·lars.

Toran s’adonà d’això quan un salt va fer aterrar la seva nau en el ple esclat d’una estrella gegant roja que s’esforçava per atraure’ls, i l’atracció de la qual no va poder ser vençuda sinó després de dotze hores d’insomni i de terribles esforços.

Amb unes cartes d’extensió limitada i una experiència migrada tant en l’aspecte operacional com matemàtic, Toran es resignà a dedicar dies d’estudi entre dos salts.

En certa manera es va convertir en un projecte comunitari: Ebling Mis revisava els càlculs matemàtics de Toran, i Bayta controlava els possibles itineraris per diversos mètodes generalitzats, cercant les solucions reals. Fins i tot Magnifico es posà a treballar amb la màquina de calcular per fer còmputs de rutina, la qual cosa, segons va explicar, li va agradar molt i en la qual era sorprenentment eficient.

De manera que, al cap d’un mes, o gairebé, Bayta va poder estudiar la línia vermella que serpentejava per entre el model tridimensional de la Galàxia que tenien a la nau i anava des de mig camí fins al seu centre.

—Sabeu què sembla? —digué amb un entusiasme sarcàstic—, doncs, sembla un cuc de terra de tres metres amb una terrible indigestió. Ja veuràs com acabaràs per tornar-nos a portar a Haven.

—Ho faré —rondinà Toran, arrugant la cara—, si no pares de parlar.

—Doncs, mira —continuà Bayta—, que hi ha una ruta directa, com un meridià.

—Ah, sí? Doncs en primer lloc, ximpleta, probablement van caldre cinc-cents anys per establir aquest itinerari per casualitat, i no surt a les meves fastigoses cartes de mig crèdit. D’altra banda potser sigui convenient evitar-les, aquestes rutes directes. Probablement estiguin farcides de naus. I a més…

—Oh, per l’amor de la Galàxia!, para de dir bestieses per mostrar la teva indignació —li digué Bayta estirant-li els cabells.

—Ai! Deixa’m! —cridà ell agafant-la pels canells i fent-la caure a terra, ella i cadira. La lluita degenerà en un combat que s’acabà amb riures ofegats i cops simulats.

Toran interrompé la baralla en veure entrar Magnifico, esbufegant.

—Què passa?

El rictus de la preocupació s’havia emparat del rostre del bufó; tenia la pell de l’enorme pont del nas tan tibant que semblava blanca.

—Els instruments es comporten estranyament, senyor. Jo, coneixent la meva ignorància, no he tocat res…

En dos segons, Toran era a la cabina del pilot.

—Desperta Ebling Mis! —digué en veu baixa—. Fes-lo venir aquí.

—Ens han detectat —digué a Bayta que intentava posar una mica d’ordre als seus cabells amb els dits.

—Detectat? —repetí Bayta abaixant els braços—. Qui?

—La Galàxia ho sap —murmurà Toran—, però m’imagino que algú que va armat i ens apunta.

Toran s’assegué i en veu baixa començà a enviar al subèter la clau d’identificació de la nau.

I quan Ebling Mis entrà amb el barnús posat i fent ulls de son, Toran digué amb calma desesperançada:

—Sembla que estem dintre les fronteres d’un regne local interior anomenat l’Autarquia de Filia.

—No n’he sentit mai a parlar —digué Mis, bruscament.

—Bé, jo tampoc —respongué Toran—, però sigui com sigui ens ha deturat una nau de Filia i no sé pas què ens pot passar.

El capità inspector de la nau de Filia pujà a bord escortat per sis homes armats. Era baix, amb pocs cabells, llavis prims i pell resseca. Tot estossegant es va asseure i obrí la carpeta que portava sota el braç. El full que en tragué era blanc.

—Els seus passaports i la documentació de la nau, si us plau?

—No en tenim —digué Toran.

—No en tenen, eh? —agafà el micròfon que duia penjat al seu cinturó i parlà ràpidament—: Tres homes i una dona. Sense documentació. —Anotà alguna cosa en el full de la carpeta—. D’on vénen? —preguntà.

—De Siwenna —respongué Toran amb preocupació.

—On és això?

—A cent-mil parsecs i vint graus a l’oest de Trantor, quaranta graus…

—Tant és, tant és! —Toran va poder veure que el seu interrogador havia escrit: Punt d’origen: Perifèria.

—I a on es dirigeixen? —continuà el filià.

—Al sector de Trantor —respongué Toran.

—Amb quin propòsit?

—Viatge de plaer.

—Porten cap carregament?

—No.

—Bé, ho hem de verificar —va fer un senyal amb el cap i dos homes es van posar a la feina. Toran no va fer cap gest d’interferir.

—Què els ha dut al territori de Filia? —Els ulls del filià espurnejaren amb un aire poc amistós.

—No sabíem on érem. No tenim una carta de navegació adequada.

—Això li costarà cent crèdits… i naturalment, les taxes habituals de les duanes, etc.

Tornà a parlar al micròfon… però escoltava més que no parlava. Aleshores, dirigint-se a Toran afegí:

—Hi entén en tecnologia atòmica?

—Una mica —replicà Toran amb cautela.

—Ah, sí —el filià tancà la seva carpeta i afegí—: Els homes de la Perifèria tenen fama de ser uns entesos en la matèria. Posi’s un vestit espacial i vingui amb mi.

Bayta féu un pas endavant.

—Què faran amb ell?

Toran l’apartà suaument i preguntà fredament:

—On vol que vagi?

—La nostra nau central necessita alguns reajustaments. Ell vindrà amb vostè.

Amb el dit assenyalà Magnifico i els ulls marrons del bufó es van obrir com dues taronges amb una evident angoixa.

—Què hi té a veure ell amb això? —preguntà Toran tot enrabiat.

L’oficial alçà els ulls fredament.

—M’han informat d’activitats de pirateria pels voltants. La descripció d’un d’ells coincideix més o menys. És una qüestió rutinària d’identificació.

Toran vacil·là, però sis homes i sis armes atòmiques són arguments prou eloqüents. Anà cap a l’armari i en tragué els vestits espacials.

Una hora més tard, es trobà dins les entranyes de la nau filiana cridant amb fúria:

—Jo no hi veig res d’espatllat als motors. Les barres estan bé, els tubs en L estan alimentant adequadament i l’anàlisi de la reacció és correcta. Qui és el responsable aquí?

L’enginyer en cap s’apressà a respondre:

—Sóc jo.

—Bé, doncs faci que em treguin d’aquí.

El va conduir a la planta dels oficials i en la petita avantsala només hi havia un alferes fent la guàrdia.

—Esperi’s si us plau —digué l’alferes.

Un quart d’hora més tard van fer entrar Magnifico.

—Què t’han fet? —li preguntà Toran tot seguit.

—Res. Res de res. —El cap de Magnifico corroborà la seva negació.

Va costar dos-cents cinquanta crèdits satisfer les exigències de Filia, cinquanta crèdits per a l’immediat alliberament, i van tornar cap a l’espai lliure.

—Que no ens mereixem una escorta? —digué Bayta amb una rialla forçada—. Que no ens pensen acompanyar per creuar la frontera?

—No era una nau filiana —respongué Toran en un to greu—, i ara per ara no ens n’anem. Acosteu-vos cap aquí.

Tots es van agrupar al seu voltant.

—Era una nau de la Fundació —digué amb veu àtona—, i els seus tripulants eren els homes del Mul.

Ebling s’ajupí per recollir el cigar que havia caigut.

—Aquí? —digué—. Som a trenta mil parsecs de distància de la Fundació.

—I nosaltres som aquí. Què els pot impedir de fer el mateix viatge que nosaltres? Per la Galàxia, Ebling, no creu que sóc capaç de distingir les naus? He vist els seus motors i és suficient per a mi. Li dic que era el motor d’una nau de la Fundació.

—I com han arribat fins aquí? —preguntà Bayta amb molta lògica—. Quina és la probabilitat d’un encontre casual de dues naus a l’espai?

—I això què hi té a veure? —preguntà, tot encès—. Això només voldria dir que ens han seguit.

—Seguit? —repetí Bayta—. Per l’hiperespai?

Ebling Mis intervingué en un to cansat:

—És possible fer-ho… si es disposa d’una bona nau, i d’un bon pilot. Però aquesta possibilitat no m’impressiona gaire.

—No ens hem amagat pas —insistí Toran—. He mantingut la velocitat en línia recta. Un cec hauria pogut calcular la ruta.

—I un be negre! —cridà Bayta—, i els salts demencials que hem estat fent, no compten? Hem sortit més d’una vegada dels salts en direcció equivocada, m’estranyaria que ens haguessin pogut seguir.

—Estem perdent el temps —esclatà Toran serrant les dents—. És una nau de la Fundació en poder del Mul. Ens ha deturat. Ens ha escorcollat. Se’ns ha quedat Magnifico i a mi com a ostatges per tal que vosaltres us estiguéssiu quiets, en cas que sospitéssiu. I nosaltres destruirem la nau immediatament.

—Esperi —Ebling Mis el subjectà—. Vol que ens matin perquè creu que és una nau enemiga? Pensi-ho bé, home, es pensa que ens perseguirien, seguint una ruta impossible, per mitja Galàxia per donar-nos un cop d’ull i després deixar-nos marxar?

—Encara estan interessats a saber on anem.

—Aleshores, per què ens fan parar i ens posen en guàrdia? La seva teoria no s’aguanta.

—Ho faré a la meva manera. Deixi’m anar, Ebling, o el tombaré d’un cop de puny.

Magnifico s’inclinà cap endavant des del respatller de la seva cadira favorita. Les aletes del nas vibraven intensament.

—Sol·licito el seu perdó per la meva interrupció, però un estrany pensament acaba d’envair el meu pobre esperit.

Bayta s’anticipà al gest d’enuig de Toran i l’agafà així com ho feia Ebling.

—Endavant, parla, Magnifico. T’escoltem amb atenció.

—En la meva estada a bord de la seva nau —digué Magnifico—, el pobre esperit rovellat que encara em queda ha quedat esmaperdut i estupefacte a causa d’una terrible por que s’ha emparat de mi. Si he de dir la veritat, a penes si em recordo del que ha passat. Molts homes em miraven fixament, i deien coses que jo no entenia. Però, cap al final, com si un raig de sol hagués traspassat una nuvolada, he vist un rostre que coneixia. Només ha estat una espurna, la més fugaç espurna… i tot i així resplendeix encara cada cop més intensament.

—Qui era? —preguntà Toran.

—Aquell capità que va estar amb nosaltres fa tant de temps, quan vostès em van salvar de l’esclavitud.

Era evident que el propòsit de Magnifico havia estat causar una forta sensació i el somriure complagut que es dibuixà sota l’ombra del seu gran nas, demostrava que estava joiós de l’èxit de les seves intencions.

—El capità Han Pritcher? —preguntà Mis, en to greu—. N’estàs segur? Segur del tot?

—Ho juro, senyor —i es posà la seva mà ossuda al bell mig del pit—. Mantindria la veritat de la meva afirmació davant el mateix Mul, i ho juraria davant de la seva cara, encara que tingués al darrere totes les forces per negar-ho.

—Aleshores, què és tot això? —preguntà Bayta totalment astorada.

El bufó se la mirà ansiosament.

—Senyora meva, tinc una teoria. Se m’ha acudit així de sobte, com si l’Esperit Galàctic l’hagués deixada caure amb suavitat sobre la meva ment. —I alçà el to de veu quan veié que Toran l’interrompia amb objeccions—: Senyora meva —s’adreçava exclusivament a Bayta—, si aquest capità s’ha escapat amb una nau, com nosaltres; si, com nosaltres, està fent un viatge amb uns propòsits ben seus; si ha topat amb nosaltres per casualitat, i si sospita que el seguim, tal com nosaltres sospitem que ell ho fa… Per què ens ha d’estranyar que organitzi aquesta comèdia d’entrar a la nostra nau?

—Però, aleshores, per què volia que nosaltres entréssim a la seva? —preguntà Toran—. Això no lliga.

—Sí que lliga —exclamà el bufó, fent una inspiració—. Va enviar un subaltern que no ens coneixia, però que ens va descriure pel seu micròfon. El capità, que escoltava, va quedar sorprès per la descripció de la meva pobra persona ja que, per dir la veritat, no n’hi ha gaires en aquesta gran Galàxia que se m’assemblin, de tan prim com són. Jo vaig ser la prova de la identitat de la resta del grup.

—I ens deixa que ens en tornem?

—Què sabem nosaltres de la seva missió i del secret que guarda? Ens ha espiat i ha constatat que no som un enemic, i un cop fet això, per què necessita arriscar el seu pla fent que més gent ho sàpiga?

—No siguis tossut, Tori —digué Bayta, lentament—. Això explica realment les coses.

—Podria ser —convingué Mis.

Toran semblà impotent enfront d’aquella resistència conjunta. Alguna cosa en les explicacions tan fluides del bufó no li acabava d’agradar. Alguna cosa fallava. Però estava desconcertat i, a desgrat d’ell mateix, va sentir que la seva ràbia cedia.

—Durant una estona —murmurà—, he pensat que era una de les naus del Mul.

I els seus ulls s’enfosquiren pel dolor de la pèrdua de Haven.

Els altres ho van comprendre.





22. Mort a Neotrantor


NEOTRANTOR. El petit planeta de Delicass, tornat a batejar després del Gran Pillatge, fou, durant gairebé un segle, la seu de la darrera dinastia del Primer Imperi. Era un món fantasma i un Imperi fantasma, i la seva existència només té interès des del punt de vista legal. Sota la primera dinastia neotrantoriana…

ENCICLOPÈDIA GALÀCTICA

El nom era Neotrantor! Nova Trantor! I un cop s’havia pronunciat el nom ja s’havia esgotat, tot d’una, tota semblança amb el model original. A dos parsecs d’allà, el sol de l’antic Trantor encara lluïa i la capital imperial de la Galàxia de l’anterior segle fendia encara l’espai seguint silenciosament la seva òrbita.

Fins i tot hi vivien homes a l’antiga Trantor. No n’hi vivien gaires, cent mil potser, allà on, cinquanta anys abans, n’hi havia quaranta mil milions. L’enorme món de metall no era més que ferralla escampada. L’estructura de les torres que cenyien el planeta eren mig enderrocades i buides i encara s’hi podien veure les traces de la batalla i del Gran Pillatge de quaranta anys enrere.

Era ben estrany que un món que havia estat el centre de la Galàxia durant dos mil anys, que havia regnat en un espai il·limitat i que havia estat llar de legisladors i governants, els capricis dels quals s’estenien per parsecs i parsecs, pogués morir en un mes. Es feia estrany pensar que un món que havia pogut romandre al marge d’onades de conquestes i retirades durant un mil·lenni, i que havia quedat igualment al marge de les guerres civils i les revolucions del mil·lenni següent jagués, finalment, com un cos mort. Es feia ben estrany que la glòria de la Galàxia no fos més que un cadàver putrefacte.

I era ben patètic!

Perquè caldrien segles, abans que les poderoses obres de cinquanta generacions es convertissin en pols. Només els poders declinants dels homes les feien avui inservibles.

Els milions d’homes que restaven, després de la mort de bilions d’altres, havien obert la base lluent de metall que cobria el planeta i exposat a la intempèrie una terra que el sol no havia pogut escalfar mai en mil anys.

Voltats per les meravelles mecàniques fabricades amb els esforços humans, al bell mig de prodigis industrials d’una humanitat alliberada de la tirania del medi circumdant, els homes havien tornat a la terra. En les immenses clarianes on abans aterraven les naus, ara creixia el blat i el moresc… Sota l’ombra de les torres pasturaven ramats de xais.

Però Neotrantor existia, l’obscur planeta negat a l’ombra del poderós Trantor, fins al dia que una família reial, fugint del foc i les flames del Gran Pillatge, s’hi va precipitar per trobar-hi un darrer refugi. Neotrantor existia, doncs, i sobrevivia amb grans dificultats fins que el tumult de la rebel·lió no s’apaivagués. Allà, el planeta regnava en fantasmal esplendor, sobre les restes cadavèriques de l’Imperi.

Vint mons agrícoles composaven ara un Imperi Galàctic!

Dagobert IX, governador de vint mons de senyors refractaris i pagesos sorruts, era l’Emperador de la Galàxia, Senyor de l’Univers.

Dagobert IX tenia vint-i-cinc anys el dia sagnant que arribà amb el seu pare a Neotrantor. Encara guardava ben present en el record la glòria i el poder de l’Imperi que fou. Però el seu fill, que algun dia podria arribar a ser Dagobert X, havia nascut a Neotrantor.

Vint mons, heus aquí tot el que coneixia!

El vehicle descapotable de Jord Commason era el millor del seu gènere en tot Trantor i, després de tot, era ben just que fos així. I no pas únicament perquè Commason fos el terratinent més gran de Neotrantor. Antigament havia estat el company i l’àngel dolent d’un jove príncep de la corona, que s’impacientava d’haver d’estar sota la influència dominadora d’un emperador de mitjana edat. I ara, era encara el company i l’àngel dolent d’un príncep de mitjana edat que odiava i dominava un vell emperador.

Així és que, Jord Commason, en el seu vehicle descapotable, amb la seva carrosseria de nacre i les seves ornamentacions d’or, no necessitava cap escut d’armes per tal que l’identifiquessin com a propietari; inspeccionava les seves terres: quilòmetres de camps de blat que eren seus, màquines recol·lectores i màquines de batre que eren seves, els masovers i mecànics que li pertanyien, i considerava els seus problemes cautelosament.

Vora d’ell hi havia el seu vell pilot, que conduïa amb suavitat l’aparell per entre els vents ascendents i somreia.

Jord Commason parlava entre el vent, l’aire i el cel:

—Et recordes del que et vaig dir, Inchney?

Els cabells grisos d’Inchney onejaven lleugerament amb el vent. El seu somriure desdentegat s’accentuà aprimant encara més els seus llavis ja prims i aprofundint les arrugues verticals de les seves galtes com si li amaguessin un secret etern. El murmuri de la seva veu sonà com un xiulet entre les seves escasses dents.

—Ho recordo, senyor, i hi he estat pensant.

—I què has estat pensant, Inchney? —Hi havia un deix d’impaciència en la seva pregunta.

Inchney recordava que havia estat jove i ben plantat, quan era un dels Senyors de l’antic Trantor. Inchney, que era un ancià desfigurat a Neotrantor, vivia per la gràcia del Senyor Jord Commason i pagava aquesta gràcia prestant-li la seva subtilesa quan aquesta era requerida… Sospirà molt suaument.

—Ens convé molt tenir visitants de la Fundació, senyor. Especialment quan vénen en una sola nau i amb un únic home apte per a la lluita. Seran ben acollits?

—Ben acollits? —digué Commason, ombriu—. Potser sí, però aquests homes són màgics i tenen molt de poder.

—Bah! —murmurà Inchney—, la boirina de la distància desfigura la veritat. La Fundació no és més que un món com un altre. Els seus ciutadans no són més que homes. Si se’ls dispara, moren.

Inchney seguia mantenint el rumb de la seva nau. El riu que hi havia a baix semblava tan sols un seguit de guspires.

—I no parlen ara d’un home que mou els mons de la Perifèria? —murmurà.

—Què en saps d’això? —preguntà Commason amb una sobtada suspicàcia.

—Res, res, senyor. Ho he preguntat perquè sí —respongué el pilot sense somriure.

Commason vacil·là només un instant. Després digué amb una brutal franquesa:

—Res del que preguntes manca de sentit, i el teu mètode per adquirir coneixements pot ser que et faci acabar malament. Però, t’ho diré. Aquest home és el Mul i un dels seus homes ha estat aquí per un assumpte de… negocis. Ara n’espero un altre… per tancar aquest assumpte.

—I aquests nouvinguts? No són pas els que espera, potser?

—Els manca la identificació que haurien de tenir.

—Es diu que la Fundació ha estat conquerida…

—No sóc pas jo qui t’ho ha dit, oi?

—Ho he sentit a dir —continuà Inchney com aquell qui res—, i si el que diuen és cert, aleshores es pot tractar de refugiats que s’escapen de la destrucció, que podrien ser retinguts per amistat envers el Mul.

—Ah, sí? —féu Commason, dubitatiu.

—I, senyor, com és ben sabut l’amic d’un conqueridor no és sinó la seva darrera víctima; seria una mesura d’autodefensa. Existeixen aparells anomenats sondes psíquiques, i nosaltres tenim aquí quatre cervells de la Fundació. Hi ha tantes coses sobre la Fundació que seria útil conèixer, tantes com sobre el Mul. Aleshores l’amistat del Mul ens seria molt menys abassegadora.

Commason, en la quietud de l’atmosfera, tornà amb un tremolor al seu primer pensament.

—Però, i si la Fundació no ha caigut? I si els informes fossin falsos? Sembla que es va predir que no podia ser enderrocada.

—L’època dels endevins ja ha passat, senyor.

—Tot i així, i si no hagués caigut, Inchney? Pensa-ho bé! Si no hagués caigut. El Mul m’ha fet boniques promeses, de fet… —Havia anat massa lluny i es va fer enrere—. O més aviat fanfarronejava, i les fanfarroneries són vent i els actes són difícils de realitzar.

Inchney somrigué sense fer soroll.

—Els actes són difícils de realitzar, fins que no es comença a posar fil a l’agulla. No crec pas que hi hagi res de més temible que una Fundació a l’extrem de la Galàxia.

—Encara hi ha el príncep —murmurà Commason per dins.

—També té tractes amb el Mul, senyor?

Commason no va poder amagar el seu gest de complaença.

—No ben bé. No pas com jo. Però es torna cada vegada més primari, més incontrolable. Té un dimoni a dins. Si jo agafo aquesta gent i ell se’ls emporta per al seu propi ús, perquè d’astúcia no li’n manca pas, encara no estic preparat per enfrontar-m’hi.

Va arrufar el front i les seves molsudes galtes es van afluixar per la contrarietat que sentia.

—Ahir vaig veure aquells estrangers uns moments —digué el pilot de cabells grisos sense donar-hi importància—, i la dona és ben estranya, la morena aquesta. Va pel món amb la llibertat d’un home i els seus cabells negres contrasten molt amb la seva pell tan pàl·lida. —Hi havia un to molt càlid en la seva veu rogallosa d’ancià i Commason es va girar cap a ell, amb una sobtada sorpresa—. El príncep —prosseguí Inchney— s’avindria a un compromís raonable. Vostè podria quedar-se la resta, si li deixés la noia…

El rostre de Commason s’il·luminà sobtadament.

—Quina pensada! Aquesta sí que és una bona pensada. Inchney, dóna mitja volta! Inchney, si tot acaba bé, tornarem a parlar de l’assumpte de la teva llibertat.

En entrar, Commason es trobà amb una càpsula personal que l’esperava al seu estudi privat, i el seu esperit supersticiós hi va veure una mena de simbolisme. Havia arribat per una longitud d’ona que pocs coneixien. Commason somrigué. Els homes del Mul eren a punt d’arribar i la Fundació havia caigut realment.

Les visions bromoses i vagues que Bayta tenia d’un palau imperial no concordaven pas amb la realitat, i en el seu interior sentí una certa decepció. La cambra era petita, gairebé buida, quasi ordinària. El palau no es podia ni tan sols comparar amb la residència de l’alcalde a la Fundació. I pel que fa a Dagobert IX…

Bayta tenia idees molt clares sobre l’aspecte que havia de tenir un emperador. I el que no havia de semblar era un avi bonifaci. No havia de ser ni prim ni carablanc, ni marcit, ni havia de servir ell mateix les tasses de te com si es delís per agradar els seus convidats.

Però ell era així.

Dagobert feia la rialleta mentre abocava el te a la tassa que ella li allargava.

—És un gran plaer per a mi, estimada senyoreta, disposar d’un moment sense la presència dels cortesans i les seves cerimònies. No he tingut l’oportunitat de rebre visitants de les meves províncies exteriors de fa molt de temps. El meu fill s’ocupa d’aquests detalls, ara que sóc vell. No coneix el meu fill? Un bon xicot, una mica tossut, potser. Però és jove. Que vol una càpsula aromatitzada? No?

Toran intentà interrompre’l:

—Majestat Imperial, no era pas la nostra intenció…

—Sí?

—Majestat Imperial, no era pas la nostra intenció importunar-vos…

—I ara! No m’importunen en absolut. Aquesta nit hi haurà la recepció però fins llavors, som lliures. Vejam, d’on m’han dit que venien? Fa molt de temps que no hem tingut cap recepció oficial. Han dit que venien de la província d’Anacreont?

—De la Fundació, Majestat Imperial!

—Ah, sí, la Fundació. Ara me’n recordo. Ja he mirat on era situada. És a la província d’Anacreont. Mai no hi he estat. El metge m’ha prohibit viatjar gaire lluny. No tinc present cap informe recent del meu virrei d’Anacreont. Com està la situació allà? —va concloure ansiosament.

—Senyor —murmurà Toran—. No us he vingut a portar cap queixa.

—És gratificant. Felicitaré el meu virrei.

Toran es mirà Ebling Mis amb impotència, i aquest alçà el to de veu per parlar:

—Senyor, ens han dit que cal el vostre permís per visitar la Biblioteca de la Universitat Imperial de Trantor.

—Trantor? —preguntà l’emperador, suaument—. Trantor? —Aleshores el seu rostre mostrà una dolorosa sorpresa—. Trantor? —repetí encara un altre cop, murmurant—: Ja me’n recordo, ara. Estic fent plans per tornar-hi amb tota la meva flota de naus al darrere. Poden venir amb mi. Junts destruirem el rebel Gilmer. Junts restaurarem l’Imperi!

Redreçà la seva corbada esquena. La seva veu va reprendre força. Per un instant la seva mirada s’endurí. Aleshores parpellejà i digué en veu baixa:

—Però Gilmer és mort. Em penso que me’n recordo… Sí, sí! Gilmer és mort. Trantor és mort… Per un moment m’ha semblat… D’on han dit que venien?

—És realment un emperador? —preguntà Magnifico a Bayta a l’orella—. No sé per què m’havia imaginat que els emperadors eren més grans i més savis que la gent corrent.

Bayta li va fer senyal que callés.

—Si Sa Majestat Imperial ens volgués signar una ordre que ens permetés d’anar a Trantor, això ajudaria molt la causa comuna.

—A Trantor? —L’emperador feia un posat de no entendre res.

—Senyor, el virrei d’Anacreont, en nom del qual parlem, ha comunicat la notícia que Gilmer és encara viu…

—És viu! Viu! —exclamà Dagobert—. On? Significarà la guerra!

—Majestat Imperial, encara no es pot divulgar. No se sap ben bé el lloc on s’amaga. El virrei ens ha enviat per tal que us comuniquem el fet, i només a Trantor podrem trobar el seu amagatall. Un cop l’haguem descobert…

—Sí, sí… Se l’ha de trobar… —El vell emperador s’acostà a la paret trontollant i tocà la petita fotocèl·lula amb el seu dit tremolós. Després d’una pausa inútil murmurà—: Els meus servidors no vénen. No puc pas esperar-los.

Va escriure alguna cosa en un paper i acabà amb una D molt carregada.

—Gilmer sabrà quin poder té el seu emperador —digué—. D’on diuen que vénen, vostès? D’Anacreont? Quina és la situació allà? Té poder el nom de l’emperador?

Bayta agafà el paper de les seves mans tremoloses.

—Sa Majestat Imperial és estimat per la gent. El vostre amor per ells és ben conegut.

—Hauré de fer una visita als meus bons súbdits d’Anacreont, però el meu metge diu… No recordo pas què diu, però… —Alçà els ulls grisos amb una certa vivor—. Deien res de Gilmer?

—No, Majestat Imperial.

—No seguirà vencent. Tornin i diguin això a la seva gent. Trantor resistirà! El meu pare dirigeix ara la flota i aquest cuc rebel d’en Gilmer es congelarà a l’espai juntament amb la seva horda de regicides.

Va caure desplomat en una butaca; la seva mirada tornava a ser absent.

—Què deia ara jo?

Toran s’aixecà i féu una gran reverència.

—Sa Majestat Imperial ha estat molt amable amb nosaltres, però el temps que ens havia concedit per a la nostra audiència ha acabat.

Per uns instants, Dagobert IX semblava un emperador quan s’alçà i es posà tot dret, mentre un per un, els seus visitants es retiraren de recules cap a la porta…

Cap on vint homes armats els esperaven per encerclar-los.

El tret d’una arma de mà resplendí…

Bayta recobrà la consciència lentament però sense tenir la sensació de no saber on era. Recordava perfectament l’estrany vell que es feia dir emperador i els altres homes que esperaven fora. La coïssor artrítica que sentia a les articulacions dels dits significava que li havien disparat un raig paralitzant.

Mantingué els ulls tancats i escoltà fent un dolorós esforç les veus que se sentien.

Eren dues veus. L’una era cautelosa i lenta, amb una sagacitat que s’amagava sota la superfície. L’altra era enrogallada i gruixuda, gairebé semblava la d’un borratxo i sortia a batzegades. A Bayta no li agradava ni l’una ni l’altra.

La veu gruixuda era la predominant.

Bayta captà les últimes paraules.

—Viurà per sempre aquest vell xaruc! Em fastigueja. M’exaspera. Commason, he d’aconseguir-ho. Jo també em faig vell.

—Altesa, vejam primer de tot de què ens poden servir aquesta gent. Potser puguem disposar d’una font d’energia diferent de la del vostre pare.

La veu gruixuda es va esvanir en un murmuri. Bayta només va captar la frase «la noia», però l’altra veu continuà afalagadora, gairebé de camarada:

—Dagobert, vós no envelliu. Menteixen els qui diuen que no sou un jove de vint anys.

Van riure plegats, i Bayta va sentir que la sang se li glaçava. Dagobert, Sa Altesa; el vell emperador havia parlat d’un fill obstinat, i el que implicaven aquells murmuris li va semblar de cop absolutament clar. Però aquella mena de coses no solien passar a la gent en la vida real…

La veu de Toran intervingué de sobte amb una rècula de renecs.

Bayta obrí els ulls i els ulls de Toran, que era al seu costat, expressaven un profund alleujament.

—Haureu de respondre d’aquest vandalisme davant de l’emperador. Allibereu-nos!

Bayta s’adonà que tenia els canells i els turmells subjectats a parets per mitjà d’un camp d’atracció.

La veu gruixuda s’apropà a Toran. Era la veu d’un home panxut que feia ulleres i tenia els cabells molt esclarissats. Al seu barret de punxa, hi duia una ploma de colors vius i el seu gipó portava un voraviu brodat amb escuma de metall platejada.

—L’emperador? —digué amb un riure burleta—. El pobre ximple de l’emperador?

—Tinc un passi firmat per ell. Cap súbdit no pot privar-nos de la nostra llibertat.

—Però jo no sóc cap súbdit, brutícia espacial. Sóc el regent i príncep de la corona i se m’han d’adreçar com a tal. I pel que fa al pobre babau del meu pare, el diverteix rebre visites de tant en tant. I nosaltres li permetem aquest plaer. Afalaga la seva vanitat imperial. Però, això, naturalment, no té cap altre sentit.

Aleshores es plantà davant de Bayta i ella se’l mirà amb menyspreu. S’acostà a ella llançant-li a la cara el seu alè mentolat.

—Els seus ulls són bonics, Bayta… és encara més bonica quan els obre. Crec que farà el fet. Serà un plat exòtic per a un paladar enfitat, eh?

Toran intentà inútilment aixecar-se, però el príncep l’ignorà i Bayta sentí un calfred que li recorria tot el cos. Ebling Mis estava encara inconscient amb el cap caigut sobre el pit, però en canvi Magnifico, tal com Bayta comprovà amb sorpresa, tenia els ulls ben oberts, com si ja fes uns quants minuts que hagués tornat en si. Els seus grans ulls marrons miraven fixament Bayta amb aire d’encantat.

Féu un gemec i assenyalà amb el cap el príncep hereu.

—Aquest m’ha pres el meu visi-sonor.

El príncep es girà de cop en sentir la nova veu.

—És teu, monstre? —digué.

Es va treure l’instrument que duia penjat a l’esquena amb una cinta verda de la qual Bayta no s’havia adonat.

El començà a manipular amb poca traça, intentà fer sonar una corda sense treure’n res dels seus esforços.

—El saps tocar, monstre? —preguntà.

Magnifico assentí amb el cap.

—Han disparat contra una nau de la Fundació —digué Toran sobtadament—. Si l’emperador no ens venja, la Fundació…

Fou l’altre, Commason, qui s’afanyà a respondre:

—Quina Fundació? O és que el Mul ja no és el Mul?

No hi va haver resposta per a aquesta pregunta. El somriure del príncep mostrà la seva boca desdentegada. El camp que paralitzava el bufó va ser inactivat i el forçaren amb empentes a posar-se dret. D’una revolada, li van posar el visi-sonor entre les mans.

—Juga per a nosaltres, monstre —digué el príncep—. Toca’ns una serenata d’amor i bellesa per a la dama estrangera que és amb nosaltres. Digues-li que la presó del meu pare no és cap palau, però que la puc dur en un lloc on podrà nedar amb aigua de roses i conèixer l’amor d’un príncep. Canta l’amor d’un príncep, monstre.

Posà la seva gruixuda cuixa sobre una taula de marbre i anà balancejant la cama ociosament, mentre la seva mirada infatuada i somrient enfurismava Bayta cada vegada més sense que ho pogués expressar. Els músculs de Toran es tensaven intentant contrarestar el camp, fent un esforç dolorós i esgotador. Ebling Mis es va bellugar, gemegant.

—Tinc els dits rígids i no puc tocar…

—Toca, monstre! —bramà el príncep. Els llums van disminuir la seva intensitat d’acord amb l’ordre que Commason donà amb la mà. En la penombra, creuà els braços i esperà.

Magnifico recorregué l’instrument ràpidament amb els dits fent salts ràpids i rítmics… i un sobtat arc de colors travessà la sala amb la seva resplendor. Un so greu i suau, tremolós i atemorit en sortí. Seguidament, se sentí una trista rialla amb un rerefons sord de campanes.

La penombra va semblar intensificar-se i fer-se més espessa. La música arribava a Bayta com a través dels plecs d’invisibles flassades. Una llum resplendent venia a ella des de les profunditats, com si una única espelma brillés al fons d’un pou.

Automàticament, va obrir encara més els ulls. La llum s’intensificava però continuava essent difusa. Es bellugava de manera confusa i la música esdevingué de sobte metàl·lica, malèfica… expandint-se en un alt crescendo. La llum feia ara pampallugues, seguint un ràpid i malèvol ritme.

Alguna cosa es retorçava dins la llum. Alguna cosa amb escames metàl·liques es retorçava i badallava. I la música es va posar a retorçar-se i badallar a l’uníson.

Bayta lluitava amb una estranya emoció i aleshores es va sentir atrapada per una angoixa mental. Gairebé li recordava els moments passats dins la Volta del Temps i els darrers dies a Haven. Era aquella teranyina horrible i viscosa de l’horror i la desesperació. Sentia com pesava sobre ella i l’ofegava.

La música retrunyia al seu voltant, amb una riallada espantosa, i la cosa esgarrifosa que es retorçava a l’extrem del telescopi en el petit cercle de llum ja havia desaparegut quan ella girà febrosament el cap. Tenia el front humit amb una suor freda.

La música parà. Devia haver durat un quart d’hora, i la seva absència omplí Bayta d’un indescriptible plaer. La llum tornà a la seva intensitat inicial i el rostre de Magnifico era al costat del seu, suat i amb una mirada enfollida, llòbrega.

—Senyora meva —esbufegà—, com se sent?

—Prou bé —murmurà ella—, però, per què has tocat així?

Aleshores va prendre consciència dels altres que hi havia a l’habitació. Toran i Mis eren estirats a terra, impotents, contra la paret, però els ulls d’ella van continuar mirant. El príncep jeia una mica més enllà en una estranya posició, sota la taula. Al seu costat, hi havia Commason estirat gemegant llastimosament amb la boca oberta.

Commason s’encongí de por quan Magnifico s’hi acostà per alliberar els altres dos.

Toran agafà el terratinent pel coll amb ràbia.

—Vostè vindrà amb nosaltres. El necessitarem per estar segurs que arribem fins a la nostra nau.

Dues hores més tard, a la cuina de la nau, Bayta servia un enorme pastís casolà i Magnifico celebrava el retorn a l’espai atacant el pastís, descuidant les normes de bona educació a la taula.

—És bo, Magnifico?

—Mmmm!

—Magnifico?

—Sí, senyora meva?

—Què era allò que has tocat?

El bufó es va recargolar.

—Preferiria no dir-ho. El vaig aprendre una vegada i el visi-sonor produeix un gran efecte sobre el sistema nerviós. Ben segur que és una cosa malèfica, no apta per a la seva suau innocència, senyora meva.

—Vinga, home, Magnifico. No sóc pas tan innocent com això. No m’afalaguis tant. Vaig veure jo alguna cosa semblant al que van veure ells?

—Espero que no. Només vaig tocar per a ells, jo. Si ho va veure només va ser d’esquitllentes… i de lluny.

—I ha estat suficient. Ja saps que has abatut el príncep?

Magnifico parlava amb veu ombrívola mentre mastegava un tros de pastís.

—L’he matat, senyora meva.

—Què? —s’empassà la saliva fent un esforç.

—Ja era mort quan he parat, altrament hauria continuat. No em preocupava Commason. La seva gran amenaça era la mort o la tortura. Però, aquell príncep se la mirava amb males intencions i… —es deturà en un accés d’indignació i de timidesa.

Bayta va sentir que li arribaven idees molt estranyes i les va reprimir amb severitat.

—Magnifico, tens una ànima galant.

—Oh, senyora meva —acostà el seu nas vermell al pastís, però no en va menjar.

Ebling Mis mirava fixament per la portalera. Trantor era a prop i la seva lluentor metàl·lica era terriblement intensa. Toran es trobava també al seu costat.

—Hem vingut aquí per a no res —digué amb amargor—. L’home del Mul ens precedeix.

Ebling Mis es fregà el front amb una mà que semblava haver perdut la seva antiga molsudesa. La seva veu era un murmuri inintel·ligible.

—Li dic que aquesta gent saben que la Fundació ha caigut —digué Toran tot amoïnat—. Li dic…

—Com? —Ebling alçà els ulls tot sorprès. Aleshores posà la seva mà reconfortant sobre el canell de Toran. I parlà oblidant completament les converses prèvies—: Toran, jo he estat mirant Trantor, sap? Tinc la sensació més estranya que mai hagi tingut… des que vam arribar a Neotrantor. És un ímpetu abassegador que m’empeny i empeny per dintre. Toran, puc fer-ho, sé que puc fer-ho. Les coses són cada cop més clares dins del meu cap… mai no han estat tan clares.

Toran se’l mirà fixament i arronsà les espatlles. Aquelles paraules no li inspiraven cap confiança.

—Mis? —preguntà, a tall de prova.

—Sí?

—No va veure una nau que aterrava a Neotrantor quan nosaltres marxàvem?

—No —respongué després de reflexionar només un instant.

—Jo sí. Potser era la meva imaginació, però podia haver estat aquella nau filiana.

—La que pilotava el capità Pritcher?

—L’espai sap qui la pilotava! Segons la informació de Magnifico… Ens ha seguit fins aquí, Mis.

Ebling Mis no digué res.

—Que li passa alguna cosa? —preguntà Toran amb inquietud—. Que no es troba bé?

Els ulls de Mis eren pensatius, lluminosos i estranys. No va respondre.





23. Les ruïnes de Trantor


Localitzar un objectiu en el gran món de Trantor presenta un problema únic a la Galàxia. No hi ha continents ni oceans per situar-se des de mil cinc-cents quilòmetres de distància; no s’albiren ni rius, ni llacs, ni illes a través de les nuvolades.

El món cobert de metall era —havia estat— una ciutat colossal i només el vell palau imperial es podia identificar, des de l’espai exterior. Bayta girà entorn al planeta, gairebé a la mateixa altura que els vehicles terrestres, en la seva difícil i penosa recerca.

Des de les regions polars, on la capa de gel que cobria les torres metàl·liques evidenciava l’estat defectuós i la deixadesa del sistema de climatització, es dirigiren cap al sud. De tant en tant, podien comprovar la correlació, o les suposades correlacions, entre el que veien i allò que assenyalava el mapa incomplet que havien aconseguit a Neotrantor.

Però quan el van trobar era inconfusible. La bretxa en la capa metàl·lica del planeta tenia setanta quilòmetres. La insòlita verdor que s’estenia sobre centenars de quilòmetres quadrats incloïa l’altiva gràcia de les antigues residències imperials.

La Bayta restà uns moments suspesa en l’aire i lentament s’orientà. Només hi havia les enormes rampes d’accés per guiar-los. Llargues fletxes rectes en el mapa; cintes llises i resplendents a sota d’ells. A allò que en el mapa era indicat com a àrea universitària hi arribaren per tempteig i, sobre la superfície plana del que en altre temps havia estat un port espacial amb molt de tràfic, la nau començà a baixar.

Quan es capbussaren en la massa confusa del metall l’aparent bellesa vista des de l’aire es transformà en un munt de ferralla trencada i retorçada: tot el que va quedar després del Gran Pillatge. Les torres estaven truncades, les parets llises eren plenes de forats i de bonys. Només per uns instants van poder veure una àrea de terra nua —potser feia uns quants centenars d’hectàrees— fosca i llaurada.

Lee Senter esperà que la nau aterrés cautelosament. Era una nau estranya, no era de Neotrantor, i sospirà per dintre. Les naus estrangeres i les confuses negociacions amb homes de l’espai exterior podien significar la fi dels curts dies de pau, un retorn als antics i grandiosos temps de batalles i mort. Senter era el cap del Grup, tenia els antics llibres al seu càrrec i havia llegit escrits sobre aquella època. No en volia saber res.

Potser van passar deu minuts mentre l’estranya nau es va acabar de posar sobre la superfície plana, però durant aquesta estona li van passar pel cap un munt de records. Primer va ser la immensa granja de la seva infantesa, que en la seva ment era simplement la imatge de tot un seguit de persones. Després va passar-li pel cap el viatge de les joves famílies cap a terres noves. Aleshores només tenia deu anys, i era un fill únic, perplex i espantat.

Seguidament els nous edificis, les grans planxes de metall que va caldre arrencar i tallar, la terra que va haver de ser fangada, adobada i reforçada, les construccions veïnes que fou necessari enderrocar per anivellar el terreny; d’altres vari ser transformades en habitacles.

Van haver de sembrar i fer la recol·lecció, establir relacions pacífiques amb les granges veïnes que s’anaven establint…

Hi va haver creixement i expansió, i la callada eficiència e autogovern. I arribà una nova generació de joves forts nascuts en aquelles terres. I finalment el gran dia en què fou escollit Cap del Grup i, per primer cop des dels divuit anys, no s’afaità, i veié com li sortia el pèl de la seva barba de Cap.

I ara, era molt possible que la Galàxia intervingués per posar fi a aquell idíl·lic aïllament…

La nau aterrà. Anà observant sense dir res mentre el port s’obria. Van aparèixer quatre persones, cauteloses i amatents. Hi havia tres homes ben diferents: un de vell, un de jove i un de prim amb nas aguilenc. I una dona caminant al seu costat com una igual. Apartà la mà amb la qual s’acariciava la negra barba i avançà un pas.

Féu el gest universal de la pau, alçant les dues mans endavant amb els seus palmells endurits cap amunt.

El jove va fer dues passes més i repetí el gest.

—Vinc en to de pau.

L’accent era estrany, però les paraules eren comprensibles. Senter respongué amb una veu profunda:

—Que així sigui. Sigueu benvinguts al nostre Grup. Teniu gana? Heu de menjar. Teniu set? Heu de beure.

La resposta arribà ben reposadament:

—Us agraïm la vostra amabilitat i donarem un bon informe del vostre Grup quan tornem al nostre món.

Una resposta ben estranya, però bona. Al seu darrere, els homes del Grup somreien i, rere les construccions veïnes, aparegueren les dones. Quan els hagué portat a casa seva, tragué del seu amagatall la caixeta tancada en clau i oferí a cadascun dels seus convidats els cigars gruixuts reservats per a les grans ocasions. En arribar a la dona, vacil·là. S’havia assegut entremig dels homes. Era evident que els estrangers toleraven i fins i tot esperaven aquella gosadia. Amb un gest tens li allargà la caixa.

Ella n’acceptà un amb un somriure, inspirà una alenada de fum amb tota la satisfacció que es podia esperar. Lee Senter estava escandalitzat però es reprimí.

La tensa conversa que hi hagué abans de menjar tractà, educadament, del tema de l’agricultura a Trantor.

Fou el vell qui preguntà:

—Què hi ha dels hidropònics? Ben segur que per a un món com Trantor els hidropònics serien la resposta.

Senter bellugà lentament el cap. Se sentia insegur. Només sabia allò que havia llegit als llibres.

—Vol dir els cultius artificials amb productes químics? No, això no és per a Trantor. Els hidropònics requereixen tot un muntatge industrial, per exemple una gran indústria química. I quan hi ha una guerra o s’esdevé un desastre, quan la indústria s’atura, la gent es mor de gana. A més, no tots els aliments poden ser cultivats artificialment. Alguns d’ells perden el seu valor alimentari. El sòl és encara a bon preu, encara millor, més segur.

—I la vostra collita és suficient?

—Suficient, potser poc variada. Tenim aviram que ens dóna ous, i mamífers que ens donen llet i derivats lactis, però per al nostre subministrament de carn depenem del comerç exterior.

—Comerç? —el jove semblà de sobte estar tot interessat—. Aleshores, comercien? Però, i què exporten?

—Metall —fou la concisa resposta—. Miri al seu voltant, en tenim una quantitat inesgotable i ja tractat. Vénen de Neotrantor amb naus, enderroquen l’àrea donada, augmenten el nostre sòl cultivable, i ens deixen carn, fruita en llaunes, concentrats d’aliments, maquinària per al camp i tot això. I s’enduen el metall; les dues parts en sortim beneficiades.

Menjaren pa i formatge i verdures estofades que eren realment delicioses. No fou sinó a l’hora de les postres constituïdes per fruites congelades, l’únic plat importat de tot el menú, que, per primer cop, els estrangers deixaren de ser simples convidats. El jove mostrà el seu mapa de Trantor.

Lee Senter l’examinà amb molta calma. Escoltà i replicà amb posat greu:

—Els terrenys de la Universitat són en àrea estàtica. Nosaltres, els grangers, no hi cultivem res. Fins i tot preferim no trepitjar-los si és possible. És una de les poques relíquies del passat que preferim deixar intactes.

—Nosaltres anem en cerca de la ciència. No volem canviar res de lloc. La nostra nau pot ser el nostre hostatge —proposà el vell amb una pressa febril.

—Aleshores, els hi puc acompanyar —digué Senter.

Aquella nit, mentre els estrangers dormien, Senter envià un missatge a Neotrantor.





24. El convers


La poca vida que hi havia a Trantor es va reduir al no-res així que van posar els peus en els edificis espaiats de la zona universitària. Regnava un silenci solemne en tot aquell espai solitari.

Els estrangers de la Fundació no sabien res dels dies i les nits turbulentes, del sagnant pillatge que havia deixat la Universitat intacta. No coneixien res de l’època que havia seguit a l’esfondrament del poder imperial, quan els estudiants, amb les seves armes manllevades i un coratge sense experiència formaren un exèrcit de voluntaris per tal de protegir el santuari de la ciència de la Galàxia. No sabien res de la Batalla dels Set Dies, ni de l’armistici que havia salvaguardat la Universitat, quan fins i tot al palau imperial ressonaven les botes de Gilmer i els seus soldats, durant el curt període de la seva dominació.

La gent de la Fundació, en apropar-se per primer cop, van interpretar que, en un món de transició entre la decrepitud i l’actualitat més pregona, aquesta zona constituïa una tranquil·la peça de museu de l’antiga grandesa.

En certa mesura eren una mena d’intrusos. La melangiosa buidor els rebutjava. L’atmosfera perdurava i fins i tot semblava que s’irritava per aquesta interrupció.

La biblioteca era un edifici sorprenentment petit que s’eixamplava en subterranis immensos, com un enorme mamut silent i somniador. Ebling Mis s’aturà davant els murals elaborats de la sala de recepció.

I murmurà… Allà s’havia de murmurar:

—Em sembla que ens hem passat de llarg les sales dels catàlegs. Me n’hi vaig una estona. —Tenia el front vermell i les mans li tremolaven—. No vull que em molesti ningú, Toran. Que em podrà portar el menjar allà?

—Com vostè vulgui. Farem tot el que puguem per ajudar. Vol que li fem alguna cosa…?

—No. He d’estar sol…

—Creu que aconseguirà el que busca?

—Sé que ho aconseguiré!

Toran i Bayta estigueren més a prop del que podríem anomenar «muntar una casa» de la forma habitual que en cap altre moment del seu any de casats. Era una estranya manera de «muntar una casa». Vivien enmig de la grandesa amb una estranya simplicitat. El menjar els arribava en gran part de la granja de Lee Senter i el pagaven en petits ginys atòmics dels que es poden trobar en qualsevol nau mercant.

Magnifico va aprendre tot sol a utilitzar els projectors de la sala de lectura de la biblioteca, i s’asseia amb tant d’entusiasme a mirar les novel·les d’aventura i les històries d’amor que gairebé s’oblidava tant de menjar i de dormir com Ebling Mis.

Ebling estava totalment colgat pels llibres. Havia insistit que li instal·lessin una hamaca a la sala de referències de psicologia. La cara se li havia anat aprimant i estava molt pàl·lid. Havia perdut la seva energia a l’hora de parlar i ja no deia les seves paraules preferides. De vegades semblava que fins i tot hagués de fer un gran esforç per reconèixer Bayta o Toran.

Es trobava més bé amb Magnifico que era qui li portava el menjar i que sovint es quedava hores senceres al seu costat, contemplant absolutament embadalit, mentre l’ancià psicòleg transcrivia interminables equacions, fent un terrible esforç per assolir una fita que només ell coneixia.

Toran aparegué dins la cambra a les fosques i digué tot d’una:

—Bayta!

—Sí? —respongué Bayta tota sorpresa—. Que em necessites, Tori?

—I tant que et necessito! Per l’Espai, què fas aquí asseguda? Estàs molt estranya des que vam arribar a Trantor. Què et passa?

—Oh, Tori, deixa’m estar! —digué com si l’amoïnés.

—Oh, Tori, deixa’m estar! —repetí ell imitant el seu to de veu. I després, amb una tendresa sobtada continuà—: No em vols dir el que et passa, Bay? Hi ha alguna cosa que et preocupa.

—No, no hi ha res que em preocupi, Tori. Si continues punxant-me em posaràs malalta. Només estic reflexionant.

—Reflexionant sobre què?

—Sobre res. Bé, sobre el Mul, i Haven, i la Fundació i tot plegat. Sobre Ebling Mis, si ha descobert alguna cosa de la Segona Fundació, i si ens ajudarà quan ho trobi… i un munt d’altres coses. Què, ja estàs content? —Estava tota excitada.

—Si és que fas morros, et faria res parar? No és agradable i a més no ens ajuda gens.

Bayta es va aixecar i va somriure lleument.

—Molt bé. Ja estic contenta, ho veus?, estic molt somrient i alegre.

—Senyora meva… —exclamà Magnifico des de fora, amb veu angoixada.

—Què passa? Vingui…

La veu de Bayta es tallà de cop quan, en obrir-se la porta, veié el robust i sever…

—Pritcher! —exclamà Toran.

—Capità! —féu Bayta com en un sospir—. Com ens ha localitzat?

Han Pritcher entrà. La seva veu era clara i reposada, absolutament impassible.

—El meu rang és el de coronel ara… sota les ordres del Mul.

—Sota les ordres… del Mul! —repetí Toran amb una veu que s’anava apagant.

Quina fila que feien els tres allà, immòbils!

Magnifico se’l mirava amb un posat espantat, amagant-se darrere de Toran. Ningú no es va fixar en ell.

Bayta, agafant-se les mans tremoloses digué:

—Ens ha vingut a arrestar? De veritat s’ha passat a l’altre bàndol?

—No he vingut pas a arrestar-vos —s’apressà a respondre el coronel—. Les meves instruccions no us mencionen pas. Pel que fa a vosaltres, sóc ben lliure de fer el que vulgui i he decidit actuar d’acord amb la nostra vella amistat, si m’ho permeteu.

El rostre de Toran expressava una ràbia continguda.

—Com ens ha trobat? Aleshores, era a la nau filiana, oi? Ens ha seguit.

La manca total d’expressió del rostre de Pritcher esdevingué amoïnada.

—Sí, era a la nau filiana! Però us vaig trobar, bé, per casualitat, el primer cop.

—És una possibilitat matemàticament impossible.

—No, simplement força improbable, així que m’heu de creure. De tota manera, vau admetre davant dels filians, he de dir que de fet no hi ha cap nació que es digui Filia, que us dirigíeu al sector de Trantor, i com que el Mul encara té els seus contactes a Neotrantor, era ben fàcil detenir-vos aquí. Desgraciadament vau marxar abans que jo arribés, però no gaire abans. Vaig tenir temps d’avisar les granges de Trantor que m’avisessin de la vostra arribada. Així ho van fer i ja sóc aquí. Que puc seure? He vingut com a amic, m’heu de creure.

Pritcher es va asseure. Toran baixà el cap, immers en vanes reflexions. Amb una manca total d’emoció, Bayta preparà el te.

Toran alçà els ulls i preguntà secament:

—Així, doncs, què està esperant, coronel? Què significa la seva amistat aleshores? Si no ha vingut a arrestar-nos, què ha vingut a fer? Potser pensa custodiar-nos? Cridi els seus homes i doni les ordres.

Pritcher bellugà el cap horitzontalment.

—No, Toran. He vingut tot sol per parlar amb vosaltres, per persuadir-vos de la inutilitat del que esteu fent. Si no tinc èxit me n’aniré, això és tot.

—Això és tot? Bé, doncs aleshores aboqui el seu discurs de propaganda i vagi-se’n. Jo no vull te, Bayta.

Pritcher n’acceptà una tassa, amb una greu frase d’agraïment. Mirà Toran amb una força serena mentre bevia lentament. Després, digué:

—El Mul és un mutant. No se’l pot vèncer per la naturalesa mateixa de la seva mutació…

—Per què? Quina és aquesta mutació? —preguntà Toran, sarcàsticament—. Suposo que ara ens ho dirà, oi?

—Sí, ho faré. El fet que ho sapigueu no el perjudicarà pas. Mireu, és capaç de dirigir l’equilibri emocional dels éssers humans. Sembla un truc ben innocent, però el fa invencible.

Bayta l’interrompé de sobte.

—L’equilibri emocional? —preguntà, arrufant el front—. Ens ho pot explicar? No ho entenc pas gaire.

—Vull dir que és fàcil per a ell infondre en un general competent, per exemple, l’emoció de total lleialtat al Mul i fe absoluta en la victòria d’aquest. Els seus generals estan controlats emocionalment. No el poden trair, no poden afluixar… i el control és permanent. Els seus enemics més capaços es converteixen en els seus més fidels subordinats. El cabdill militar de Kalgan es va rendir i li va lliurar el seu planeta per passar a convertir-se en el seu virrei a la Fundació.

—I vostè? —afegí Bayta amb amargor—. Ha traït la causa i s’ha convertit en enviat del Mul a Trantor. Ja me n’adono!

—Encara no he acabat. El do del Mul actua molt més efectivament a la inversa. La desesperació és també una emoció! En un moment crucial, els homes clau de la Fundació, els homes clau de Haven, han estat víctimes de la desesperació. Els seus respectius mons han caigut sense gaires lluites.

—Em ve a dir amb això —inquirí Bayta tota tensa—, que la sensació que vaig tenir a la Volta del Temps era provocada pel Mul que controlava el meu estat emocional?

—I el meu també. El de tothom. Com van acabar les coses a Haven?

Bayta girà el cap.

El coronel Pritcher prosseguí amb vehemència.

—Funciona amb els mons de la mateixa manera que amb els individus. Podeu vosaltres suportar una força que us faci rendir a plaer i convertir algú en un fidel servidor quan ho desitgi?

—I com puc saber jo que això és cert? —preguntà Toran.

—Com es pot explicar la caiguda de la Fundació i la de Haven altrament? Com pot explicar-se la meva conversió sinó? Pensi, home! Què ha fet vostè, o jo mateix, o tota la Galàxia, en contra del Mul en tot aquest temps? Hem fet alguna cosa?, per petita que sigui?

Toran acceptà el repte.

—Per la Galàxia, sí que puc! —I amb un sobtat accés de violenta satisfacció cridà—: El seu meravellós Mul diu que té contactes amb Neotrantor gràcies als quals ens podien haver deturat segons vostè, oi? Doncs aquests contactes estan morts o pitjor encara. Vam matar el príncep hereu i vam deixar l’altre absolutament idiotitzat. El Mul no ens va pas deturar, i moltes més coses que s’han fet.

—Bé, no és exactament així. No eren pas al nostre servei, aquests homes. El príncep hereu era una mediocritat i a més es torrava. L’altre home, Commason, és totalment estúpid. Tenia poder en el seu món però això no li impedia pas ser viciós, malèfic i un total incompetent. No teníem res a veure amb ells, de fet. Eren, en un sentit, només titelles…

—Van ser ells qui ens van detenir, o si més no, van intentar-ho.

—Altre cop he de dir que no. Commason tenia un esclau personal, un home anomenat Inchney. Fou idea d’aquest home la detenció. És vell però servirà per als nostres propòsits momentanis. A ell no l’hauríeu pogut matar, veieu?

Bayta es tombà cap a ell. No havia ni tan sols tocat la seva tassa de te.

—Però, segons les seves pròpies paraules, les seves emocions estan controlades. Vostè té fe absoluta en el Mul, una fe antinatural i malaltissa. Quin valor tenen, doncs, les seves opinions? Ha perdut tota la capacitat de pensar objectivament.

—Està equivocada —el coronel bellugà el cap lentament—. L’únic inamovible són les meves emocions, no pas la meva capacitat de raciocini que és la mateixa de sempre. Pot ser que estigui influïda en una certa direcció per les meves emocions condicionades, però no es veu forçada. I hi ha coses que puc veure, ara que estic lliure de la meva pròpia tendència emocional, amb més claredat que no pas abans.

»M’adono que el programa del Mul és intel·ligent i valuós. En el temps que fa que m’han convertit, he seguit la seva carrera des dels seus inicis fa set anys. Amb el seu poder mental de mutant, va començar per vèncer un cabdill i tota la seva banda. Amb tot això i el seu poder, va conquerir un planeta. Amb això i el seu poder, va estendre la seva influència fins a tocar el món de Kalgan i vèncer el seu cabdill militar. Cada pas segueix l’anterior amb una lògica absoluta. Amb Kalgan a la butxaca, va aconseguir una flota de primera classe, i amb això i tot el seu poder, va poder atacar la Fundació.

»La Fundació és la clau. És l’àrea de més gran concentració industrial de tota la Galàxia, i ara que la tècnica atòmica és a les seves mans és l’amo veritable de la Galàxia. Amb aquestes tècniques i el seu poder pot forçar els vestigis de l’Imperi a reconèixer la seva autoritat i, eventualment, amb la mort del vell emperador, que és ben boig i ja no és gaire d’aquest món, podria ser coronat emperador ell mateix. Aleshores, tindria tant el títol com el domini. Amb tot això, i el seu poder, quin és el món d’aquesta Galàxia que se li pot enfrontar?

»En aquests darrers anys, ha establert un nou Imperi. En set anys, en altres paraules, haurà dut a terme el que tota la psicohistòria de Seldon no podria haver fet ni en menys de set-cents. Finalment, la Galàxia coneixerà l’ordre i la pau.

»I això no ho podeu pas impedir, com tampoc no podríeu deturar amb la força de les vostres espatlles el pas d’un planeta.

Un llarg silenci seguí el discurs de Pritcher. El te que li quedava s’havia refredat. Va buidar la seva tassa i la va tornar a omplir. Lentament, va anar-se-la bevent. Toran es mossegava nerviosament les ungles. El rostre de Bayta era fred, distant i pàl·lid.

Després, digué amb una veu molt prima:

—No estem convençuts. Si el Mul vol convèncer-nos, que vingui ell mateix a fer-ho. Va lluitar contra ell fins al moment de la seva conversió, oi?

—Sí —afirmà el coronel solemnement.

—Aleshores, concedeixi’ns el mateix privilegi.

El coronel Pritcher s’alçà i, en to decidit i irrevocable, digué:

—Així, doncs, me’n vaig. Tal com he dit abans, la meva missió aquí no us afecta pas. No crec pas que em calgui informar de la vostra presència. No és pas feina meva. Si el Mul desitja que sigueu detinguts, ben segur que té altres homes a qui encarregar-los la feina, i sereu detinguts. Però, pel que fa a mi, no contribuiré en més del que se m’exigeixi.

—Gràcies —digué Bayta en to fingit.

—Respecte a Magnifico. On és? Surt d’aquí, Magnifico, no et faré cap mal…

—Què li farà? —preguntà Bayta amb sobtada animació.

—Res. Les meves instruccions no el mencionen pas, tampoc. He sentit a dir que el buscaven, però el Mul el trobarà quan li convingui. No en diré res. Una encaixada?

Bayta negà amb el cap. Toran se’l mirà amb menyspreu.

El coronel abaixà gairebé imperceptiblement les espatlles. Caminà cap a la porta, es girà i digué:

—Ah, una última cosa. No penseu pas que no m’adono de la raó de la vostra obstinació. Se sap que busqueu la Segona Fundació. El Mul, en el seu moment, prendrà les mesures adients. Res no pot ajudar-vos… Però jo us vaig conèixer en altres temps, potser hi ha quelcom en la meva consciència que m’ha portat a actuar així. De tota manera, us he intentat ajudar i estalviar-vos el perill final abans no fos massa tard. Adéu-siau.

Saludà secament i desaparegué.

Bayta es girà cap a Toran, que estava tot silenciós, i murmurà:

—Fins i tot tenen coneixement de la Segona Fundació.

En l’amagada biblioteca, Ebling Mis, ignorant tot això, s’arraulia sota l’única espurna de llum que brillava en aquella tenebra i remugava triomfalment per a ell mateix.





25. Mort d’un psicòleg


Després d’allò, a Ebling Mis ja només li quedaven dues setmanes de vida. I en aquelles dues setmanes Bayta el va veure tres vegades. La primera fou la nit que va seguir la visita del coronel Pritcher. La segona fou una setmana més tard i la tercera una setmana encara més tard —el darrer dia—, el dia que Mis morí.

La primera vegada, quan el coronel Pritcher se’n va haver anat, Toran i Bayta van passar una hora donant voltes i voltes a l’assumpte com si haguessin pujat en uns cavallets, ben poc divertits per cert.

—Tori, anem a veure Ebling —proposà Bayta.

—Creus que ens podrà ajudar? —respongué Toran tot desanimat.

—Nosaltres només som dos. Ens ajudarà compartir aquesta feixuga càrrega. Potser ens podrà ajudar.

—Ha canviat —constatà Toran—. Ha perdut pes. S’ha tornat una mica inconsistent, com una ploma, com un borrissol de llana. —I amb els dits anava fent gestos a l’aire, metafòricament—. De vegades em penso que ja no ens podrà ajudar mai més. De vegades em penso que no s’hi pot fer res.

—No diguis això! —exclamà Bayta retenint l’alè—. Quan dius aquestes coses em fa l’efecte que el Mul ja ens té. Diguem-li a Ebling, Tori, ara mateix!

Ebling Mis alçà els ulls de la seva llarga taula, i se’ls mirà amb l’esguard perdut mentre s’acostaven. Els pocs cabells que li quedaven estaven tots despentinats i amb els llavis feia sorolls inintel·ligibles.

—Eh? —féu—. Que em buscaven?

—Que l’hem despertat? Vol que ens n’anem? —digué Bayta ajupida davant dels seus peus.

—Anar-vos-en? Qui hi ha? Bayta? No, no queda’t. Que no hi ha cadires? N’he vist allà… —digué assenyalant amb el dit de forma imprecisa.

Toran acostà dues cadires. Bayta s’assegué i agafà una de les flàccides mans del psicòleg entre les seves.

—Podem parlar amb vostè, doctor? —ben poques vegades utilitzava el títol.

—Que passa alguna cosa? —Una espurna de llum il·luminà la seva mirada perduda. El color li va tornar a les galtes—. Passa alguna cosa?

—El capità Pritcher ha estat aquí —digué Bayta—. Deixa’m parlar a mi, Tori. Se’n recorda del capità Pritcher, doctor?

—Sí, sí… —es pessigà els llavis amb els dits i després els deixà anar—. Un home alt, un demòcrata.

—Sí, ell. Ha descobert la mutació del Mul. Ha estat aquí, doctor, i ens ho ha dit.

—Però això no és cap novetat. La mutació del Mul jo ja l’havia descoberta. —I amb una sincera sorpresa—. Que no us ho havia dit? Que m’havia oblidat de dir-vos-ho?

—Oblidat de dir-nos què? —preguntà immediatament Toran.

—Que havia descobert quina era la mutació del Mul, naturalment. Actua sobre les emocions. El control emocional! No us ho havia dit? I per què me’n devia oblidar? —I es mossegà el llavi inferior amb un aire pensatiu.

Aleshores, molt lentament, la seva veu recuperà vitalitat i les parpelles se li obriren com si el seu cervell adormit hagués pres un trajecte ben traçat. Parlava com si estigués somniant, mirant un punt inexistent entre els seus dos interlocutors en comptes de mirar-los a ells.

—És realment ben simple. En la matemàtica de la psicohistòria, naturalment, es resol de seguida amb una equació de tercer grau, sense necessitat de més complicacions. Però deixem això. Es pot explicar a grosso modo en termes ordinaris… i és entenedor, la qual cosa no és habitual en els fenòmens psicohistòrics.

»Només cal preguntar-se què pot capgirar l’acurat esquema psicohistòric de Seldon, eh? —I es mirà l’un i l’altre amb un posat d’ansietat—. Quins eren els postulats originals de Seldon? En primer lloc que no hi hauria cap canvi fonamental en la societat humana durant els mil anys següents.

»Per exemple, suposem que s’esdevé un gran canvi en la tecnologia de la Galàxia, com és ara el descobriment d’un nou principi per a la utilització de l’energia, o el perfeccionament de l’estudi de la neurobiologia electrònica. Els canvis socials convertirien en obsoletes les equacions de Seldon. Però això no ha succeït, oi?

»O bé suposeu, per exemple, que s’inventés una nova arma, fora de la Fundació, capaç de contrarestar tot l’armament de la Fundació. Això podria causar una desviació catastròfica, tot i que fos menys probable. Però ni tan sols això ha succeït. El depressor del camp atòmic del Mul era una arma ben matussera que podia ser neutralitzada. I aquesta era l’única novetat que ha presentat.

»Però hi havia un segon postulat, un de més subtil! Seldon suposava que la reacció humana enfront d’un estímul romandria constant. Admetent que la primera hipòtesi sigui certa, la segona ja no s’aguanta! Algun factor deu estar capgirant i distorsionant les respostes emocionals dels éssers humans o Seldon no hauria fracassat i la Fundació no hauria caigut. I quin factor podria ser, sinó el Mul?

»Tinc raó? Hi ha alguna falla en el meu raonament?

La mà molsudeta de Bayta li va donar copets afectuosos a la seva.

—Cap falla, Ebling.

Mis estava content com un nen.

—D’això se’n dedueixen moltes més coses amb la mateixa facilitat. Us he de dir que de vegades em pregunto què passa dintre meu. Em sembla recordar el temps quan tantes coses eren un misteri per a mi, ara que ho veig tot tan clar. No hi ha més problemes. M’enfronto a allò que en podria ser un, i tot i així, en el meu interior, ho veig i ho comprenc tot. I les meves hipòtesis, les meves teories, no fan més que confirmar-m’ho. Hi ha alguna cosa dins meu que m’empeny… sempre endavant… de tal manera que no puc parar… i no tinc ganes ni de menjar ni de dormir… només de continuar avançant… avançant… més i més…

La seva veu era tan sols un murmuri, es va passar la mà envellida, blavosa per les venes que se li transparentaven, tremolant pel front. Hi havia una lluentor frenètica en els seus ulls que s’anà esvanint a poc a poc fins a desaparèixer.

—Llavors, no us vaig parlar dels poders de mutant del Mul? Però, i vosaltres com ho heu sabut?

—Ha estat el capità Pritcher, Ebling —digué Bayta—. Se’n recorda?

—Ell us ho ha dit? —preguntà un xic ofès—. I, ell, com ho ha descobert?

—Està sota el poder del Mul. Ara és coronel, un dels homes del Mul i ens ha dit el mateix que vostè, i ens ha aconsellat que ens rendíssim.

—Aleshores el Mul sap que som aquí? M’he d’afanyar… On és Magnifico? Que no és amb vosaltres?

—Magnifico està dormint —respongué Toran amb impaciència—. És mitjanit passada, sap?

—Ah, sí? Aleshores… que estava dormint quan heu vingut?

—Sí —afirmà Bayta tota decidida—, i no el deixarem pas que es torni a posar a treballar, a vostè tampoc. Ara se n’anirà a dormir. Au, Tori, ajuda’m. Calmi’s, Ebling, i encara hauria d’estar content que no el posi sota la dutxa. Treu-li les sabates, Tori, i demà baixaràs a buscar-lo i el trauràs a fora perquè prengui l’aire, si convé arrossegant-lo. Abans que s’acabi de pansir. Miri’s la cara que fa, Ebling, aviat li sortiran teranyines. Que no té gana?

Ebling Mis bellugà el cap i es mirà Bayta amb un posat confús.

—Vull que feu venir Magnifico aquí demà al matí —murmurà.

Bayta l’acotxà tot dient:

—Demà em tindrà aquí baix amb roba neta. Es prendrà un bon bany, sortirà a donar un volt per la granja i que li toqui una mica el sol.

—No ho faré pas —digué dèbilment Mis—. Em sentiu? Tinc massa feina. —Els seus cabells esparsos es van escampar pel coixí com si tingués una aurèola d’argent al voltant del cap. La seva veu era un murmuri confidencial—. Voleu trobar la Segona Fundació, oi?

Toran es girà de seguida i es va asseure en una punta del seu llit improvisat.

—Què diu de la Segona Fundació, Ebling?

El psicòleg tragué un braç de dins del llit i amb els seus dits cansats s’arrapà a la màniga de Toran.

—Les Fundacions van ser establertes en una gran Convenció Psicològica presidida per Hari Seldon. Toran, he localitzat les actes d’aquesta convenció. Vint-i-cinc rodets gruixuts de pel·lícula. Ja n’he mirat uns quants.

—I bé?

—Bé, doncs resulta que és molt fàcil de localitzar la Primera Fundació a partir d’aquestes dades, si es tenen coneixements de psicohistòria. Sovint s’hi fa referència, si s’entenen les equacions, però, Toran, no hi ha cap referència enlloc, ningú no menciona la Segona Fundació.

Toran arrufà les celles.

—Que no existeix? —preguntà Toran.

—Naturalment que existeix —exclamà Mis, tot enfadat—. Qui ha dit que no existís? Però se’n parla menys. La seva importància i tot el que l’envolta estan més ben amagats. És la més essencial de les dues, la que compta! I tinc les actes de la Convenció de Seldon. El Mul encara no ha guanyat…

Sense fer soroll, Bayta va apagar els llums.

—A dormir!

Silenciosament, Toran i Bayta se n’anaren cap a les seves habitacions.

L’endemà, Ebling Mis es va banyar i es va vestir, va veure el sol de Trantor i va sentir el vent a la pell per darrera vegada. Al final del dia ja tornava a estar immers en les profunditats de la biblioteca i no en va tornar a sortir.

La setmana següent, la vida va tornar a trobar la seva rutina. El sol de Neotrantor era una estrella lluminosa i encalmada en el cel nocturn de Trantor. Tothom a la granja estava ocupat amb la sembra de primavera. Els terrenys de la Universitat seguien essent erms. La Galàxia semblava ben buida. El Mul potser no havia existit mai.

Bayta pensava tot això mentre mirava com Toran encenia amb molta cura un cigar i contemplava els trossos de cel blau que es feien visibles entre les altes torres metàl·liques que encerclaven l’horitzó.

—Quin dia més bonic —digué Toran.

—Sí que és bonic. Ho has posat tot a la llista, Tori?

—Tot: mantega, una dotzena d’ous, mongeta tendra… Ho tinc tot apuntat aquí, Bayta. No hi falta res.

—Molt bé. I assegura’t que la verdura sigui de la darrera collita i no relíquies de museu. Per cert, has vist Magnifico enlloc?

—No, des de l’hora d’esmorzar. M’imagino que deu ser a baix amb Ebling mirant un llibre-film.

—Perfecte. Ah!, i no perdis el temps, necessito els ous per sopar.

Toran se n’anà somrient i fent un gest de comiat amb la mà.

Bayta girà cua així que Toran es perdé de vista per entre el laberint de metall. Un cop davant la porta de la cuina, dubtà un instant, girà cua lentament i es ficà per la columnata que conduïa a l’ascensor que menava directament a la biblioteca.

Ebling Mis era allà, amb el cap inclinat sobre els objectius del projector, immòbil, en una postura de recerca incansable. Magnifico seia al seu costat, recargolat sobre una cadira, amb la mirada aguda i amatent, un manyoc de membres i un nas que encara accentuava més la magror de la seva cara.

—Magnifico… —digué Bayta, suaument.

Magnifico es posà dret. La seva veu era un murmuri.

—Senyora meva!

—Magnifico —digué Bayta—, Toran se n’ha anat a la granja i no tornarà fins d’aquí a una estona. Series tan amable d’anar-li a portar un missatge que ara t’escriuré?

—Encantat, senyora meva. Els petits serveis que li pugui fer només me’ls ha de demanar, estic ansiós per complaure-la.

Estava tota sola amb Ebling Mis que encara no s’havia mogut. Amb fermesa posà la seva mà sobre l’espatlla del psicòleg.

—Ebling…

Ell se sobresaltà fent un petit crit.

—Què passa? —arrugà els ulls—. Ets tu, Bayta? On és Magnifico?

—L’he enviat a fer-me un encàrrec. Volia estar un moment sola amb vostè. —Pronunciava les paraules lletrejant exageradament—. Vull parlar amb vostè, Ebling.

El psicòleg va fer un moviment com per girar-se cap al seu projector, però la mà de Bayta era ben ferma. Notava l’os de l’espatlla d’Ebling per sota la màniga ben clarament. La carn semblava que se li hagués fos des de la seva arribada a Trantor. Tenia la cara ben seca, groguenca i una barba de tres dies. Les seves espatlles eren visiblement encorbades fins i tot quan estava assegut.

—No l’estarà pas molestant, Magnifico? Sembla que s’està aquí nit i dia.

—No, no, no! Gens ni mica. Bé, de fet, no me’n preocupo. S’està callat i mai no em destorba. Algunes vegades em porta i em desa els films que li demano, sembla com si sabés el que vull sense demanar-li. Deixa’l que s’estigui aquí.

—D’acord… però, Ebling, no li sembla estrany? Em sent Ebling? No li fa pensar res?

Apropà una cadira al seu costat i es quedà mirant-lo fixament com si li volgués treure la resposta de la mirada.

—No —negà Ebling amb el cap—. Què vols dir?

—Vull dir que tant vostè com el coronel Pritcher asseguren que el Mul pot condicionar les emocions dels éssers humans. Però, n’estan segurs? No és Magnifico una negació d’aquesta teoria?

Es féu un silenci.

Bayta reprimí un fort desig de sacsejar el psicòleg.

—Què li passa, Ebling? Magnifico era el bufó del Mul. Per què no el va condicionar per tal que li fos fidel? Com és que ell es l’únic dels qui han estat en contacte amb el Mul, que l’odia tant?

—Però… sí que va ser condicionat, Bay. Oh, i tant si ho va ser! —Semblava com si anés guanyant seguretat a mesura que parlava—. O és que creus que el Mul tracta el seu bufó de la mateixa manera que tracta els seus generals? Necessita fidelitat i fe en els seus generals, però en el seu bufó només vol que el temi. No t’adones que l’estat de por contínua de Magnifico és patològic? Suposes que és natural per a un ésser humà estar constantment aterrit com ho està ell? Una por tan tremenda es fa còmica. Era probablement còmic per al Mul… i a més útil, perquè va dificultar l’ajuda que hauríem d’haver obtingut de Magnifico molt abans.

—Vol dir que la informació que Magnifico ens va donar del Mul era falsa? —preguntà Bayta.

—Era destarotadora. Estava deformada per una por patològica. El Mul no és el gegant físic que Magnifico creu. Molt probablement és un home corrent, llevat del seu poder mental. Però si el divertia d’aparèixer com a un super-home davant del pobre Magnifico… —El psicòleg arronsà les espatlles—. En tot cas, la informació de Magnifico no té cap mena d’importància a hores d’ara.

—Què en té, doncs?

Però Mis es va desfer d’ella i tornà al seu projector.

—Què és, doncs —repetí ella— la Segona Fundació?

Els ulls del psicòleg es clavaren en Bayta.

—No t’he dit res d’això? No recordo haver-te’n dit res. Encara no estic preparat. Què t’he dit exactament?

—Res —digué Bayta amb veu intensa—. Oh, per la Galàxia!, no m’ha dit res, però n’estic ansiosa perquè em trobo mortalment cansada. Quan ho acabarà tot això?

Ebling Mis se la mirà amb una vaga tristesa.

—Bé, ara, estimada Bayta… no et volia pas ferir. De vegades m’oblido de qui són els meus amics. De vegades em fa l’efecte que no n’he de dir res a ningú. Haig de guardar el secret… però del Mul, no pas de tu, estimada Bayta.

I li donà copets afectuosos a l’espatlla amb una feble tendresa.

—I, què hi ha de la Segona Fundació? —preguntà ella.

La veu d’Ebling es convertí en un murmuri prim, sibilant i automàtic.

—Saps la meticulositat amb què Seldon n’amagà les traces? Les actes de la Convenció de Seldon no m’haurien servit de res fins fa un mes, quan em va venir una estranya inspiració. Fins i tot ara, encara em sembla confús. Els documents de la Convenció són sovint obscurs. Més d’un cop em pregunto si els membres de la Convenció sabien tot el que Seldon tenia al cap. De vegades em sembla que utilitzava la Convenció només com una façana gegantesca, darrere la qual ell tot sol va bastir l’estructura…

—De la Fundació? —preguntà ansiosament Bayta.

—De la Segona Fundació! La nostra Fundació era ben simple. Però la Segona Fundació era només un nom. Se’n parlava, però si hi havia detalls els amagaven dins les matemàtiques. Hi ha encara moltes coses que ni tan sols començo a entendre, però durant set dies, els fragments s’han començat a ajuntar per formar una vaga imatge.

»La Fundació número u era un món de científics físics. Representava la concentració de la ciència agonitzant de la Galàxia sota les condicions necessàries per fer-la reviure. No s’hi va incloure psicòlegs. Era una curiosa distorsió que havia de tenir un propòsit. L’explicació habitual era que la psicohistòria de Seldon funcionava millor si les unitats individuals (els éssers humans) en acció no tenien coneixements d’allò que s’anava a esdevenir i, en conseqüència, reaccionaven de forma natural a totes les situacions. Em segueixes, estimada Bayta?

—Sí, doctor.

—Aleshores, escolta atentament. La Fundació número dos era un món de científics mentals. Era la imatge reflectida del nostre món. La psicologia, no pas la física, hi predominava. —I amb un to triomfant afegí—: Ho entens?

—No —respongué ella.

—Però pensa, Bayta, fes servir el teu cap. Seldon sabia que la seva psicohistòria només podia predir probabilitats, no pas certeses. Sempre hi havia un marge d’error i, a mesura que el temps passava, aquest marge creixia en progressió geomètrica. Seldon, naturalment, ens en volia protegir tant com fos possible. La nostra Fundació era científicament poderosa. Podia conquerir exèrcits i armes. Podia oposar la força a la força. Però, i enfront de l’atac d’un mutant mental com el Mul?

—Això ho havien de resoldre els psicòlegs de la Segona Fundació —respongué Bayta sentint com l’excitació li anava pujant pel cos.

—Sí, sí, sí! Exactament!

—Però, fins ara, no han pas fet res.

—I tu, com ho saps que no han fet res?

—De fet no ho sé pas —considerà Bayta—. Vostè té proves que ens hagin ajudat?

—No. Hi ha molts factors dels quals no en sé res. La Segona Fundació no es va pas establir totalment desenvolupada, igual com va passar amb la primera. Ens vam anar desenvolupant a poc a poc i vam anar augmentant la nostra força; a ells els pot molt bé haver succeït de la mateixa manera. Les estrelles saben a quin nivell està ara la seva força. Són suficientment forts per lluitar contra el Mul? I, en primer lloc, són conscients del perill? Tenen caps competents?

—Però si segueixen els plans de Seldon, aleshores el Mul ha de ser vençut per la Segona Fundació.

—Ara —féu Ebling Mis arrugant el seu rostre pensatiu—, ja hi tornem a ser. Però la Segona Fundació era una tasca més difícil que la Primera, la seva complexitat és molt més gran, i, en conseqüència, la seva probabilitat d’error també ho és. I si la Segona Fundació no venç el Mul, tot anirà malament, definitivament malament. És el final de la raça humana tal com la coneixem.

—No.

—Sí. Si els descendents del Mul hereten els seus poders mentals… S’adona del que representa? L’homo sapiens ja no pot competir. Hi hauria una nova raça dominant, una nova aristocràcia, i l’homo sapiens quedaria degradat a treballar com a esclau, seria una raça inferior. No és així?

—Sí, és així.

—O encara que per casualitat el Mul no establís una dinastia, encara podria establir un nou Imperi distorsionat dirigit pel seu poder personal. Moriria amb ell, la Galàxia tornaria a la seva situació anterior a ell, llevat que no hi hauria Fundacions al voltant de les quals un Segon Imperi sòlid i sa pogués prendre cos. Significaria milers d’anys de barbàrie sense un final a la vista.

—Què podem fer nosaltres? Podem avisar la Segona Fundació?

—Hem de fer-ho si no volem desaparèixer a causa de la ignorància, a la qual cosa no ens podem pas arriscar. Però no hi ha manera d’avisar-los.

—No hi ha cap manera?

—No sé pas com localitzar-los. Són «a l’altre extrem de la Galàxia», però això és tot, i podem triar entre milions de mons.

—Però Ebling, que no en diuen res? —digué assenyalant les pel·lícules que hi havia damunt la taula.

—No, res. No hi he trobat res… encara. El secret deu significar alguna cosa. Hi deu haver alguna raó… —Una expressió perplexa li tornà a la mirada—. Però ara desitjaria que marxessis. Ja he perdut prou de temps, i en queda molt poc… molt poc.

I es girà arrufant el front amb petulància.

—El seu marit ja és aquí, senyora meva —digué Magnifico, que s’havia acostat silenciosament.

Ebling Mis no va saludar el pallasso. Tornava a estar de cara al seu projector.

Aquell vespre, després que Bayta li hagués explicat tot, Toran parlà:

—I creus que hi és ben bé tot, Bay? Creus que no està…? —no va acabar de dir-ho.

—Està perfectament, Tori. Està malalt, ja ho sé. El canvi que s’ha esdevingut en ell, la pèrdua de pes, la manera com parla… està malalt. Però, pel que fa al tema del Mul o de la Segona Fundació o el que està treballant, cal escoltar-lo. És lúcid i clar com el cel de l’espai exterior. Sap de què està parlant. Jo el crec.

—Aleshores, hi ha esperança. —Era una mitja pregunta.

—Jo… Jo no ho sé pas. Potser sí! Potser no! A partir d’ara porto una arma. —I mentre parlava tenia una pistola atòmica lluent a la mà—. Només per si de cas, Tori, només per si de cas.

—Per si de cas què?

I Bayta esclafí a riure d’una manera histèrica.

—Tant és, no em facis cas. Potser jo també estic una mica boja, com… Ebling Mis.

En aquell moment a Ebling Mis li quedaven set dies de vida, i els set dies es van escolar, un després de l’altre, tranquil·lament.

Per a Toran van passar amb un cert estupor. Els dies que s’anaven fent més càlids i el silenci sord eren com una mena de letargia. Tot el que estava viu semblava haver perdut la seva qualitat d’acció per convertir-se en un mar d’hibernació.

Mis era una identitat amagada, el treball absorbent del qual no produïa res i no el feia conegut. Era com si visqués darrere una barricada. Ni Toran ni Bayta no el podien veure. Només les característiques d’intermediari de Magnifico provaven la seva existència. D’un Magnifico que s’havia tornat silenciós i pensatiu, anant amunt i avall amb les safates de menjar sense fer soroll, com si caminés de puntetes, com un testimoni amatent en el regne de la penombra.

Bayta s’havia tancat cada vegada més en ella mateixa. Havia perdut la seva vivacitat, la seva seguretat personal trontollava. A ella també se la veia preocupada i absorta i una vegada Toran la va trobar acariciant la seva arma. L’havia desada de seguida fent un somriure forçat.

—Què fas amb això, Bayta?

—La tinc entre les mans. Que és un crim?

—Et pots volar estúpidament el cervell.

—Tant és. Es perdria ben poc!

La vida marital li havia ensenyat la futilitat de discutir amb una dona quan està de mal humor. Arronsà les espatlles i se n’anà.

El darrer dia, Magnifico arribà davant d’ells gairebé sense alè. Els agafà pel braç tot espantat.

—El savi doctor els crida. No es troba bé.

I no es trobava bé. Estava ajagut al llit, amb els ulls estranyament grans i brillants. Anava tot brut, no semblava ell.

—Ebling! —exclamà Bayta.

—Deixa’m parlar —articulà penosament el psicòleg, alçant-se amb gran esforç amb la pobra ajuda del colze—. Deixeu-me parlar. Estic acabat, us deixo el meu treball. No he escrit notes, he destruït tots els números. Ningú altre no ho ha de saber. Tot ha d’estar en els vostres caps.

—Magnifico —digué Bayta amb una brusca franquesa—. Vés a dalt!

El pallasso s’aixecà i féu un pas enrere. Els seus ulls tristos es fixaren en Mis.

Mis féu un gest fatigat.

—No té importància; deixeu-lo que es quedi. Queda’t Magnifico.

El pallasso s’assegué de seguida. Bayta abaixà els ulls. Lenta, molt lentament es començà a mossegar el llavi inferior.

—Estic convençut que la Segona Fundació pot vèncer, si no és que el Mul se n’apodera prematurament. Ha mantingut el secret de la seva existència, no s’ha de revelar aquest secret, és fet amb intenció. Hi heu d’anar, la vostra informació serà vital… pot fer-ho canviar tot. Que em sentiu? —digué Mis amb veu enrogallada.

—Sí, sí —respongué Toran, cridant gairebé desesperat—. Digui’ns com s’hi va Ebling. On és?

—Us ho diré —murmurà el psicòleg.

Mai no va poder-ho dir.

Bayta, amb la cara pàl·lida com la d’un mort, alçà el braç que subjectava l’arma i disparà, i l’eco del tret ressonà per tota la biblioteca. El cos de Mis havia desaparegut de cintura cap amunt, i a la paret hi havia un forat. Els dits entumits de Bayta deixaren caure l’arma a terra.





26. Final de la recerca


No hi havia res a dir. L’eco del tret ressonà per totes les habitacions i acabà desapareixent en una remor ronca i agonitzant. Abans de deixar totalment de sentir-se, havia esmorteït el soroll metàl·lic de l’arma de Bayta en caure i del crit agut de Magnifico, i ofegat completament el bram inarticulat de Toran.

Es féu un silenci angoixant.

El cap de Bayta queia cap endavant, capbussat en la tenebra. Una llàgrima resplendí en baixar pel seu rostre. Bayta mai no havia plorat abans.

Els músculs del rostre de Toran de poc que no esclaten de la tensió, però no els relaxà pas… se sentia com si ja no pogués tornar a tancar les barres. La cara de Magnifico era una màscara impassible i sense vida.

Finalment, amb les mandíbules encara tenses, Toran aconseguí articular amb una veu que no semblava seva:

—Aleshores, tu també ets una criatura del Mul. Ha aconseguit tenir-te, doncs!

Bayta alçà els ulls i, amb el rictus del dolor, digué sarcàsticament:

—Jo, en poder del Mul? És ben irònic.

Somrigué fent un gran esforç i es tirà els cabells enrere. Lentament la seva veu retornà a la normalitat, o quasi.

—Ara ja ha acabat, ja t’ho puc dir, Toran. Quant de temps sobreviuré, no ho sé pas, però ara ja puc parlar…

Els músculs de Toran ara s’havien destensat i l’havien deixat abatut.

—Explicar-m’ho, Bay? De què hem de parlar?

—De la calamitat que ens persegueix. Ja ens n’havíem adonat, Tori. No te’n recordes? Com era que sempre teníem la desfeta als talons sense que aconseguís atrapar-nos mai? Érem a la Fundació i va caure mentre que els Mons Independents encara lluitaven… però nosaltres vam aconseguir marxar-ne a temps i anar a Haven. Érem a Haven i va caure mentre que els altres encara lluitaven… i una altra vegada vam poder fugir a temps. Vam arribar a Neotrantor i no hi ha dubte que ja estàvem sota el camp d’acció del Mul.

Toran escoltava sacsejant el cap.

—No ho entenc pas.

—Tori, aquesta mena de coses no passen a la vida real. Tu i jo som persones insignificants, un no va caient en un remolí polític després de l’altre contínuament durant un any… llevat que porti un remolí amb ell. Llevat que porti la font d’infecció amb ell! Ara, em comprens?

Toran tancà els llavis amb força. Tenia els ulls fixos en les restes del que havia estat un ésser humà, i li feia mal als ulls.

—Sortim d’aquí, Bay. Sortim a fora, a l’aire lliure.

Ara, a fora, el cel estava ennuvolat. El vent bufava a curtes ràfegues i despentinava Bayta. Magnifico els havia seguit i escoltava d’un tros lluny la conversa.

—Has matat Ebling Mis perquè creies que ell era el focus d’infecció? —digué Toran tot tens. Alguna cosa en l’esguard de Bayta el colpí i s’aturà—. Ell era el Mul? —murmurà, sense creure veritablement el significat de les seves paraules.

—El pobre Ebling, el Mul? —digué rient Bayta—. No, per la Galàxia! No el podria pas haver matat si hagués estat el Mul. Hauria detectat l’emoció prèvia al moviment i l’hauria canviada per amor, devoció, adoració, terror o qualsevol altra que hagués volgut. No, jo he matat Ebling perquè no era el Mul. L’he matat perquè sabia on era la Segona Fundació, i al cap de dos segons el Mul hauria sabut el secret.

—Hauria revelat el secret al Mul —repetí Toran estúpidament—. Hauria revelat al Mul…

I aleshores féu un crit molt agut i es girà a contemplar el pallasso amb un aire esgarrifat.

—No serà pas Magnifico? —Toran murmurà la pregunta.

—Escolta! —digué Bayta—. Recordes què va passar a Neotrantor? Un home va morir sense que ningú no el toqués. No és cert? Magnifico va tocar el seu visi-sonor i, en acabat, el príncep hereu era mort. Així, doncs, no és estrany? No és estrany que una criatura que té por de tot, aparentment indefensa tingui la capacitat de matar a voluntat?

—La música i els efectes lluminosos —digué Toran— tenen un efecte emocional profund…

—Exactament, un efecte emocional. I ben gran. Els efectes emocionals resulten ser l’especialitat del Mul. Això, naturalment, pot considerar-se que és una coincidència. I una criatura que pot matar per suggestió també pot ser poruga. Ben cert, el Mul deu haver actuat sobre el seu esperit, i aquesta podria ser una explicació. Però, Toran, jo vaig rebre una mica d’aquesta composició en visi-sonor i va ser suficient per fer-me sentir la mateixa desesperació que vaig experimentar a la Volta del Temps i a Haven. Toran, no em puc equivocar en aquest sentiment.

El rostre de Toran s’anava enfosquint.

—Jo… també el vaig sentir, me n’havia oblidat. Mai no m’hauria cregut…

—Fou en aquell moment que em va passar pel cap la idea per primer cop. Era només una vaga intuïció… una suposició, si tu vols. No tenia res sobre què basar-me. I llavors en Pritcher ens va explicar la mutació del Mul, i tot d’una se’m va fer clar. Era el Mul qui havia provocat la sensació de desesperació en la Volta del Temps, era Magnifico qui la va crear a Neotrantor. Era la mateixa emoció. Per tant el Mul i Magnifico eren la mateixa persona. Veus com concorda meravellosament bé, Tori? No et recorda un axioma de geometria?… dues coses iguals a una tercera són iguals entre elles?

Era al caire de la histèria, però va fer un gran esforç per contenir-se i continuar:

—El descobriment em va esgarrifar mortalment. Si Magnifico era el Mul podia saber les meves emocions i modificar-les per als seus propòsits. Vaig procurar que no sospités. L’evitava. Per sort, ell també m’evitava, estava massa interessat en Ebling Mis. Vaig planejar matar Ebling Mis abans que parlés. Ho vaig planejar en secret (tan secretament com vaig poder), tan secretament que ni gosava dir-m’ho a mi mateixa. Si hagués pogut matar al propi Mul… però no podia córrer el risc. Podria haver-se’n adonat, i ho hauria engegat tot en orris.

Semblava que se li haguessin escolat les emocions.

—És impossible —digué Toran en un to dur i definitiu—. Mira-te’l quin aspecte més deplorable té. Ell, el Mul? Ni tan sols sent el que diem.

Però quan el seu esguard seguí el dit que assenyalava, Magnifico estava dret i ben alerta, amb la mirada vivaç i lluent. La seva veu ja no tenia la traça del seu curiós accent.

—L’estic escoltant, amic meu. Només és que estic rumiant com és que jo, amb tota la meva astúcia i capacitat de previsió, he pogut cometre un error tan gran, i perdre tant.

Toran féu un pas enrere, com si temés que el bufó el pogués tocar o que el seu alè el contaminés.

—Jo sóc el Mul —digué Magnifico assentint per respondre una pregunta que no li havia estat formulada.

Havia deixat de semblar un ésser grotesc; els seus membres prims, el seu nas de ganxo havien perdut les seves qualitats humorístiques. La seva por havia desaparegut, semblava molt segur d’ell mateix. Dominava plenament la situació, hi estava avesat.

—Poden seure —digué amb un aire tolerant—. Tant per tant val més repapar-se bé i estar còmode. S’ha acabat el joc, i m’agradaria contar-vos una història. És una debilitat meva… m’agrada que la gent em comprengui.

I els seus ulls, en mirar Bayta, eren encara els ulls foscos i tendres de Magnifico, el bufó.

—No hi ha realment res en la meva infantesa —començà dient, repassant els seus records— que vulgui recordar. Potser ho entendran si els dic que la meva magror és glandular, i que el nas que tinc, el tinc de naixement. No em va ser possible tenir una infantesa normal. La meva mare va morir abans de veure’m. No vaig conèixer el meu pare. Vaig créixer a l’atzar, amb l’esperit torturat i ferit, ple d’odi envers els altres i d’autocompassió per mi mateix. Llavors ja se’m coneixia com un nen estrany. Tots em deixaven de banda, la majoria per rebuig al meu físic, alguns per por. I van produir-se estranys incidents… Bé, tant li fa! Van passar prou coses com perquè el capità Pritcher pogués deduir de les seves investigacions sobre la meva infantesa que jo era un mutant, mentre que jo no ho vaig saber fins als vint anys.

Toran i Bayta l’escoltaven de lluny. La remor de la seva veu els anava esmicolant per dins, asseguts al terra on eren, gairebé sense que s’adonessin. El bufó —o el Mul— es passejava pel seu davant fent petites passes, parlant amb el cap baix i els braços creuats.

»Tot aquest assumpte del meu poder sembla que em va anar venint a poc a poc, en diferents estadis. Fins i tot cap al final no m’ho podia creure. Per a mi, la ment dels homes és una mena de quadrant, amb indicadors que assenyalen l’emoció dominant. És una comparació ben poc afortunada, però com els ho podria explicar altrament? Lentament, vaig adonar-me que podia actuar en aquestes ments i moure l’indicador per situar-lo en el punt que desitgés i que podia mantenir-lo allà per sempre més. I encara vaig trigar més temps a adonar-me que els altres no ho podien fer.

»Però la consciència del meu poder m’arribà finalment, i amb ella, el desig de compensar la desgraciada posició de la meva infantesa. Potser puguin comprendre-ho. Potser puguin intentar comprendre-ho. No és fàcil ser un monstre… tenir un esperit, capacitat de comprendre, i ser un monstre. Burles i crueltat! Ser diferent! No ser com els altres! Mai no hi deuen haver pensat!

Magnifico alçà els ulls al cel, es balancejà sobre els seus talons i reprengué el fil:

»Però vaig acabar aprenent i vaig decidir que la Galàxia i jo podíem fer torns. Jo ja havia tingut paciència durant vint-i-dos anys! Ara em tocava a mi! Serien els altres que farien la feina! I la Galàxia tenia un gran avantatge. Jo només era un i ells eren bilions!

Féu una pausa per mirar Bayta de cua d’ull.

»Però tenia una debilitat. Jo no era ningú per mi mateix. Si aconseguia de guanyar poder, només seria per mitjà dels altres. L’èxit em va venir per mediació dels altres. Sempre! Era tal com Pritcher ho va dir. Per mitjà d’un pirata, vaig obtenir la meva primera base d’operacions. A través d’un industrial vaig aconseguir tenir un peu posat sobre un planeta. Gràcies a tota una sèrie d’altres individus, acabant pel cabdill militar de Kalgan, vaig apoderar-me de Kalgan i de la seva flota. Després d’això, va venir la Fundació… i és en aquesta part de la història que surten vostès dos.

»La Fundació —digué suaument— era la tasca més difícil amb què m’enfrontava. Per vèncer-la, havia de conquerir, desmuntar o inactivar una part extraordinària de la seva classe dominant. Ho podia haver fet partint de zero, però vaig veure un camí més curt i el vaig agafar. Després de tot, el fet que un home pugui aixecar un pes de dos-cents cinquanta quilos no vol pas dir que tingui ganes de fer-ho a cada moment. El control emocional que exerceixo no és pas una tasca fàcil, prefereixo no fer-ne ús, llevat que no sigui imprescindible. De manera que vaig acceptar aliats en el meu primer atac a la Fundació.

»Fent-me passar pel meu propi bufó, vaig anar cercant l’agent o agents de la Fundació que havien enviat a Kalgan per investigar la meva humil persona. Ara sé que era Han Pritcher qui jo buscava. Per un cop de sort, els vaig trobar a vostès en comptes d’ell. Tinc poder telepàtic però no és total i, senyora meva, vostè era de la Fundació. Això em va induir a error. No va pas ser fatal, perquè Pritcher es va ajuntar amb vostès després, però va ser el punt inicial d’un error que, aquest sí, ha resultat fatal.

Toran es va agitar per primer cop.

—Au, vinga! —digué en un to ofès—. Vol dir que quan vaig fer front al tinent aquell de Kalgan només amb una arma d’estabornir a la mà i el vaig rescatar, va ser sota l’efecte del seu control emocional? —Badallava—. Vol dir que des del principi m’ha manipulat?

Magnifico dibuixà un lleu somriure en els seus llavis.

—I per què no? Creu que no és probable? Pregunti’s, aleshores, si hauria arriscat la seva vida per un grotesc estranger que mai no havia vist abans, si hagués estat en el seu seny. M’imagino que després es devia sorprendre de la seva pròpia reacció.

—Sí —digué Bayta, des de lluny—. Això és el que li va passar. És cert.

—De fet —continuà el Mul—, Toran no corria cap perill. El tinent tenia ordres estrictes de deixar-nos marxar. Així és que nosaltres tres i Pritcher vam anar a la Fundació… i s’adonaren de com la meva campanya prengué forma ben aviat. Pritcher va ser sotmès a un consell de guerra i nosaltres hi érem presents, jo ja començava a actuar. Els jutges militars d’aquell procés més endavant van comandar els seus esquadrons al combat. Van rendir-se amb relativa facilitat, i la meva flota va guanyar la batalla de Horleggor i altres afers de menor importància.

»Per mitjà de Pritcher, vaig conèixer el doctor Mis, el qual em va comprar un visi-sonor, per iniciativa enterament seva i això simplificà molt la meva tasca, només que no va ser enterament per iniciativa seva.

—Aquells concerts! —interrompé Bayta—. He intentat buscar-los una explicació. Ara ho entenc.

—Exactament —digué Magnifico—, el visi-sonor actua com a concentrador. En certa mesura, és un aparell molt primitiu per al control emocional. Amb aquest aparell puc manipular gran quantitat de gent o bé individus amb més intensitat. Els concerts que vaig fer a Terminus i a Haven, abans de les seves respectives caigudes, van contribuir a la desfeta general. Sense el visi-sonor hauria pogut fer emmalaltir greument el príncep hereu de Neotrantor, però mai no l’hauria pogut matar. Ho entén?

No esperà la resposta.

—Però Ebling Mis va ser el meu descobriment més important. Podia haver estat… —Magnifico parlava amb pena; seguidament continuà sense aturar-se—: Hi ha una faceta especial del control emocional que desconeixen: la intuïció, la perspicàcia o la tendència al pressentiment, com li vulguin dir, pot ser tractada com una emoció. Si més no, jo puc tractar-la així. Comprenen el que els dic, oi?

»La ment humana treballa a baix rendiment. Normalment es parla d’un vint per cent. Quan, momentàniament, arriba una guspira de més intensitat d’energia se’n diu pressentiment o intuïció. Ben aviat em vaig adonar que era capaç d’induir un ús continuat del cervell a alt rendiment. És un procés mortal per a l’individu seleccionat, però és útil… El depressor de camp atòmic que vaig utilitzar en contra de la Fundació era el resultat de la pressió exercida sobre un tècnic de Kalgan.

»Ebling Mis era la diana. Les seves potencialitats eren altíssimes i jo el necessitava. Fins i tot abans que la meva guerra amb la Fundació hagués començat, jo ja havia enviat delegats a negociar amb l’Imperi. Fou en aquell moment que vaig començar a cercar la Segona Fundació. Naturalment, no la vaig trobar. Però, sabia que l’havia de trobar… i Ebling Mis era la resposta. Amb la seva ment treballant a alt rendiment, hauria possiblement pogut duplicar el treball de Hari Seldon.

»En part ja ho va fer. Jo el vaig empènyer al màxim. El procés era cruel, però necessari. Al final estava a punt de morir però va sobreviure… —De nou la pena no el deixava parlar—. Hauria pogut viure suficientment. Tots tres hauríem pogut arribar fins a la Segona Fundació. Hauria pogut ser l’última batalla, però per error meu…

—Per què s’allargassa tant? Quin és el seu error? Ja en tinc prou de discursos! —digué Toran amb mala cara.

—Bé, la seva dona va ser l’error. La seva dona és un ésser excepcional. Mai no havia conegut ningú com ella. Jo… Jo… —La veu de Magnifico es va trencar de l’emoció, es recuperà amb dificultat. Continuà amb una certa tristesa—: Em volia sense que jo hagués de controlar les seves emocions. Jo no li inspirava ni repulsió ni burla. Ella sentia pena per mi. Jo li agradava!

»Se n’adonen? Arriben a comprendre què podia significar això per a mi? Mai ningú abans… Bé, jo ho valorava molt. Les meves pròpies emocions em van jugar una mala passada, tot i que controlava les dels altres. Vaig voler quedar fora de la seva ment, saben? No vaig interferir en ella. Valorava massa aquell sentiment natural. Va ser el meu error… el primer.

»Vostè, Toran, estava sota el meu control. Mai no va sospitar de mi, mai no dubtava, mai no va veure res d’estrany o de peculiar en mi. Ni quan jo estava en contacte amb ells, com he estat sempre en contacte amb els meus generals. Quan ens van deturar, em van portar a bord perquè m’ocupés de Han Pritcher, que era allà com a presoner. Quan en vaig sortir ja era coronel, un home del Mul, sota el meu comandament. Tot aquell procés era molt evident, fins i tot per a vostè, Toran. Tot i així, va acceptar les meves explicacions de l’assumpte, plenes de fal·làcies. Veu el que li vull dir?

Toran va fer una ganyota per desafiar-lo.

—Com mantenia el contacte amb els seus generals?

—Això era prou fàcil. Els emissors d’ultraones són fàcils de manejar i són portàtils. De fet, no se’m podia pas descobrir! Si algú m’enxampava mentre contactava amb els meus generals, en tenia prou amb esborrar allò de la seva memòria. Va succeir en una ocasió.

»A Neotrantor, les meves estúpides emocions em van trair un altre cop. Bayta no era sota el meu control, però no hauria sospitat si jo no hagués perdut el cap amb l’assumpte del príncep hereu. Les seves intencions envers Bayta m’enutjaven en gran manera. El vaig matar. Va ser un gest ben ximple. Una lluita hauria servit igual.

»I tot i així, les seves sospites, Bayta, no haurien estat certeses si jo hagués deturat Pritcher quan, de molt bona fe, els va fer tota aquella xerrada o si hagués estat menys pendent de Mis i més de vostè… —I arronsà les espatlles.

—Aleshores —preguntà Bayta—, és la fi?

—Sí. És la fi.

—I ara, què?

—Continuaré amb el meu programa. Però dubto que trobi algú tan ben dotat intel·lectualment i tan ben format com Ebling Mis, en aquests temps de decadència. Hauré de buscar la Segona Fundació d’una altra manera; en un sentit m’heu derrotat.

I ara Bayta s’havia aixecat, tota triomfant.

—En un sentit? Només en un sentit? L’hem derrotat completament. Totes les seves victòries fora de la Fundació no compten per a res, atès que la Galàxia és immersa en una absoluta barbàrie. La Fundació en ella mateixa és només una victòria menor, perquè no estava preparada per fer front al tipus de crisi que vostè ha provocat. És la Segona Fundació que vostè ha de vèncer: La Segona Fundació, i serà la Segona Fundació que el vencerà. La seva única possibilitat era localitzar-la i atacar-la abans que estigués preparada. Ara no podrà pas fer-ho. Cada minut que passi des d’aquest moment, estarà més ben preparada per fer-li front. En aquest moment, en aquest precís moment el mecanisme pot haver-se posat en marxa. Ho notarà quan l’ataqui, i el seu curt temps de regnat haurà acabat, serà tan sols un efímer conqueridor més, que haurà passat fugaçment per davant del rostre ensangonat de la història.

Gairebé esbufegava de tant excitada com estava.

—I nosaltres l’hem derrotat, Toran i jo; estic satisfeta de morir després d’això.

Però els ulls foscos i tristos del Mul eren els ulls tristos i foscos de Magnifico.

—No la mataré, ni a vostè ni al seu marit. Després de tot, vostès ja no em poden fer cap mal, i matar-los no em retornaria pas Ebling Mis. Accepto els meus errors i me’n faig responsable. Se’n poden anar vostè i el seu marit en pau, per amor d’allò que anomeno… amistat.

Aleshores, amb un sobtat accés d’orgull:

»I mentrestant, continuo essent el Mul, l’home més poderós de la Galàxia. Encara puc derrotar la Segona Fundació.

Bayta llançà la seva última fletxa amb una tranquil·la seguretat:

—No podrà pas. Encara tinc fe en la saviesa de Seldon. Vostè serà el darrer governant de la seva dinastia, així com ha estat el primer.

—De la meva dinastia? —afegí Magnifico en to somniador—. Sí, ja hi havia pensat, sovint, que podia establir una dinastia. Potser hauria pogut trobar una companya adequada.

Bayta copsà de sobte el sentit que tenia aquella mirada i se li va gelar la sang.

Magnifico bellugà el cap.

—Sento la seva repulsió, però és una ximpleria. Si les coses haguessin anat d’una altra manera, l’hauria pogut fer feliç, molt fàcilment. Hauria estat un èxtasi artificial, però vostè no hauria notat la diferència entre aquest i una emoció genuïna. Però, les coses han anat de manera ben diferent. M’he posat el nom del Mul… no precisament a causa de la meva força… és evident…

I se n’anà sense mirar enrere.





ISAAC IÚDOVITX ASIMOV (Petrovitxi, URSS, 1 de gener de 1920 - Nova York, EUA, 6 d’abril de 1992) va ser un prolífic escriptor i científic. Juntament amb els seus pares (jueus ortodoxos) i la seva germana petita, va emigrar el 1923 als Estats Units obtenint la nacionalitat com a estatunidenc l’any 1928. Allà hi desenvoluparia la seva trajectòria vital així com la totalitat de la seva producció literària. Autor de més de 500 texts sobre diversos temes: crítica literària, divulgació científica, psicologia, química, bioquímica, matemàtiques, història, humor o poesia així com de 90.000 cartes i postals, el camp en què fou més popular, però, fou el de la ciència-ficció. En aquest camp cal destacar les seves dues obres més conegudes, la «Saga de la Fundació» i les seves històries sobre robots que, de fet, va acabar combinant. En el marc de les seves obres sobre robots, Asimov fou, per exemple, el creador de les tres lleis de la robòtica. Respecte de la resta de la seva producció literària, va destacar en les obres de caràcter divulgatiu (sobretot ciència i història), si bé la quantitat de temes que va tractar és enormement variada.





Notes


[1] Totes les referències de l’Enciclopèdia Galàctica aquí reproduïdes han estat tretes de la 116a edició, publicada l’any 1020 E.E per Publicacions Enciclopèdia Galàctica Cia., Terminus, amb l’autorització dels editors. [Torna]





