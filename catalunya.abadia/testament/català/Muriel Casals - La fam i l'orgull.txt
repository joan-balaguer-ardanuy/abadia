La consulta sobre la independència l’any 2014, la manifestació de la Diada amb més d’un milió i mig de persones al carrer, eleccions en clau plebiscitària, la societat civil manifestant-se en tots els àmbits… Deixem un país enrere per entrar en nous escenaris i Muriel Casals, presidenta d’Òmnium Cultural, en un moment crucial de la història del nostre país, ha decidit prendre la paraula. L’autora posa la seva mirada en el país que som per fer-ne una anàlisi rigorosa i projectar-lo just ara, que ha deixat de veure’s com un somni per semblar una possibilitat. Perquè defensar la nostra sobirania econòmica, política i mental és una tasca que ningú pot fer per nosaltres, i ara, com bé diu l’autora, és l’hora de l’obra, de l’acció.





Muriel Casals





La fam i l’orgull


Un país que s’ha aixecat



ePUB v1.0

BreivaX 03.06.20





Títol original: La fam i l’orgull

Muriel Casals, 2013

Edició digital: BreivaX (v1.0)

ePUBCat base r1.3





INTRODUCCIÓ


Aquest llibre ha estat escrit a impulsos; és el resultat de quasi tres anys d’una dedicació emocionant a Òmnium Cultural. Hi trobareu reflexions que he utilitzat en els meus recorreguts pel territori del nostre país, uns viatges que m’han permès conèixer persones extraordinàries.

Avui tinc una confiança enorme en la nostra capacitat de poble culte i civilitzat que vol fer una aportació a la construcció d’Europa. Estic convençuda que és una sort viure a Catalunya en aquests moments; sóc conscient que el camí que hem emprès és difícil, però el que ens espera val la pena.

En els debats en els quals he tingut el privilegi de participar sobre quina és la tasca que ara correspon a una entitat de la societat civil com és Òmnium Cultural, hi he reconegut la utilitat del coneixement dels principis bàsics de l’economia. De manera que, d’una forma natural, he anat configurant un discurs que combina l’anàlisi de les circumstàncies de l’evolució de l’economia catalana amb la presentació de l’esperança d’un futur millor per al nostre país. He pogut fer conviure la meva professió d’ensenyant amb la meva il·lusió de ciutadana.

Vull fer arribar, doncs, el meu agraïment més profund als companys de les juntes d’Òmnium Cultural i als «tècnics», que és com anomenem els nostres treballadors professionals. Els dec una gran quantitat d’idees, de dubtes, d’afirmacions i de contradiccions. No cal dir, però, que les opinions que expresso només em comprometen a mi.





LA FAM I L’ORGULL


«Les nacions pobres tenen gana, les nacions riques són orgulloses; l’orgull i la fam estaran sempre confrontats». Aquesta frase la va escriure el literat irlandès Jonathan Swift l’any 1726 i, llegida avui a Catalunya, ens incita a preguntar-nos sobre com hem percebut la sensació de gana i el sentiment d’orgull en el passat o si en queda alguna cosa en el present. Observant-nos a nosaltres mateixos, no em sembla gens clar fins a quin punt hem estat una nació en la qual s’ha passat fam, ni en quina mesura hem estat històricament, o som, ara ja, una nació rica.

De fet, el que em proposo discutir és fins a quin punt els catalans ens hem vist a nosaltres mateixos com una nació rica. Perquè avui és evident que ho som, malgrat tantes coses!

D’orgull sembla força clar que ni en el passat ni en el present no n’hem tingut gaire; sovint ens diuen, i ens ho diem, que ens en falta. Fins i tot es parla amb força raó d’un sentiment d’autoodi que caracteritza els catalans, la qual cosa deu ser incompatible amb l’orgull.

Ben pensat, de motius d’orgull no ens en manquen; per començar, vam ser pioners de la Revolució Industrial. Això vol dir que fa molt temps que participem de la civilització europea moderna. Gràcies a l’acumulació de capital derivada de la inversió dels beneficis obtinguts a partir del comerç internacional de destil·lats alcohòlics amb els països del nord d’Europa, es va iniciar un procés d’industrialització que correspon al model de la Revolució Industrial britànica que expliquen els llibres d’història i que li és contemporani.

Fixem-nos, per cert, que la relació estreta entre progrés econòmic i comerç internacional ens ve de lluny.

Vam ser un país modern al segle XVIII, que és quan comença la modernitat. Els historiadors i alguns novel·listes ens han explicat que la guerra que vam perdre el 1714 era una guerra europea en la qual es confrontaven dos models i que els catalans estàvem al costat del model progressista, el que defensava una Europa formada per territoris diversos units sota un poder polític relativament llunyà i tolerant. Malauradament, va guanyar el bàndol borbònic, que va voler imposar els estats nació homogenis i centralitzats. Un model que França va aconseguir amb èxit, però no Espanya. I ara ja no hi és a temps!

Tenim motius d’orgull, però no tenim orgull. Ens caracteritza, de fet, una crònica manca d’amor propi.

De fam és ben segur que els catalans n’hem passat. En la nostra història trobem situacions més o menys greus, més o menys extenses, en les quals la població ha patit gana. Tots hem escoltat el relat de moments de fam. A vegades es tracta d’episodis conjunturals, derivats de situacions de guerra, com els setges en guerres antigues o la manca desubministraments, però també hem patit fam deguda a episodis de greu pobresa.

Sembla que la dita segons la qual «els catalans de les pedres en fan pans» té el seu origen en el desastre polític que el nostre país va viure aproximadament en el moment en què Swift escrivia la seva sentència sobre la gana i l’orgull. Els catalans, després del 1714, s’empassaven l’orgull ferit i calmaven la gana treballant durament una terra que no era especialment fèrtil.

Perquè, efectivament, la Natura no ha estat gaire generosa amb Catalunya. Avui agraïm el bon clima i els paisatges molt variats que han possibilitat l’expansió del turisme com una activitat econòmica que contribueix fortament a la creació de riquesa i que ofereix molts llocs de treball, però fins a la segona meitat del segle XX, de la Natura se n’esperaven altres coses que la bellesa.

En general, els països que es feien rics tenien aigua per regar els camps, tenien mines de les quals obtenien ferro per transformar-lo en màquines i carbó, que era font d’escalfor i sobretot d’energia. Cap d’aquests elements naturals no es trobava en quantitat suficient en el territori català per satisfer la disposició a treballar dels que hi habitaven. És ben sabut que la disposició a treballar ha estat, aquesta sí, una actitud que ha caracteritzat els catalans. També sabem que la propensió a treballar té molt a veure amb les ganes d’enriquir-se. Els humans treballem perquè desitgem aconseguir nivells més alts de prosperitat individual i col·lectiva.

Si ens comparem amb els veïns de l’altra banda dels Pirineus, la injusta distribució de recursos naturals és evident. Per això no ens ha d’estranyar que a França es desitgi «bon appétit» en començar un àpat: ja fa molt temps que els francesos s’asseuen a taula donant per descomptat que els comensals han de tenir bona gana per gaudir de les menges que els ofereix la seva generosa agricultura; nosaltres, en canvi, ens desitgem «bon profit» en un reconeixement explícit del fet que la nostra memòria té gravat un passat en el qual es tractava d’aprofitar al màxim el pobre resultat que solia arribar a les taules familiars.

Aquest passat en el qual ha estat necessari treballar intensivament una terra pedregosa, poc fèrtil, en grans parts de la nostra geografia, ens ha marcat. Hem estat un país on no han abundat els pagesos rics i on la relació entre els propietaris de la terra i els seus treballadors ha estat propera, compartint la collita i compartint també, moltes vegades, l’esforç. No hem tingut gaires grans propietaris absentistes; de fet, en el nostre passat rural trobem una bona base per al desenvolupament d’una societat democràtica.

Tornant a l’orgull, no sembla pas que sigui un sentiment que hagi substituït la gana quan aquesta ha estat superada. No ens podem situar entre les nacions orgulloses en les quals Swift pensava com a contraposició de les que eren pobres i passaven gana. És clar que Swift tenia com a referent la conflictiva relació d’Irlanda, que no podia alimentar els seus habitants, amb la rica Anglaterra que els humiliava amb el seu orgull de nació poderosa. El veí dels catalans, Castella, ha estat sens dubte una nació orgullosa, però no ha estat rica fins fa ben poc, de manera que el seu orgull no s’ha confrontat mai a la nostra gana. No hi ha hagut en la història de les relacions entre Catalunya i Espanya una confrontació entre la gana i l’orgull. Més aviat hi ha hagut històricament, per part de Castella, la necessitat d’exercir un poder que, en no venir de la creació de riquesa, s’ha expressat amb fórmules que són difícilment homologables amb els comportaments que registra la història d’Europa.

Potser aquí tenim una part de l’explicació de la sorpresa que ha originat a molts espanyols el fet que els catalans hàgim decidit comportar-nos com una nació que, finalment, pot mostrar l’orgull de ser com és.





LA NOSTRA RELACIÓ AMB LA HISTÒRIA I AMB LES NOSTRES ELITS


Tenir o no tenir orgull depèn en bona part de la relació que els ciutadans establim amb el nostre passat. En general, les arrels històriques dels països solen ser un motiu d’orgull. Però als catalans durant massa temps se’ns ha privat del coneixement de la nostra història; en els llargs períodes de manca de democràcia, l’ensenyament es feia en llengua i en mentalitat castellana i això afectava molt directament l’ensenyament de la història. Hem estat privats del coneixement del nostre propi passat. Ben segur que això ha derivat en una relació esquizofrènica amb la història. Durant molt temps, si hem estudiat i hem estimat el passat, ho havíem de fer d’amagat; no podíem mostrar ni l’interès ni l’admiració pels nostres herois nacionals. Per això, encara avui no sabem prou bé qui som, d’on i de qui venim, i per tant, tenim dificultats per expressar cap a on anem.

En el coneixement del propi passat hi ha elements importants en l’educació del sentiment col·lectiu com són el reconeixement de persones, d’organitzacions o d’institucions que considerem admirables. Als catalans ens ha mancat l’educació de l’admiració, per això som un poble excessivament individualista i tenim poc respecte per les virtuts viscudes o expressades de manera conjunta.

No hem tingut, o seria més exacte dir que «gairebé no hem tingut», aristocràcia. Quasi sempre fem una lectura positiva d’aquest fet, derivat principalment d’una distribució prou equitativa de la propietat de la terra en el moment en què a Europa es conformava l’esquema de classes socials. No hem tingut o «quasi no hem tingut» grans terratinents i encara menys ha existit el lligam entre propietat de la terra i poder polític, per la senzilla raó de que no hi ha hagut o «quasi no hi ha hagut» poder polític. En la Catalunya moderna, la relació amb el poder polític ha estat llunyana i dèbil. De la manera més dolorosa, sovint el poder polític era hostil o declaradament enemic, de manera que l’actitud «raonable» era la submissió o la revolta com a alternativa.

També podem pensar, però, que una relació més feble amb el propi passat ens fa en certa manera més lliures. Per exemple, els catalans que ara tenim ben clar que volem tenir un país separat d’Espanya ho expressem sense cap mena de ressentiment envers els nostres veïns.

«La memòria nacional és el conservant (el recipient) dels ressentiments», escriu l’historiador francès Marc Ferro en un llibre titulat precisament Le Ressentiment dans l’histoire, amb el subtítol Comprendre notre temps, que ens indica del que vol tractar i que consiteix en un repàs dels ressentiments que els europeus hem sentit els uns contra els altres. L’autor ens diu que l’origen d’aquests ressentiments d’un país envers un altre es troba en la Revolució Francesa i en la instauració de les nacions.

El sentiment nacional que forma part de la modernitat, diu Marc Ferro, ens ha portat al mateix temps el recel dels uns contra els altres. Presenta una explicació molt detallada en la qual descriu comportaments de nacions i de territoris, sobretot de l’Europa central, però també de França i d’Anglaterra, uns països en els quals, abans de l’aparició del sentiment nacional i del concepte de nació, és a dir, abans de la Revolució Francesa, els reis canviaven, cedien o adquirien trossos de territori amb molta tranquil·litat. La figura formal de l’autoritat canviava quan hi havia una modificació dinàstica, o bé a conseqüència d’un casament, o també d’un repartiment entre prínceps. Tot això passava d’una manera relativament poc traumàtica per a la majoria de la població.

En canvi, després, quan ja existeix el sentiment de ser una nació, aquestes mutilacions o canvis de parts del territori entre països es converteixen en fets que són greus i traumàtics. Ho il·lustra amb el cas d’Alsàcia-Lorena, que pertany a França o a Alemanya segons el vaivé de les guerres i que, de fet, són a l’origen del «no volem que això passi mai més i per evitar-ho ens cal construir una Europa unida» que hem viscut des del 1950.

La presència de sentiments nacionals fa aparèixer, escriu Ferro, «triomfs altius, menyspreus insultants, que fereixen molt més del que ho feien les actuacions dels prínceps d’abans de la Revolució Francesa».

Ferro es refereix especialment a Polònia, que és el paradigma de país que ha sofert aquests «triomfs altius i menyspreus insultants», veient com es movien les seves fronteres polítiques. Però també reflexiona sobre els ressentiments existents entre Alemanya i França, o bé sobre la relació d’amor-odi entre França i Anglaterra, i encara sobre el ressentiment d’Amèrica Llatina envers Espanya.

Llegint aquestes reflexions sobre el ressentiment i pensant-hi com a catalana, una primera pregunta que em ve al cap és: per què que els catalans no n’hem tingut, de ressentiment? O, en tot cas, per què n’hem tingut tan poc o almenys no l’hem expressat? No en tinc la resposta, però no estic segura que l’absència d’un sentiment dolorós sigui en aquest cas una cosa del tot bona.

No estic pas reclamant que siguem uns ressentits. Només em pregunto si la manca d’aquest sentiment té alguna cosa a veure amb les dificultats que tenim per explicar-nos, amb la reticència a expressar les nostres reivindicacions que ens ha afectat de manera crònica.

El fet de no tenir ressentiment contra els veïns deu ser bo, perquè vol dir que tenim bon caràcter, però: fins a quin punt no té a veure amb una inhibició dels sentiments en general? Perquè, com us deia més amunt, també tenim inhibit el sentiment d’orgull, que segons Ferro, és la contrapartida del ressentiment. «Aquest m’està insultant, però em defenso psicològicament pensant que tinc més mèrits o més gràcies que la nació que m’està oprimint», escriu.

El fet de no haver tingut ni el ressentiment dels colonitzats, ja que no hem sigut mai estrictament una colònia, ni el ressentiment de qui perd la guerra —i mira que n’hem perdudes!—, ni l’orgull de qui la guanya, potser té a veure amb el fet que el nostre sentiment d’identitat nacional l’hem viscut d’una manera més somorta que altres pobles europeus.

En aquest punt de la reflexió cal anar a la lectura d’un clàssic, Nacionalisme i federalisme, en què Rovira i Virgili parla de la consciència nacional i ens recorda que «per a afrontar la gran tasca de la reforma social necessitem abans resoldre el problema de les nacionalitats». Ho diu parlant d’Europa, cosa que fa el seu pensament absolutament actual.

Dic tot això perquè crec que els pensaments i els sentiments han de tenir el seu lloc en la conformació de les personalitats, tant en les individuals com en les col·lectives, i perquè intento comprendre què hi ha de bo i què ha fallat en la configuració de la nostra personalitat com a nació.

George Orwell, un home d’esquerres, explica que ell sent que fa un sacrilegi si no s’aixeca per escoltar God Save the King (quan ho escrivia, el 1940, a Anglaterra hi havia rei). Atribueix aquest seu comportament a un sentiment que descriu com «potser infantil» i que li ve de la seva educació; diu que ho agraeix i que prefereix ser així com és que no pas com alguns intel·lectuals d’esquerres, que són tan «il·lustrats» que són incapaços de comprendre, i encara menys de compartir, les emocions bàsiques, els sentiments més comuns; ho aprofita per dir que unes persones a qui el cor no els batega a la vista de la Union Jack no són companys fiables per fer la revolució social.

Nosaltres hem tingut en el passat una relació complicada amb les nostres senyes d’identitat. Massa temps la senyera o les cançons que eren, de fet, himnes nacionals, han estat prohibides: El cant de la senyera o La santa espina per citar exemples emblemàtics.

Durant el feixisme se’ns van voler imposar banderes i folkore; no els podíem assumir perquè no eren nostres i no teníem els nostres. Això ens va provocar una doble sensació de rebuig i d’orfandat. Passàvem de la ràbia impotent a la indiferència fins a arribar a un rebuig que anomenaria malsà de qualsevol mostra sentimental d’adhesió a símbols que tenen la funció de cohesió.

Ho argumentem dient que som un país d’individualistes, que tots els catalans tenim una part d’anarquista en el nostre caràcter; citem més vegades el Noi del Sucre que John Stuart Mill, per posar en un mateix sac dos personatges ben diferents, un català i un anglès que tenien en comú la confiança en l’educació i en la cultura com a valors per compartir. El fet és que ens ha mancat la joia de compartir emocions. Probablement per això ens costa tant de compartir admiració i tenim dificultat a l’hora de reconèixer el paper que tenen les elits en la consolidació de la vida en societat.





LA DEPENDÈNCIA POLÍTICA D’ESPANYA: UN HANDICAP PER AL DESENVOLUPAMENT ECONÒMIC


Recuperem el fil del passat abans de centrar-nos en el que volem per ara mateix. Ens hem definit com una nació amb pocs recursos naturals i amb molta capacitat de treball; això ens caracteritza com un país que necessita urgentment el contacte amb l’exterior.

Quan no disposa dins del propi territori dels elements necessaris per assegurar el bon funcionament dels processos productius, una societat ha de relacionar-se amb l’exterior. Ha de buscar en altres àmbits econòmics allò que li manca i ha de fer-ho amb la màxima amplitud geogràfica possible. Perquè només a través del comerç internacional es podran obtenir les primeres matèries, que s’hauran de transformar amb el treball dels ciutadans del país, i també és l’exterior qui proveirà els equipaments necessaris per tal que el treball sigui aplicat de manera eficient. D’altra banda, quan un país té unes dimensions limitades pel que fa a la geografia i la demografia, només l’obertura al món pot oferir-li un mercat prou ampli on vendre el resultat de la seva activitat productiva, si és que té la voluntat de créixer i d’ampliar la magnitud del seu producte, que és el mateix que dir el resultat del seu treball.

De manera que vendre a l’exterior la part del resultat del propi treball que no absorbeix el mercat domèstic és una condició necessària per justificar l’ampliació continuada del volum de béns generats pels processos productius interns. D’altra banda, l’exportació als mercats on els productes catalans es confronten amb l’oferta internacional actua com l’estímul necessari que fa que les empreses busquin obtenir la màxima eficiència de l’esforç productiu que apliquen. Aquesta és la lògica que explica l’anàlisi econòmica quan tracta el tema de la competència; s’entén que és el mecanisme que ha d’assegurar que les empreses que conformen una determinada economia incorporaran millores tecnològiques amb la intenció d’augmentar la seva capacitat i qualitat productives.

En altres paraules, el contacte amb altres economies posa en marxa un mecanisme que estimula la cerca continuada de la millor relació entre el treball i el capital, els recursos productius que, no cal dir-ho, són alguna cosa més que una combinació d’hores de treball i de màquines. Parlem de persones, unes que aporten la seva capacitat de treball i unes altres que cedeixen l’ús del seu patrimoni per fer funcionar els processos de producció. Parlem, doncs, de relacions socials.

O, encara, dit d’una altra manera, la dinàmica de la competència condueix a la reducció dels costos de producció pel fet d’obligar les empreses a buscar la millor combinació de les dosis de treball i les de capital que utilitzaran en cada una de les diverses activitats econòmiques. Aquest procés de millora de la combinació triada de factors de la producció només té sentit quan s’està operant en un mercat que té la capacitat de comprar quantitats i qualitats creixents dels articles que s’estan fabricant. Si no hi ha un mercat suficient, la principal conseqüència d’una expansió econòmica és la sobreproducció, un problema que s’ha presentat de manera crònica en l’economia catalana.

Aquesta línia d’argumentació serveix per centrar l’atenció sobre el que considero que ha estat un problema greu per al desenvolupament de l’economia catalana durant tot el segle XIX i bona part del XX. De fet, voldria assenyalar els costos que formar part de la unitat política que ha estat Espanya des del segle XVIII ha tingut per a la plena incorporació de l’economia catalana al panorama de la competència internacional. Vull explicar que la dependència política d’Espanya ha tingut conseqüències econòmiques negatives, perquè ha marcat el nostre model de desenvolupament en un sentit que ens ha mantingut massa temps allunyats de la dinàmica internacional.

Em refereixo, en concret, al proteccionisme, la política comercial que van practicar de manera sistemàtica els governs espanyols fins al darrer terç del segle XX i que consistia a posar dificultats a l’entrada als mercats nacionals de productes estrangers. Vull proposar, a efectes del debat, l’afirmació que formar part del mercat «nacional» espanyol ha estat en realitat un handicap, un inconvenient, per a l’economia catalana.

És cert que les polítiques proteccionistes dels governs espanyols, que reservaven el mercat «interior» de la Península per als productes manufacturats catalans, trobaven l’aprovació entusiasta dels industrials catalans, i també és cert que moltes vegades es tractava d’una actuació que responia a la sol·licitud o fins i tot a l’exigència dels representants polítics de les forces econòmiques del país; també és cert que en aquesta demanda de protecció davant de la competència exterior hi van confluir a Catalunya sindicats i patronals en diverses ocasions.

Però ja no és tan cert que, si ho analitzem en una perspectiva històrica, puguem afirmar avui que el proteccionisme va afavorir el conjunt de la indústria catalana. Més aviat podem trobar arguments que suggereixen que la política de tancament a la competència internacional va ser, de fet, una limitació al procés d’incorporació de les millores tecnològiques que havien d’augmentar la productivitat de l’economia catalana.

Si el mercat al qual s’adreçaven les vendes era el mercat espanyol, la realitat feia evident que millorar la productivitat, en lloc de ser un fenomen positiu, tal com expliquen els arguments econòmics en favor del lliure canvi, es podia convertir en un problema. La capacitat d’obtenir un millor resultat a partir de cada unitat de treball hauria provocat situacions de sobreproducció, un excés de producte per vendre en relació amb la capacitat de compra del mercat de destí, que era limitada per raons demogràfiques i per nivell de renda.

Alguns industrials catalans podien vendre les seves manufactures a preus elevats als seus clients espanyols, ja que aquests no tenien alternativa, però l’economia catalana es trobava condemnada a no progressar al ritme que ho feien els britànics o els francesos, pel fet d’estar lligada a un mercat esquifit.

No es pot negar que aquestes polítiques podien ser avantatjoses en alguns moments concrets i és evident que per a molts empresaris la seguretat de poder vendre sense el temor a la competència internacional els va permetre fer-ho a uns preus que superaven àmpliament els seus costos de producció, en uns moments en què els costos de producció eren a Catalunya, en massa casos, més elevats que no pas els que regien en el mercat mundial. Per tant, certament, el proteccionisme va fer possible l’existència de marges de benefici atractius, però alhora marcava les circumstàncies en què s’obtenien aquells beneficis establint un marc en el qual, eliminant la competència internacional, s’eliminaven també els estímuls al progrés econòmic.

Aquesta situació de la industrialització de Catalunya, lligada al mercat espanyol per les seves vendes, és el que s’ha conegut amb l’expressió «Catalunya, la fàbrica d’Espanya». Una expressió que és una definició claríssima de les circumstàncies històriques. Vam ser una zona on es produïa per a un mercat que comprava, però precisament perquè Espanya no s’havia industrialitzat, la seva demanda era limitada. Compraven els productes catalans, cert, però compraven poc perquè ni la seva demografia ni la seva economia no generaven renda per a més.

D’altra banda, el fet de pertànyer a l’Estat espanyol feia que el mercat laboral català rebés amb molta facilitat i naturalitat una mà d’obra que venia de les regions on no hi havia feina; però, altre cop, fins al darrer terç del segle XX, la incorporació d’aquesta mà d’obra es va fer sobre unes bases febles en la mesura en què al sistema econòmic català li mancava l’esperó de la competència mundial.

És per tot això que podem pensar que, en lloc de ser la fàbrica d’Espanya, tant de bo Catalunya hagués estat una fàbrica del món. Ara això és ficció i simular un passat diferent és un pur joc intel·lectual. Serveix, això sí, per imaginar una de les dues alternatives que, fins fa ben poc, encara teníem davant nostre: 1) disposar d’un Estat propi o 2) que l’Estat espanyol hagi estat el garant dels interessos de Catalunya. Sembla bastant evident, i l’experiència ho ha demostrat a bastament, que la segona alternativa és molt més difícil que la primera. I, sobretot, és molt menys engrescadora.

Més amunt he mencionat les elits. Penso que si ens costa reconèixer el seu paper és perquè no han exercit prou el paper de lideratge que en podíem esperar. Si ens fixem en les organitzacions empresarials, han estat massa vegades seguidistes, acomodades pel que fa a la política espanyola, i han abdicat del paper de capdavanteres de les exigències del propi país. Per sort, ara que l’economia catalana és definitivament exportadora al mercat mundial, els representants de les empreses, sobretot de les més dinàmiques, han assumit el paper que els correspon en el procés de posar les bases d’un futur Estat.





LA IMMIGRACIÓ





PERSONES I MÀQUINES


Voldria reflexionar ara sobre el paper que ha tingut en la conformació de la nostra personalitat col·lectiva l’arribada, en diferents moments de la nostra història recent, de quantitats importants de persones que han vingut a Catalunya disposades a treballar, posant l’èmfasi en el fet que, com sol passar en quasi tots els casos d’immigració, les persones que arriben estan disposades a treballar per salaris més baixos que els que són vigents al país de destí quan elles s’incorporen al mercat laboral.

El fenomen de la immigració ha tingut un pes molt significatiu en la nostra història econòmica, social i cultural, durant tot el segle XX i encara als anys de la primera dècada del segle XXI. Paga, doncs, la pena fixar-s’hi, perquè, a partir de la història de la immigració a Catalunya, podem aprendre algunes lliçons que ens seran útils amb vista al nostre comportament actual i no diguem per encarar el futur immediat.

També en el cas de la immigració, com quan parlem del proteccionisme, podem reconèixer que es tracta d’uns fets que de manera ben clara han afavorit la possibilitat de guanys individuals sovint importants, però constatem que és, en canvi, més complicat afirmar que els seus efectes hagin estat innegablement i rotundament positius per a l’evolució de l’economia catalana observada en el seu conjunt.

El dubte sobre els efectes de la immigració ens el plantegem si fem una anàlisi centrada en un aspecte tan bàsic per al comportament econòmic de qualsevol societat com ho és l’eficient assignació dels recursos disponibles. Aconseguir l’ús més racional dels recursos que són escassos defineix la situació d’eficiència productiva, i el grau d’eficiència és clau per explicar el ritme i la qualitat del creixement econòmic. Estem parlant, de fet, de la productivitat del treball.

Cal remarcar que aquí proposo, en una primera aproximació, una visió estretament economicista, perquè és evident que quan l’observem des d’una perspectiva social, política i demogràfica, els guanys que ha reportat la immigració a Catalunya són claríssims. Seríem un país amb una població molt limitada, seríem una societat molt poc variada i tindríem molta menys presència al món si no fos per l’aportació significativa tant en quantitat com en qualitat de tantes persones vingudes primer d’Espanya i després d’arreu del món, en les diferents etapes d’arribades al nostre país. Un país que és i que volem que sigui de tots els que l’hem fet.

Però vull remarcar que, des d’una perspectiva estrictament econòmica, quan analitzem el fenomen de la immigració, hi podem veure contradiccions entre interessos individuals evidents i avantatges no tan clars per al comportament del model econòmic que s’ha anat imposant.

Si ens ho mirem des de la perspectiva dels interessos econòmics privats, és ben cert que disposar de treball abundant i a baix preu ha estat, i és, un avantatge per a molts empresaris. Una oferta de treball que segueix, o que supera sistemàticament, la demanda d’hores de treball que fa el mercat, permet organitzar els processos de producció dins de cada empresa sense estar gaire pendent del que costa obtenir cada una de les unitats produïdes. L’excés de treball disponible permet relativitzar el que estan fent els competidors nacionals i sobretot els estrangers que funcionen amb més eficència, és a dir, amb productivitats del treball més elevades.

Quan hi ha treball de sobres, és fàcil negociar a la baixa el preu d’aquest element que és una part molt important dels costos de producció. Dit en altres paraules, la presència al mercat laboral de moltes persones disposades a treballar permet abaratir el procés productiu a còpia de pagar salaris baixos en lloc de recórrer a la incorporació de millores tecnològiques. A curt termini no passa res gaire greu, però a llarg termini aquest és el camí d’una economia que perd posicions davant de la competència internacional.

D’altra banda, una situació en la qual els salaris són baixos afavoreix l’expansió d’activitats econòmiques que utilitzen proporcions elevades de treball i que, en canvi, exigeixen poca inversió en màquines, en instal·lacions o en equipament tecnològic, en tot allò que en diem béns de capital. És a dir, que amb salaris baixos es prioritzen en el conjunt de les empreses activitats amb una baixa relació entre capital i treball, i, pel mateix raonament, tampoc no s’estimulen les millores organitzatives. Els darrers anys hem vist com el sector de la construcció i el dels serveis al turisme, especialment els serveis de baix cost, han seguit un procés d’expansió que els ha donat un pes dins del conjunt de l’activitat econòmica que, sens dubte, hem de considerar exagerat si ens comparem amb les economies més desenvolupades del nostre entorn.

Fa massa anys que, d’una manera general, l’economia catalana ha seguit un camí que l’allunya del que segueixen les economies de l’entorn europeu en les quals els processos consisteixen a intensificar la incorporació de capital en forma d’innovacions tecnològiques i organitzatives. Escric que això passa d’una manera general perquè, sortosament, dins de la nostra economia hi ha empreses i sectors que no actuen d’aquesta manera i que estan de ple en el joc de la competència internacional. Cal remarcar que hi ha molts casos particulars que són presents dins del mercat global i que hi són amb unes posicions guanyadores.

Però estava parlant de la immigració. És evident i és àmpliament reconeguda l’aportació, positiva en tants aspectes, que la immigració ha suposat per a la societat i l’economia catalanes, però també ha de ser explicitada de manera clara la voluntat de crítica envers aquells comportaments que ens havien instal·lat en un esquema productiu que ara, quan les empreses catalanes són definitivament dins de la competència del mercat mundial, ens poden situar en condicions difícils.

Aquestes consideracions no han de portar de cap manera a rebutjar l’arribada dels qui volen venir a treballar a Catalunya; del que es tracta és d’evitar que la seva vinguda sigui una excusa per no fer els deures urgents de modernització que necessita la nostra economia. Si hi ha més treballadors disponibles, i disposats, hi ha d’haver més inversió en equipament, per dir-ho d’una manera senzilla.

Davant d’un augment de la població treballadora, el que cal és invertir en maquinària industrial, però també, o sobretot, en infraestructures físiques, en educació, en serveis socials; en definitiva, cal destinar recursos a tot allò que ens fa ciutadans eficaços, aptes, conscients i arrelats al país.

Parlar d’inversió significa plantejar-nos el tema crucial del destí de l’estalvi. De l’estalvi privat, és a dir, el de les empreses i les famílies, i de l’estalvi públic, que és el que depèn de l’Administració.

L’estalvi privat és la suma d’aquella part dels beneficis obtinguts per les empreses i que es destinen a la formació de nou capital i de la part dels ingressos que les famílies no han dedicat a l’adquisició de béns de consum. Una part d’aquest estalvi pren la forma d’impostos, que en la mesura que no siguin gastats en les despeses corrents de l’Administració, formaran l’estalvi públic.

Pel que fa a l’ús de l’estalvi privat per a l’autofinançament, en una observació acurada del comportament de les empreses catalanes, hi trobem prou símptomes de diligència que permeten fer una interpretació optimista de la seva capacitat de dedicar recursos per incorporar progrés tècnic i organitzatiu dins dels seus processos de producció.

Però hem de constatar i criticar els episodis de desviacions de l’estalvi cap a activitats especulatives que van ser tan rendibles als anys vuitanta del segle passat i els primers de l’actual. Un comportament de voracitat individual que hem de qualificar sens dubte com un mal «negoci» per al conjunt de la nostra economia. Es tracta d’actituds preocupants que cal tenir presents si volem encarar el futur immediat de la millor manera; ens hi va la supervivència. Odit d’una manera menys forta, ens hi va el lloc de l’economia catalana en el món globalitzat.

Des d’aquesta perspectiva econòmica, hi ha una relació estreta entre estalvi i immigració. El primer garanteix la dotació necessària de capital per aconseguir que el nou treball aportat per les persones que s’incorporen als processos de producció mantingui els nivells de productivitat dels treballadors ja ocupats.





COMPARTIR EL FUTUR


La meva preocupació per una interpretació econòmica de la immigració que incorpora alguns elements negatius prové de l’observació del que passa amb les dades indicadores de la productivitat. La realitat és que, fins ara, no aconseguim situar-les als nivells que caldria si volem ser una economia, de fet una societat, pròspera i equitativa. Recordem que la productivitat és una mesura de l’eficàcia del treball ique la definim com la relació entre el resultat obtingut i la quantitat de recursos que han calgut usar per obtenir-lo. La productivitat d’una fàbrica de mitjons ens diu quina quantitat de mitjons s’han fabricat a partir d’una determinada quantitat d’hores de treball, per entendre’ns.

Si ho volem calcular per al conjunt de l’economia, ens ha de preocupar veure de quina manera s’aconsegueix el Producte Interior Brut (PIB) català, que és la suma expressada en euros del que han fabricat totes les empreses agràries i manufactureres situades en territori català més el valor del que han produït les empreses del sector serveis.

Si mirem les xifres dels darrers anys, és a dir, fins al 2007, en els quals hi va haver un fort creixement del PIB, ens ha de preocupar que aquell augment claríssim de la riquesa generada no anés acompanyat del corresponent augment de la renda per capita. Efectivament, si observem les xifres dels primers anys del segle XXI, veiem que, gràcies a la immigració, que vol dir gràcies al fet de ser més persones treballant, vam aconseguir incrementar substancialment la riquesa global obtinguda, però, en canvi, no vam saber fer créixer la productivitat del conjunt de la nostra economia. Dit d’una altra manera, el resultat del treball del conjunt dels catalans s’obtenia, i s’obté encara avui, sumant molts esforços, cada un dels quals és poc rendible.

És clar que, com sempre, les afirmacions fetes a partir de mitjanes estadístiques només són mitges veritats. A Catalunya hi ha empreses, empresaris, grans, mitjans o petits, treballadors autònoms, assalariats, que són perfectament comparables amb els millors de l’entorn europeu o mundial. Però, al mateix temps, al seu costat hi ha un excés de treball aplicat en condicions poc adequades i l’existència del qual només es justifica perquè està molt mal pagat.

Aquest fenomen té fortes connotacions pel que fa a la cohesió social, perquè les diferències en el rendiment originen i justifiquen diferències en les retribucions. En aquests moments la distància entre els ingressos més alts i els més baixos està creixent i una economia en què la diferència entre els més rics i els més pobres defineix a una societat que té moltes probabilitats de tenir problemes. De tot ordre: econòmics, socials i culturals. Aquí l’expressió cultura l’entenc en el sentit més ampli de la paraula, és a dir, defineix una manera de viure i de relacionar-nos.

Efectivament, la nostra cultura ha estat marcada per la immigració. La nostra història ens caracteritza com un país d’immigrants; ens agrada explicar-nos, i ho fem de gust quan qui ens pregunta és estranger, dient que és molt difícil trobar un català que tingui els quatre avis catalans, en una il·lustració que ens permet definir-nos com uns fruits d’orígens barrejats.

També ens agrada recordar que els immigrants que han vingut en diferents moments del passat han arribat carregats d’esperances. Venien perquè sabien que aquí hi trobarien un salari i més llibertat. Fins i tot sota el franquisme, els que venien de regions espanyoles pensaven amb raó que aquí passarien menys gana i tindrien menys por; perquè, si bé la majoria fugien de la pobresa, n’hi havia bastants que també fugien de la repressió política.

Però, alhora, també és cert que una de les nostres cançons més populars i emblemàtiques és L’emigrant. Els catalans hem emigrat i ho hem fet per diversos motius, també per motius econòmics, encara que probablement no fugint de la misèria sinó per anar a buscar millors oportunitats; per això molts emigrants retornaven i utilitzaven al seu país la fortuna feta lluny d’aquí: els indians són el paradigma d’aquest comportament.

Després de la derrota del 1939, els que eren refugiats polítics i no pas emigrants van viure en molts casos en una nostàlgia permanent de la pàtria. Una pàtria que va costar molts anys de recuperar i que tot just ara ens plantegem raonablement recuperar del tot. La voluntat de retorn no els impedia, però, participar activament en l’economia i la cultura dels països d’acollida i per això a Mèxic i a França, per dir només dos exemples significatius, la nostra cultura hi ha deixat empremta.

Els darrers anys observem que ha adquirit importància l’emigració de joves qualificats. Uns joves que han rebut una bona i llarga formació i que no troben perspectives satisfactòries a casa. Són, de fet, ambaixadors catalans al món, són mostres evidents de la qualitat del país. Quan retornen, s’han convertit en poliglotes, en uns professionals encara més experts, en coneixedors d’altres costums i d’altres maneres de viure. Aporten a la nostra demografia parelles mixtes que, sumades a les que resulten de la immigració, enriqueixen el nostre capital humà.

Com ho vivim? Ara com ara no som com els irlandesos, que organitzen trobades de «pèl-rojos» escampats pel món i que provoquen ocasions per atreure els fills i néts d’emigrants perquè vagin a Irlanda a retrobar les seves arrels, els estimulen a anar a retrobar els llocs on van viure els seus avantpassats, en el que podem interpretar com una forma prou interessant i curiosa de «turisme genealògic». Però segur que seria interessant de trobar fórmules que permetin mostrar aquí a casa el sentiment de catalanitat que han conservat aquelles persones que han fet la seva vida en un altre país a la comunitat del qual s’hauran incorporat, tal com correspon a persones raonables.

Aquestes anades i vingudes arreu del planeta fan pensar en l’oportunitat de compartir fidelitats, en la possibilitat de sentir-se a casa en més d’un país, en definitiva, en la possibilitat de gaudir de la riquesa que comporta el fet de sentir-se membre de més d’una cultura. Aquest raonament val per als catalans escampats pel món i certament és aplicable als catalans amb orígens diversos que s’han instal·lat a Catalunya.

Ara mateix allò realment important per a nosaltres és fer efectiva la capacitat d’incorporar a l’aventura de la construcció del nostre Estat els immigrants que viuen entre nosaltres, els d’arribada recent i també els que fa temps que són aquí, però que han estat poc permeables a la catalanitat. No oblidem que la qualitat d’immigrant és transitòria; la immigració és un fenomen essencialment dinàmic i del que es tracta és d’escurçar el període en què una persona se senti immigrant i accelerar el moment en què esdevé un ciutadà català amb tots els drets i tots els deures.

Entre els deures hi ha el coneixement de la llengua, que en el cas de les persones adultes això no és sempre fàcil. Sabem que el millor estímul per aprendre un idioma és que hi hagi algú que t’estima i que tu estimes que te’l parli; doncs d’això es tracta. En la mesura que s’estableixin llaços amicals entre els habitants de llarga durada i els que fa poc que han arribat incorporarem a l’ús del català persones immigrades i també assegurarem que entre els autòctons no hi hagi sentiments de refús envers els nous conciutadans.

Estem construint un país i ho fem persones que tenim memòries i records diferents. Gent amb passats diversos que compartim l’esperança d’un futur millor, un futur que està a mig fer i en el qual tots som convidats a intervenir.

Arribats aquí, plantegem-nos una qüestió important que consisteix a saber posar en comú què és el que entenem uns i altres per un futur millor. No cal pas que coincidim, seria impossible i no tindria sentit; però sí que ens podem posar d’acord en uns valors bàsics i en la voluntat de fer camí junts.





EL CAPITALISME A CATALUNYA





QUIN MODEL PER AL CAPITALISME CATALÀ?


La situació de crisi econòmica ens fa repensar, que és el mateix que dir que ens fa pensar novament, sobre la realitat en la qual estem immersos. Una reflexió que ens impulsa a buscar noves interpretacions de la realitat econòmica i social i posa en qüestió algunes conviccions més o menys arrelades. La crisi ens obliga a replantejar-nos algunes afirmacions i també ens fa dubtar d’algunes visions negatives. En definitiva, som davant d’una oportunitat per qüestionar alguns dels judicis previs, que és el que són els prejudicis, sobre aspectes essencials del funcionament del marc econòmic i institucional en el qual vivim.

Per un costat, la crisi ha posat en relleu les fallades del mecanisme de mercat. Ara tornem a viure l’evidència que va ser constatada als anys trenta del segle XX que de les crisis econòmiques no se’n surt de manera automàtica; tornem a constatar que no funcionen —o potser no existeixen?— uns mecanismes espontanis de correcció dels desequilibris econòmics.

La incapacitat del sistema econòmic vigent per resoldre els problemes derivats del mal funcionament de les institucions financeres ha posat en qüestió la qualitat del capitalisme contemporani. Avui escoltem i llegim menys els arguments que van ser populars just després del col·lapse del «socialisme real», segons els quals ja havia quedat demostrat que el capitalisme és la millor fórmula per organitzar els aspectes econòmics de la vida en societat.

Tanmateix, ens cal reconèixer que tampoc no existeix una formulació alternativa convincent i que una visió socialdemòcrata sobre com reformar o transformar el sistema econòmic està, ara com ara, plena d’interrogants i de dubtes.

D’altra banda, les reaccions que podem observar en el nostre entorn més proper davant les dificultats econòmiques ens conviden a repensar i a qüestionar la qualitat del model concret del capitalisme català o, el que és el mateix, del capitalisme a Catalunya. Evidentment, els problemes que tenim plantejats aquí són en essència els mateixos que els que tenen els vells països industrials, però prenen formes específiques que són les que a nosaltres ens interessa analitzar.

En una primera aproximació sembla que hi ha senyals evidents que mostren que l’esquema de creixement econòmic i de distribució de la renda vigent al nostre país necessitaria canvis importants. Ens adonem que el ritme de creixement dels darrers anys del segle passat i dels primers de l’actual havia donat satisfaccions evidents des d’un punt de vista quantitatiu. Vam veure, i ho vam viure molt alegrement, com augmentava la riquesa en circulació; les mostres es veien en la transformació de l’espai urbà. Però, ara ho sabem ben clar, la qualitat del nostre desenvolupament econòmic i social ha estat menys satisfactòria del que les xifres de creixement econòmic dels penúltims anys indicaven.

Pel que fa a la reflexió sobre el capitalisme en general, ens convé participar en el debat obert sobre els diferents models existents en aquests moments pel que fa a l’organització econòmica i social dins de l’Europa més desenvolupada i més propera a nosaltres. Com que a vegades una imatge ajuda a visualitzar els conceptes, faré servir per al meu raonament una portada del The Economist del 9 de maig del 2009. Ja han passat més de tres anys, però crec que la seva utilització continua essent interessant i inspiradora avui.

La imatge del setmanari britànic mostrava tres figures que suggerien l’existència de tres models de capitalisme europeu amb les seves respectives virtuts i els seus defectes.

Hi vèiem:

A l’esquerra de la pàgina, Nicolas Sarkozy, en aquell moment president de la República, enfilat sobre un tamboret. Simbolitzava França amb una economia en la qual l’Estat té un gran protagonisme, però que ara mateix necessita enfilar-se per continuar semblant tan gran com ha estat la seva tradició. Si bé la personalitat del president François Hollande té un altre color polític i una dignitat humana més gran que la del seu antecessor, la realitat és que l’economia francesa encara necessita un tamboret si vol recordar-nos la seva grandeur.

Al centre de la pàgina hi havia la figura de la cancellera Angela Merkel ben dreta, representant l’economia alemanya, caracteritzada pel corporativisme i que, segons la imatge, apareix sòlidament assentada sobre els seus propis peus, cosa que, amb matisos, continua essent així.

Finalment, a la dreta de la imatge, hi vèiem el cap de Gordon Brown, aleshores primer ministre del Regne Unit, el cos del qual s’enfonsava en un forat mostrant-nos que la liberal Gran Bretanya havia perdut la seva força; en aquest cas tampoc no es pot dir que el canvi de partit polític en el Govern hagi implicat gaires canvis en la imatge del país.

Si analitzem una mica cada un dels models suggerits per les imatges dels respectius polítics, podem pensar, podem repensar, la nostra visió sobre el funcionament del capitalisme europeu a l’inici del segle XXI.

A França, el sistema funciona sobre la base del respecte i l’ús de l’autoritat estatal; és un país on l’Administració pública té una presència important en tots els sentits. Els francesos estan majoritàriament convençuts que el seu Estat protegeix els ciutadans més desvalguts i que a través de l’acció eficient del seu funcionariat exerceix una funció de «repartidora». Efectivament, l’Administració pública francesa assegura una redistribució bastant eficaç dels resultats de l’esforç productiu del país i és la garantia dels drets dels ciutadans. Com és ben sabut, a França, la fraternitat i la igualtat són tant o més preuades que la llibertat i aquesta convicció es reflecteix clarament en el seu sistema econòmic i social.

A Alemanya hi funciona el sistema econòmic i social que coneixem amb el nom de corporativisme. És un esquema de relacions que s’encarna en el pacte social. Les decisions que afecten l’activitat econòmica es basen en la negociació entre les parts implicades, i això demana un diàleg continuat entre els sindicats i les organitzacions patronals. Aquesta cooperació, de fet, incideix en la moral econòmica del país i condueix a comportaments en els quals s’imposa l’austeritat tant a l’hora de negociar salaris com quan es tracta d’establir el destí dels beneficis. L’actitud de sobrietat que caracteritza el comportament tant d’empresaris com de treballadors explica l’èxit de les exportacions alemanyes. I segurament també la reacció de sorpresa, a vegades irritada, dels ciutadans alemanys quan expliquen a qui els vol escoltar que bona part dels seus assalariats reben uns ingressos menors que els de països que han de rebre ajuda financera.

Al Regne Unit, la moral de l’ultraliberalisme valora l’actitud i l’èxit individuals; el principi establert afirma que cadascú escull el seu paper dins del joc econòmic, que cadascú decideix quin grau d’esforç, quines habilitats i quins coneixements aportarà al procés de generació de riquesa. En aquest joc i amb les seves regles, els millors guanyen i els qui no poden seguir, perden, i molt sovint es perden. En un marc de competència bastant salvatge, l’economia britànica ha aconseguit gestionar una part substancial de l’estalvi mundial. En aquest sentit vull remarcar que té un paper determinant en l’actitud moral o cultural la negativa britànica a qualsevol proposta de control del sector financer per part de l’autoritat europea.

De fet, el que ens plantegem, amb el pretext d’analitzar aquests tres models de capitalisme vigents avui a Europa, és revisitar una vegada més el vell debat sobre el paper i l’abast que volem atribuir a cada una de les dues lògiques possibles en l’administració dels afers econòmics: el mercat per un costat i la intervenció del poder polític per l’altre.

Em proposo discutir com funcionen aquestes dues lògiques tenint en el pensament el que voldríem que fos el capitalisme contemporani a Catalunya.

Podem pensar-ho en termes de dosis. Si acceptem que per al funcionament de l’economia actual hi han de ser presents tant el mercat com la intervenció de l’autoritat política, es tracta de veure en quines dosis la vida econòmica de les nostres societats combina:

a) la confiança en el paper regulador de la mà invisible, usant l’expressió tan gràfica encunyada per Adam Smith, una mà que ens guia servint-se de les forces del mercat. Aquestes forces són mogudes, per un costat, pels consumidors, que quan compren i paguen allò que han triat, estan expressant les seves preferències, i, per l’altre costat, pels venedors, que reaccionen produint allò que saben que els procurarà uns beneficis prou interessants. El resultat de la interacció d’ambdues, és a dir, de la demanda i l’oferta, condueix a una situació que ha de ser satisfactòria no per a tots, però si per a molts;

b) la força de la mà visible sota la forma de l’autoritat de l’Estat, que dicta normes de comportament i que actua també directament ella mateixa. El poder polític regula alguns preus de béns i serveis que considera estratègics, com són el diner, el treball o l’habitatge; l’autoritat recapta els impostos que estem obligats a pagar i ofereix de manera directa certs béns i serveis que han estat produïts per les empreses públiques. Tot això es fa seguint uns dictats que no tenen res, o poc, a veure amb els incentius pecuniaris.

En definitiva, ens preguntem quines dosis de mercat, és a dir, de suposada llibertat econòmica, i quines dosis d’intervenció política, defineixen la nostra realitat econòmica i social. Aquesta és una qüestió rellevant per definir l’economia vigent i consisteix precisament a determinar sota quins graus de liberalisme funciona o quins marges deixa a la llibertat econòmica. Matisant, però, que massa vegades els qui aparentment defensen l’esmentada llibertat de mercat no són pas els qui més respecten les premisses necessàries per al seu exercici.

Si fem cas dels manuals d’anàlisi econòmica, sabem que la llibertat econòmica té sentit quan els agents que es troben en un mercat ho fan en igualtat de condicions; sabem també que el concepte de llibertat econòmica va lligat al fenomen de la competència, també adjectivada de lliure. No és pertinent, doncs, parlar de liberalisme quan observem la presència d’alguns protagonistes de l’activitat econòmica que participen en el joc disposant de privilegis i gaudint d’uns avantatges que no depenen simplement de la magnitud empresarial, sinó sobretot de la capacitat de disposar d’informació i sobretot de manipular-la.

De fet, qui de veritat practica el liberalisme econòmic són les petites i mitjanes empreses que creen riquesa a partir del que els indiquen les forces del mercat. Massa sovint ho fan en un marc en què alguns (ja siguin grans proveïdors, intermediaris o subministradors de serveis financers) els retallen part del seu marge de benefici per l’exercici de la força que els atorga una situació de privilegi.

En un altre àmbit del raonament, si volem tenir una imatge de com funciona una economia, ens convé pensar com es distribueix el seu valor afegit, és a dir, la riquesa generada, entre els protagonistes dels processos de producció. Vull dir que ens convé observar a quines mans va a parar la riquesa obtinguda. Es tracta d’explicar en quina proporció els fruits del conjunt dels processos productius o, el que és el mateix, el resultat de l’activitat de totes les empreses (ja siguin grans, mitjanes o petites, o bé treballadors autònoms, i tant si són públiques com privades), es distribueixen entre els diferents protagonistes que hi han participat. Em refereixo a la distribució de la renda.





EL SECTOR PÚBLIC DE L’ECONOMIA


Constatar que la distribució dels ingressos tal com es deriva del mercat és considerada massa desigual per una bona part de la població és el principal argument en favor de la intervenció pública sota la forma de política fiscal.

D’altra banda, com que el joc net en el mercat requereix que tots hi participem en igualtat de coneixement i d’informació, ja tenim un altre motiu per demanar un paper actiu a la política. La seva acció ha de garantir l’accés a l’educació, que és premissa per saber interpretar les dades que conformen la realitat.

Parlàvem de proporció, de dosis, entre acció del mercat i de l’autoritat política, per gestionar l’economia, i ho podem concretar en un aspecte essencial que és la distribució de la renda. Ara ens podem preguntar fins a quin punt l’expressió mercat lliure vol dir el mateix que llibertat d’actuació en el mercat. Vull posar èmfasi en l’interrogant, que és obert, sobre qui pot i qui no pot exercir aquesta suposada llibertat. Els límits a la llibertat del mercat no són una limitació, sinó que es tornen positius quan la lògica del mercat es combina amb la responsabilitat política per assegurar aquells objectius que el mercat no resol.

Es tracta bàsicament de l’equitat i de la igualtat d’oportunitats, però també de la conservació del patrimoni material, natural o cultural.

Estic parlant del que n’hauríem de dir socialització d’una part de l’economia? Doncs, potser sí.

De fet, el tema de fons és l’observació que el capitalisme ha demostrat ser força útil per resoldre els problemes de la producció de béns i serveis, però en canvi no ha pogut, almenys fins ara, satisfer les exigències d’un procés de distribució de la renda i de la riquesa que sigui considerat prou satisfactori. Així, sempre que passem de l’anàlisi de la producció a la visió de la distribució, la pregunta torna a ser la mateixa; ara, però en un to més alt: qui ho fa millor? El mercat? O l’Administració pública?

La teoria econòmica ens explica que les rendes generades per l’activitat econòmica prenen tres formes: salaris, beneficis, impostos. Són els tres tipus d’ingressos que van a parar a mans de qui han jugat diferents papers en l’activitat productiva: els treballadors, els propietaris i l’Estat. Doncs bé, la imatge de la distribució del valor afegit (que és una manera d’anomenar la renda) entre cada una d’aquestes categories, és a dir: 1) els salaris que reben els qui han participat aportant la seva capacitat de treball, 2) els beneficis que reben els propietaris de les diverses formes de capital i 3) els impostos que són les taxes sobre els anteriors que van a parar a mans de l’Administració pública, il·lustren de manera ben clara les característiques que defineixen la societat observada.

Arribats aquí, cal incorporar a la reflexió un altre aspecte que també està estretament lligat al debat sobre el mercat i/o la intervenció. Em refereixo al marc institucional que estableix de quina manera es tracta i com es respecta la propietat del capital. La propietat dels béns que serveixen per generar riquesa i que dóna dret a participar en la distribució dels resultats, es pot plantejar també, en termes de dosis, vull dir que és, un altre cop, una qüestió de proporcions.

La pregunta que ens fem en aquest cas és: quines dosis de propietat pública hi ha o volem que hi hagi en una economia determinada? O encara més: quina és la proporció del capital (que és una manera d’anomenar el patrimoni col·lectiu) del país que considerem desitjable que estigui en mans de l’Estat? Si sabem que quan diem que una part del capital està en mans de l’Estat volem dir que no està en mans privades, la pregunta pot prendre la forma alternativa: quina part del total del capital nacional està ara, o volem que estigui en el futur, en mans de persones o d’entitats privades? Tenint en compte que ens situem, com els altres països europeus, en el que s’anomena una economia mixta que combina dosis de mercat i dosis de socialització, la discussió pren un fort contingut ideològic. Som partidaris de més o menys paper públic en funció de la nostra preferència política i hem d’esperar que els partits polítics siguin clars en les seves propostes quan ens demanin el vot.

El debat sobre les proporcions o dosis és del tot obert avui. Després d’un llarg període en què es valorava de manera quasi absoluta i positiva la propietat privada en qualsevol de les seves formes, després que ens havien, gairebé, fet creure que havia triomfat el «capitalisme popular», un sistema en el qual tothom havia de trobar avantatges, ara tornem a sentir a parlar (i el més curiós és que ho fan veus que vénen de l’ortodòxia del liberalisme econòmic), de la recuperació per part del sector públic de parts sensibles i significatives de l’economia. Em refereixo al sistema financer.

És oportú recordar que l’objectiu de la nacionalització de la banca formava part del programa dels partits comunistes europeus als anys seixanta del segle XX; era una mesura que es reivindicava amb l’argument que no és prudent deixar el que ha de ser un servei públic a l’albir dels interessos dels accionistes i els gestors del sistema financer. Aquesta proposta que pot semblar radical era considerada, de fet, considerada normal en la pràctica de molts partits socialistes moderats. Recordem, per exemple, el Programa Comú de l’esquerra francesa sota el qual François Miterrand va encetar el seu govern el 1981. Era una idea acceptada en un exercici de pragmatisme prudent.

Ara, després d’una llarga etapa de desprestigi públic de la idea, hi tornem. Ha canviat la terminologia emprada i no es parla de socialització o de nacionalització, però les intervencions massives del sistema financer per part de les administracions públiques responen d’alguna manera a aquella lògica. Val a dir que s’ha fet seguint uns criteris que són molt criticables: s’han posat diners públics al sistema financer, però no se li han imposat condicions, oblidant la màxima que qui paga mana i que en aquests casos han pagat els contribuents i, per tant, els seus representants haurien de manar i no sucumbir al poder d’aquells que, segons la lògica, l’haurien d’haver perdut.

Veiem, doncs, que la crisi ens fa repensar el model econòmic i això inclou replantejar els valors acceptats, reconeguts. Podem fer-ho amb l’ajuda d’exemples observats i d’idees rebudes. Recordem, per exemple, que JohnMaynard Keynes si, ja va advertir que segurament sempre hi haurà cobdiciosos, però que és bo saber que no sempre els haurem d’aplaudir. Avui, en el mateix sentit, Jacques Attali ens parla dels voraços que tenen poder per apropiar-se de grans trossos del pastís i que s’havien acostumat a funcionar amb impunitat, però, sortosament, la crisi els ha posat al centre de les crítiques.

Haurem d’exercir millor la capacitat de crítica i pensar com tractem els nostres cobdiciosos i els nostres voraços.





CONCRETEM: A CATALUNYA. HEM ESTAT SOCIALMENT EFICAÇOS, PERÒ ENS HA MANCAT EFICIÈNCIA ECONÒMICA


Aquesta reflexió sobre el capitalisme la voldria concretar acostant la mirada al funcionament de l’economia catalana per fer una reflexió sobre les qualitats i els defectes del capitalisme aplicat i viscut al nostre país.

Catalunya comparteix en gran part els problemes dels altres països de l’Europa occidental, especialment aquells que es poden definir com a velles societats industrials que han fet de diferents maneres el pas cap a economies en quèel sector serveis ha agafat el protagonisme.

Si ens fixem en els tres models vistos anteriorment: el francès, l’alemany i el britànic, probablement el que s’acosta més a la nostra manera de ser, a la nostra manera de fer, i que ens defineix de manera més propera és el francès. Vivim en una societat en què l’Administració pública en els seus diversos nivells té una presència important, però, a diferència del que passa a França, aquí no és gens clar (tan, canviar tan per: gens) clar que els ciutadans ens sentim protegits pel nostre Estat. Per raons òbvies: no sabem quin és el nostre Estat. Una part significativa de catalans sentim la manca d’un Estat propi com un problema que la crisi econòmica ha agreujat i ha posat urgentment en evidència; per a una altra part de catalans, la manca no és sentida explícitament, però no ser-ne conscients no els evita patir les conseqüències d’aquesta mancança.

Si ho pensem des d’una perspectiva socialdemòcrata, i sabent que és dins del pensament d’esquerres on trobem els principals partidaris de l’estat del benestar, podem afirmar que és a l’esquerra catalana a qui li correspon fer-se la pregunta: És possible construir i consolidar un estat del benestar sense Estat? Crec que la resposta és òbvia: és difícil, si no impossible. Val a dir que, en aquest moment de la història, així com la construcció de l’estat del benestar a Europa va ser el resultat d’una entesa entre la socialdemocràcia i la democràcia cristiana, en el nostre cas necessitem la col·laboració de forces polítiques de diferent espectre.

D’altra banda, el nostre estat del benestar, que té arrels en el passat, s’ha bastit en funcionament sota els governs presidits per Jordi Pujol, que és ell mateix una mena de síntesi de socialisme i liberalisme. Amb moltes limitacions, la gestió del pressupost per part de la Generalitat ha anat posant en marxa els serveis propis d’una Administració que aspira a la normalitat democràtica.

Durant llargues etapes de la història, ens havíem refiat que l’Estat espanyol faria la seva funció també per a nosaltres; ara, però, ja ha quedat clar per a pràcticament tothom que l’Estat espanyol no simplement no ens considera ciutadans com ho són tots els del seu territori, sinó que, cada vegada de manera més descarada, té cap a nosaltres els catalans un comportament hostil.

Més amunt he argumentat que la pertinença a Espanya va privar l’economia catalana d’un mercat suficient per a la seva expansió. Ara vull afegir que la dependència també ens ha privat del segon instrument de coordinació de l’activitat econòmica i que és l’Estat, és a dir, l’Administració. A Catalunya hem sofert la manca de les dues lògiques que regeixen el funcionament d’una economia capitalista: el mercat i l’autoritat política. Això ha fet que el desenvolupament de l’economia hagi estat una mena de cursa d’obstacles.

No disposar d’Administració pròpia va impedir durant tot el procés d’industrialització l’aplicació de mesures de política econòmica que fessin la funció d’estímul a l’activitat empresarial.

Els obstacles, però, s’han salvat, i en general la cursa en contra de les dificultats s’ha fet molt més d’acord amb una lògica privada, que és la que ha orientat les etapes de consolidació, que no pas amb una visió col·lectiva. En moments de dificultat és quan es fa més evident la necessitat del paper de la mà visible; en aquells casos, l’actuació de l’autoritat sobre les variables econòmiques ha estat més o menys encertada en funció de la capacitat d’incidència en l’elaboració i la gestió de les mesures per part dels diferents representants de les forces econòmiques catalanes.

Penso, per exemple, en els processos de reconversió industrial iniciats als anys seixanta del segle XX. Aleshores l’economia catalana va haver d’afrontar, com ho feien les altres velles societats industrials europees, un procés de diversificació de la seva base econòmica.

En el nostre cas aquella diversificació va implicar una dràstica reducció del paper protagonista que havia tingut la indústria tèxtil. El procés va ser dolorós per a ciutats i comarques en les quals els diferents subsectors de l’activitat tèxtil havien estat la principal font d’ocupació. Val la pena anotar que el procés de reestructuració finançat amb fons públics va ser un element impulsor de la diversificació, ja que les indemnitzacions pels acomiadaments resultants dels plans van ser en molts casos el capital inicial de petits establiments comercials o de serveis.

Comerços, bars, restaurants de ciutats com Sabadell, Terrassa, Igualada i Mataró tenen el seu origen en aquells plans de reconversió industrial. Es van crear i consolidar uns serveis necessaris en una etapa de creixement econòmic que en feia augmentar la demanda estimulada per unes millors condicions de la vida urbana.

Van ser moments plens d’exemples concrets del bon funcionament de l’ascensor social, cosa que fa matisar algunes afirmacions fetes anteriorment sobre la manca d’eficiència en l’ús dels recursos. En realitat, penso que podem definir el funcionament del capitalisme català com a socialment eficaç, encara que econòmicament ineficient. Una eficàcia social que es demostra en la capacitat de trobar sortides davant dels conflictes socials que originava el model de desenvolupament desordenat.

En diverses ocasions, en aquells moments, els empresaris catalans es van mostrar partidaris de la intervenció. Reconeixien que si es deixava el procés a la lògica pura del mercat, les circumstàncies portarien a situacions socials molt difícils. Unes dosis de mà visible que, però, no van evitar que l’adjectiu per definir el creixement econòmic d’aquells anys fos salvatge. No podem parlar pròpiament d’un marc institucional favorable a la racionalització de l’activitat econòmica.

El que sí que va funcionar, com en moments anteriors, va ser la capacitat d’atreure treball. Els treballadors que han arribat sempre que l’expansió de la producció ho ha reclamat suportaven després les successives etapes de recessió, acceptant les baixes retribucions que han estat estructurals per al treball poc qualificat dins del conjunt de l’economia catalana. Però això vol dir que ens anàvem configurant com una societat que no és prou justa, una societat que és poc equitativa i que viu amb els problemes de cohesió corresponents.

Si podem concloure que el creixement econòmic a Catalunya s’ha basat en l’ús extensiu del recurs abundant que ha estat el treball, i que aquest fet ha condicionat l’esquema de creixement econòmic, tenim elements per detectar algunes de les imperfeccions importants de l’estructura del capitalisme autòcton.

Com a resultat de no haver revisat prou críticament la nostra història, tenim ara una estructura econòmica que mostra febleses que deriven del passat. Un passat caracteritzat per l’ús extensiu del treball pagat amb salaris baixos. Avui tenim un problema greu i és que el pes exagerat de la construcció i el turisme en l’estructura productiva ens situa en unes condicions difícils per fer front a les conseqüències de la crisi econòmica.

Parlar del paper de l’autoritat política en l’economia ens fa plantejar una pregunta addicional, de caire ideològic: hi ha liberals en l’economia catalana? Teòricament, sí; però si repassem la història observem que els teòrics liberals no ho són a la pràctica. Hem vist sovint les organitzacions empresarials reclamant la intervenció pública per solucionar els problemes.

En resum: el que necessitem és una bona Administració pública. Perquè si la mà visible ha d’intervenir davant de dificultats com demana quasi tothom o també si ha d’orientar en moments d’eufòria com demanem uns quants, el que ens ha de preocupar és que la que ho faci sigui una mà amical.





REPENSAR EL CAPITALISME?


A vegades el debat sobre el sistema econòmic s’ha plantejat en moments de relativa eufòria econòmica, com per exemple el maig del 68, que podem recordar com un d’aquells moments en què el capitalisme va ser posat en qüestió. Certament, després d’aquelles «revoltes» vam continuar vivint dins del sistema capitalista, però la vida quotidiana és avui força diferent de com era fins aleshores, precisament arran de les protestes iniciades pels joves universitaris europeus i nord-americans, una franja privilegada de la població que somniava en una societat més lliure.

El Maig del 68 forma part de la història de les revoltes populars. El moviment iniciat a les universitats parisenques es va estendre per les universitats de gran part del món i, en el cas francès, les protestes van desbordar l’àmbit estudiantil i van portar el país a una vaga laboral de gran amplitud en un intent de fer confluir el que llavors en dèiem «les forces del treball i de la cultura».

El que voldria remarcar aquí és que aquells moviments van ser una crítica radical al sistema econòmic i social capitalista. Els joves que protestaven estaven buscant —en alguns casos ho reclamaven amb una certa violència— una altra manera de viure. Volien trencar unes normes de comportament que consideraven obsoletes, massa encotillades; simbòlicament, les noies cremaven públicament els sostenidors.

Modificar la manera de viure implica transformar les regles que regeixen l’organització econòmica i social. No podem pensar en una manera de viure més lliure si no som capaços d’imaginar unes fórmules de creació i distribució de la riquesa que facin possible l’exercici d’aquesta llibertat. Els economistes ho sabem molt bé, això, i no tan sols perquè Marx ho va explicar, sinó perquè ell mateix ho havia après de David Ricardo.

A vegades explícitament, i més sovint de manera implícita, els moviments d’alliberació personal s’acompanyen d’actituds polítiques. Quan les crítiques tenen un abast ampli, quan no es limiten a grups més o menys extremistes, sinó que el radicalisme en l’oposició a vells costums i a velles estructures el protagonitza la classe mitjana, es pot dir que hi ha molt terreny guanyat per a la instauració d’elements nous. Per això s’ha remarcat encertadament que la importància de la manifestació de l’11 de setembre del 2012 rau precisament en el fet que va ser una manifestació de classes mitjanes que demanàvem de manera tranquil·la, ordenada i pacífica una cosa tan radical com la independència de Catalunya.

Una de les coses importants que han passat els darrers quaranta anys és que s’han confirmat els temors que apunten que ni el capitalisme ni el socialisme no han pogut satisfer l’aspiració humana d’organitzar els afers econòmics d’una manera que faci possible la felicitat. Entenent la felicitat, en l’esquema de pensament que ara segueixo i que reconec limitat, com una situació en la qual cada u és retribuït en relació amb l’esforç que ha aportat a la col·lectivitat, una situació en la qual tothom té les mateixes oportunitats per desenvolupar les seves capacitats i en què el conjunt dels individus es fa càrrec d’aquells que tenen alguna incapacitat, temporal o definitiva.

Observant els intents de construcció de societats socialistes, l’esperança de trobar una alternativa al capitalisme havia començat ja a fallar estrepitosament el 1968. L’URSS mostrava la seva realitat decebedora. Els «socialismes heterodoxos» com la Xina o Cuba estan allargant uns quants anys la seva existència, però és evident que no han aconseguit sobreviure com a models. El vell capitalisme ha mostrat, en canvi, una interessant capacitat de transformació. Avui potser hauríem de pensar en un nou nom per definir el sistema sota el qual vivim els privilegiats de la part més lliure, rica i desenvolupada del món.

El sistema en el qual vivim configura un marc econòmic i social que combina elements de mercat amb elements de socialisme. En l’esfera de la producció coexisteixen empreses privades i públiques; per satisfer les necessitats anem al mercat a buscar la major part del que consumim, però ens refiem del sector públic per assegurar uns bons serveis educatius, per fer front a les necessitats sanitàries i per satisfer bona part de la nostra alimentació cultural.

Abans em preguntava: quin model desitgem per al capitalisme català? La resposta no és fàcil per a una economista d’inspiració keynesiana, perquè hi ha moltes raons que indiquen que no podem aplicar, ara a Catalunya, les anomenades «receptes macroeconòmiques» que l’economista John Maynard Keynes va presentar en la Teoria general de l’ocupació, l’interès i el diner. La primera raó és perquè encara no tenim un govern amb capacitat per decidir la seva política fiscal, però també hi ha raons més generals.

El llibre, que va ser publicat el 1936, era una resposta als problemes plantejats per una recessió econòmica que era evident que no es resoldria de manera automàtica per l’actuació de les forces del mercat, tal com predicava la teoria econòmica convencional. La recepta keynesiana plantejava que si la demanda privada no és suficient per assegurar la venda de tota la producció obtinguda i, per tant, hi ha atur, cal afegir un comprador important quantitativament i qualitativament, que és el sector públic. Per aconseguir un efecte d’estímul de la demanda, cal que la magnitud de la despesa pública superi els ingressos recaptats en forma d’impostos, és a dir, que si es vol reactivar l’economia cal presentar uns pressupostos públics amb dèficit.

Però avui no podem aplicar més que parcialment aquesta recepta, perquè hi ha un pacte d’estabilitat que limita la capacitat d’endeutament públic. Això ho compartim amb els altres països pertanyents a la zona euro i, d’una manera general, ens sembla bé perquè, tot i que genera dificultats importants, evita uns mals majors que es derivarien d’un desordre greu en les finances públiques.

En el cas català la situació es fa més difícil que als altres països de la zona euro, perquè la nostra Administració no té el control dels ingressos del seu pressupost, mentre que, entre les seves competències, hi ha les responsabilitats socials (sanitat i educació), que impliquen unes despeses que no es poden reduir sense posar en perill la pau social. El repte del Govern és precisament decidir el seu marge de despesa en unes condicions duríssimes.

Una part important dels impostos derivats de l’activitat econòmica catalana se’n van i no tornen, cal repetir-ho. Per fer la situació encara més empipadora, aquells que se’ls queden intervenen posant totes les traves possibles a l’execució del pressupost públic català.





QUINA CULTURA ECONÒMICA?





ESPECULADORS O TREBALLADORS


El capitalisme català s’ha caracteritzat històricament per la seva «cultura industrial», aquella manera de viure i de veure el món que basa el seu funcionament en la convicció que la riquesa té el seu origen en el treball.

Però cap al final del segle passat aquesta moral va mostrar símptomes importants de canvi. Als anys vuitanta del segle XX i al començament del XXI, vam viure unes etapes d’una gran expansió econòmica basada en el creixement del sector de la construcció. Una activitat exagerada segons qualsevol observació raonable de la realitat, però que donava satisfacció a moltes persones, a moltes empreses, també a moltes entitats i no cal dir que a l’Administració, especialment la local. El mal finançament dels ajuntaments trobava una font per alleugerir els seus problemes en els ingressos que li venien per vies legítimes, o no, de les empreses constructores. Podríem dir que gairebé tothom hi va trobar alguna satisfacció.

Ningú no es queixava del que m’agrada considerar una desviació del model propi de cultura econòmica. Però admeto que hi ha hagut en la nostra història altres episodis de comportament més especulatiu que treballador, només cal recordar que n’havíem tingut un tast amb els negocis de tot ordre, immobiliari de manera clara, que es van fer al voltant del turisme als anys seixanta.

El que és greu del creixement malaltís dels primers anys del segle XXI és que va provocar que una part important dels estalvis s’adrecessin a la compra d’habitatges o de locals comercials; en molts casos no pas per usar-los, sinó amb l’esperança justificada per l’observació del que efectivament passava, que el seu preu pujaria en poc temps. En correspondència va incrementar-se, també exageradament, l’oferta de serveis financers; vèiem com es multiplicaven lesoficines de bancs i caixes que proposaven tota mena de productes als seus clients. Perquè una part de les inversions es feien amb crèdit, un crèdit que havia passat a ser barat.

Vivíem en un entorn de guanys immobiliaris i financers. Contràriament al que indica la moral del capitalisme tradicional, era possible fer-se ric sense arriscar els diners propis. Vam començar a pensar, amb raons, que la riquesa s’obtenia a partir de l’especulació i vam oblidar les lliçons del nostre passat i, de retruc, les de l’anàlisi econòmica.

I és què la moral industrial catalana té també les seves arrels en les pàgines que han escrit els economistes del passat i que llegim amb profit els del present. Unes pàgines que expliquen que la riquesa de les nacions prové del treball dels seus ciutadans.

Vegem-ne un exemple: «Què més es pot demanar per assegurar la felicitat d’una persona que té salut, que no té deutes i que té la consciència tranquil·la? Per a algú que es troba en aquesta situació es pot dir que qualsevol afegit de fortuna és superflu». Aquesta afirmació tan raonable la trobem en la The Theory of Moral Sentiments, la magnífica reflexió sobre la relació existent entre els sentiments i l’activitat econòmica que Adam Smith va publicar el 1759. En el mateix llibre també hi podem llegir que «observem amb freqüència que el món adreça les seves atencions i el seu respecte amb més força cap als rics i els poderosos que no pas cap als savis i els virtuosos».

Potser hem d’admetre que hi ha raons que expliquen que els humans desitgem allò «superflu» per ser feliços. O, ben pensat, més que raons són sentiments? Però, què passa quan aquests sentiments dominen sobre uns altres basats en el respecte a l’activitat productiva?

Quasi dos-cents anys més tard que Smith, un altre gran economista, John Maynard Keynes, explicava que el capitalisme es caracteritza per una atracció espiritual, psicològica, envers els guanys abstractes. Un sentiment que ens fa valorar l’abstracció que representen els diners per damunt de la concreció que són els béns que es podrien comprar amb aquells diners. Avui la sofisticació financera ha permès excitar aquest sentiment i valorar exageradament uns actius més o menys abstractes que estan deslligats de la realitat concreta de les empreses que, teòricament i legalment, representen.

De manera que «l’amor als diners» pot distorsionar el funcionament lògic de l’economia, que, en principi, es basa en la producció de béns i serveis per satisfer les necessitats humanes. Potser els humans ens equivoquem quan valorem quines són les nostres necessitats?

Fixem-nos en una paradoxa. Una època com la que hem viscut recentment i que podem caracteritzar per un excessiu amor als diners coincideix amb uns alts nivells d’endeutament de les persones, de les empreses, de les institucions i dels països. Els deutes, un fenomen tan útil si no se n’abusa, i que la novel·lista canadenca Margaret Atwood defineix com «una construcció imaginativa que es deriva d’un sentiment de necessitat o de la cobdícia combinats amb un sentit de la justícia en la reciprocitat, en la cerca de valors equivalents», s’ha convertit en un fet naturalment acceptat. Tenir deutes, que segons la tradició religiosa era un pecat, ha esdevingut gairebé un senyal d’estar a la moda. Ara hem de pagar els deutes i les seves conseqüències!





VAM SER UNA SOCIETAT PROGRESSISTA AL SEGLE XVIII, HO ÉREM AL SEGLE XX. ARA TAMBÉ!


Que som una nació és una evidència que hem cridat repetidament per fer-nos sentir. Finalment sembla que hem aconseguit que no tan sols ens sentin, sinó que ens escoltin. El reconeixement de l’existència d’una nació europea diferenciada situada al sud d’Europa, a la riba de la Mediterrània, és avui molt ampli. Tenim una presència positiva als mitjans de comunicació internacionals.

Això ha estat possible perquè «tenim país». Som una economia que funciona, malgrat tots els obstacles i superant els handicaps. Hi ha professionals, artistes, escriptors, cuiners… catalans coneguts i reconeguts arreu del món. Les nostres universitats tenen presència en el panorama acadèmic internacional. Només ens falta disposar de les estructures d’un Estat. Amb totes les possibilitats i totes les limitacions d’un Estat que forma part d’un projecte més ampli de sobiranies compartides com és la Unió Europea. Una Europa a la qual podem aportar actius interessants.

En aquest sentit, vull fer ara una petita digressió sobre com en la nostra evolució hi ha estat sempre present la idea de progrés per explicar que és precisament perquè volem inserir-nos en la dinàmica europea del progrés que necessitem la independència política.

Quan parlo de cultura econòmica, penso en els valors compartits que afecten el comportament social en els processos de producció de riquesa i de distribució de la renda. En aquest terreny, si hi ha una idea que acceptem de manera pràcticament unànime és precisament l’ideal del progrés. Certament, la voluntat de progressar informa les nostres actituds, com també inspira les decisions dels grups socials; ho fa de manera més o menys explícita, però hi és quasi sempre present.

La paraula progrés té sempre connotacions positives. Per començar, la idea de progrés va lligada a la possibilitat que la vida sigui més llarga i més agradable, i és en aquest sentit que parlem del progrés de la humanitat. De la mateixa manera entenem que hem avançat, que hem progressat, quan repassem la història de Catalunya i observem els passos fets en la construcció d’un entorn de convivència en el qual no tan sols vivim més anys i tenim més salut, sinó en el qual ha augmentat l’imperi de la justícia, de la igualtat d’oportunitats i del confort.

No hi ha dubte que el benestar social té moltes més possibilitats de ser generalitzable quan s’ha aconseguit superar un mínim nivell de renda per capita. Per tant, és clar que el progrés està estretament lligat al creixement econòmic i a l’expansió de la creació de riquesa, que són, per això, objectius àmpliament compartits.

Però el progrés no depèn només del creixement material. Com deia John Stuart Mill cap a mitjan segle XIX, es pot pensar en una situació en la qual el creixement físic sigui nul, però en la qual augmenti el benestar social, millorant l’educació del poble. Això es pot aconseguir amb una distribució més igualitària de la renda i la riquesa, i, alhora, una millor educació condueix a comportaments incompatibles amb un excés de diferències socials. De fet, la significativa redistribució de la renda a través del joc fiscal d’impostos i subsidis evidencia que estem en una societat amb vocació de progrés entès d’aquesta manera.

En aquest sentit, és oportú recordar aquí l’existència de moments de feliç coincidència històrica entre l’ampliació del coneixement i la formulació de plantejaments empresarials al servei d’interessos col·lectius. Recordem quins canvis progressistes, en el sentit de millorar les condicions de vida, han significat les diferents revolucions tecnològiques, començant per la utilització de la màquina de vapor a partir del 1840, o la generalització de l’ús de l’electricitat als inicis del segle XX. En èpoques més recents pensem en els canvis derivats de fenòmens que podem qualificar com a progressos institucionals, com ho va ser, per exemple, la incorporació a les institucions europees el 1986 o, ja altre cop en el terreny de la tecnologia, fixem-nos en el progrés que ha suposat tant per a la feina com per a la vida quotidiana l’ús de les tecnologies de la informació i la comunicació.

A l’inici del segle passat, la creació, quasi al mateix temps, de l’Escola Industrial el 1904, per iniciativa de la societat civil, amb l’objectiu d’oferir ensenyament tècnic en tots els àmbits, i de l’Institut d’Estudis Catalans el 1907, una institució al servei de l’alta cultura, és un exemple evident d’aquesta voluntat progressista i civilitzadora que es fa visible amb la conjunció de cultura i tecnologia. Amb el complement de la creació per la Mancomunitat de l’Escola del Treball el 1913, en un senyal inequívoc del paper rellevant que s’atribuïa a la formació professional, garantia de la possibilitat del progrés.

D’una banda, el progrés tècnic és l’element principal per explicar l’augment de la productivitat, ja que fa créixer la capacitat d’obtenir un producte més gran amb una quantitat més petita d’esforç. Si sabem que l’esforç aplicat a la producció pren la forma de treball humà, podem afirmar que el progrés permet al conjunt de les persones disposar de més temps per a l’oci i per a la cultura.

De l’altra, la incorporació de millores tecnològiques provoca transformacions profundes tant en la manera de produir com en la manera de consumir. El progrés significa, en aquest sentit, més oportunitats de triar entre opcions diferents, dóna més alternatives a l’hora de decidir com es treballa i com s’usaran els resultats obtinguts. En altres paraules, el progrés ha transformat la vida quotidiana dels humans tant en l’esfera del treball com en la de l’oci.

El producte obtingut pel conjunt de l’activitat econòmica a Catalunya avui té una composició complexa i molt variada, gràcies a les moltes onades de progrés que hem anat incorporant. L’oferta de béns i de serveis que tenim a l’abast quan anem al mercat, entès en el sentit ampli del conjunt de mercats per als diferents béns i serveis existents, es va fent cada vegada més sofisticada a mesura que avança la incorporació del que entenem per progrés tècnic.

Avui disposem de temps i disposem de béns i serveis relacionats amb la cultura; depèn de la nostra actitud que el progrés ens faci més lliures.

Quan he intentat reflexionar sobre la història del capitalisme a Catalunya, l’he explicada com una carrera d’obstacles, uns obstacles que hem anat superant en gran part. Ens queda per fer el darrer pas, que és superar el handicap crònic que ha suposat el fet de pertànyer a la unitat política espanyola. Per sort hem estat ja capaços de plantejar l’alternativa. El camí no serà facil, però és molt important saber que el volem recórrer i haver-ho expressat clarament tant des de la societat civil com, i això és molt important, des del Govern.

Sabem que tenim una base econòmica capaç de fer front a moments econòmics difícils. Sabem que tenim un país amb una vida cultural interessant. Sabem que des de quasi sempre són molts els que trien Catalunya per venir-hi a viure i a treballar. Anem construint societat.

Podem dir que avui tenim una resposta als interrogants que ens plantejaven dos clàssics de la nostra literatura econòmica: un llibre de l’any 1927, L’aptitud econòmica de Catalunya, de Carles Pi i Sunyer, i el que en volia ser una continuació escrita cinquanta anys més tard, L’aptitud financera de Catalunya, de Cinto Ros Hombravella i Antoni Montserrat. Som capaços d’incorporar el progrés al servei de l’economia amb l’objectiu d’aconseguir una societat més justa. Insisteixo: per fer-ho realitat ens cal tenir els instruments que ofereix un Estat.





CAP A UNA NOVA FISCALITAT


Els fenòmens socials estan tots relacionats entre si, de manera que no podem comprendre els efectes dels importants canvis demogràfics, polítics i morals que viu el nostre país sense analitzar al mateix temps l’evolució dels fets econòmics. I sabem que l’economia té dos grans aspectes: la creació de riquesa i la distribució dels resultats obtinguts. Em proposo fixar-me ara en el segon.

Com ja he escrit més amunt, parlar de la distribució de la renda i de la riquesa implica parlar del sistema fiscal, és a dir, considerar quins i com són els impostos que paguem els ciutadans i observar-ne la contrapartida, que és la despesa pública, o sigui, l’ús que l’Administració fa dels impostos que ha recaptat.

El primer que voldria afirmar és que els impostos són un senyal de civilització. De fet, pagar impostos és una manifestació expressa de la voluntat de millorar la vida en comú; els impostos són una mostra de solidaritat, o de simpatia, envers els altres, si voleu. Per això la fiscalitat va tan lligada al sentiment de col·lectivitat.

Paguem impostos perquè volem assegurar la presència, en el conjunt de l’oferta present al mercat, als mercats de cada societat, d’allò que sabem que la iniciativa privada no pot, o no vol, atendre. Cal que el sector públic intervingui en l’economia produint aquells béns i serveis que les forces del mercat no aporten o que no proveeixen en la mesura que estimem necessària.

Quines són aquestes coses que la iniciativa privada no fa o no fa en la magnitud necessària? En primer lloc, aquelles inversions que són molt costoses i que tenen un rendiment econòmic poc segur o que el tenen a molt llarg termini. És el cas de les grans infraestructures: carreteres, ferrocarrils, ports, aeroports. En segon lloc, les despeses que anomenem de responsabilitat social. Un sistema educatiu i uns serveis de salut de bona qualitat, a disposició de tota la població, tenen uns costos que no es poden recuperar amb el preu que paguen els usuaris. Només els més rics podrien pagar el que han costat i, si volem que salut i ensenyament siguin serveis universals, cal que siguin proveïts per l’Administració pública. Afegim a aquest capítol les despeses de protecció dels ciutadans menys afavorits o que viuen circumstàncies que els fan impossible mantenir-se: el subsidi d’atur, les pensions de vellesa, les ajudes a les famílies.

De manera que els impostos tenen una doble funció: d’una banda, asseguren el bon funcionament dels mecanismes de creació de riquesa. Un bon sistema de transport, unes escoles que garanteixen la capacitat professional dels treballadors i uns hospitals que ens curen, fan més eficaç el funcionament d’una societat.

D’altra banda, els impostos, com que es recapten en proporció dels ingressos i la riquesa de cadascú, corregeixen una distribució massa desigual de la renda. Fan una funció de redistribució modificant el resultat de l’actuació del mercat cap a un esquema que entenem acordat segons criteris socials. Fiscalitat i política van, doncs, estretament lligades.

En resum, els impostos han de servir per assegurar que la societat sigui alhora més rica i més justa. Es tracta d’un paper crucial, ja que, ben administrats, milloraran l’eficiència i l’equitat, que són dos objectius polítics importants i que massa vegades són difícilment compatibles. El primer està lligat a l’economia i el segon és d’ordre social.

Remarquem que, quan considerem els impostos, som davant d’una part molt sensible de la renda, una part molt delicada dels ingressos. Estem parlant d’uns diners que han estat guanyats per l’esforç de persones i empreses i que seran cedits a l’Administració pública perquè els gestioni. Es tracta, per tant, d’uns diners que mereixen un respecte molt gran. Són uns diners que no es queden en mans de qui els ha generat, sinó que són recaptats per la Hisenda pública. És evident que, si som raonables, només els podem cedir a una Administració, és a dir, a un poder polític, que ens inspiri confiança i al qual puguem controlar. Ens referim a això quan reclamem una Hisenda pròpia.

Volem disposar de la nostra Hisenda Pública perquè, per assegurar un procés just de distribució de la renda, necessitem un sistema fiscal actiu i molt diligent. La recaptació d’impostos i la despesa pública, que són els dos costats de la política fiscal, ben orientades, han de fer possible la igualtat d’oportunitats entre tots els qui viuen a Catalunya. Aquesta és la millor contribució al progrés econòmic i social.





EL DÈFICIT FISCAL: PER QUÈ HEM ESTAT TAN PASSIUS?


Quan repetim que ens cal un sistema fiscal propi, ho fem perquè volem assegurar dues coses essencials. En primer lloc, l’estat del benestar, que vol dir la cohesió social, i, en segon terme, la competitivitat de l’economia, que vol dir el lloc de l’economia catalana al món. No hi ha un ordre de prioritats en els dos objectius, sinó que van estretament lligats, ja que, sense cohesió, la vida i, per tant, el treball deixen de ser funcionals i una economia que perd competitivitat difícilment tindrà els recursos sobre els quals podrà gravar els impostos.

Un sistema fiscal propi implica tenir responsabilitat fiscal i vol dir disposar de la capacitat d’exercir el poder polític en un dels àmbits més genuïns i també més sensibles. Si la política fiscal té una primera funció que és la de la redistribució de la renda per corregir les injustícies que es deriven del joc en el mercat, una fiscalitat activa significa l’acció de la mà visible de l’autoritat. En definitiva, quan parlem de fiscalitat pròpia reclamem l’exercici de la política.

Què ha passat a Catalunya fins ara? Doncs, que hem estat uns imprudents. No hem tingut prou cura del destí d’aquesta part tan significativa en quantitat i en qualitat de la riquesa generada per l’esforç de tots els que viuen i treballen al nostre país.

L’explicació? En gran part, que ens havíem acomodat. Hem estat, des de la recuperació de la democràcia a Espanya, una societat acomodada en el doble sentit que el diccionari dóna a aquesta paraula: rics i conformats. No hi ha dubte que, en conjunt, els catalans ens situem entre les poblacions riques del món, i penso que també ens podem definir com a bastant conformistes, almenys fins als darrers anys. Aquestes dues característiques juntes han provocat que estiguéssim disposats a cedir una part de la nostra renda a la Hisenda pública espanyola a canvi de no discutir.

Em refereixo al tema tan important i tan greu de la injusta relació fiscal amb Espanya. Fa temps que la situació era prou coneguda, ja que la història del mal finançament públic català ve de lluny. Situats en l’etapa contemporània, el nom que hem de recordar aquí és el de Ramon Trias Fargas, l’economista i polític que va estudiar la situació, la tenia present en el seu raonament i la considerava un element que s’havia de resoldre. Si no es va poder resoldre en el moment de la transició a la democràcia era, en tot cas, una qüestió que calia plantejar de manera clara en la formulació de la nova relació entre les institucions catalanes i espanyoles. Però la veu de Trias Fargas es va silenciar. Fins fa pocs anys semblava que només els economistes ens interessàvem pels seus plantejaments, que eren considerats inoportuns, encara que no mancats de raó, per part de la majoria de polítics.

El fet és que els ciutadans de Catalunya pagàvem per no discutir. Potser teníem por de perdre si plantejàvem el tema i, per tant, la discussió semblava inútil? O més aviat s’actuava amb una excessiva bona voluntat per facilitar les coses a la nova democràcia? En tot cas va ser una altra actuació del catalanisme en favor del progrés econòmic i social d’Espanya. Ben mirat, vam subvencionar el canvi de règim, segurament amb l’esperança que hi trobaríem un lloc confortable. Però és evident que no ha estat així.

I què ha passat fins ara? En època de bonança econòmica no se sol vigilar si hi ha fuites de diners, això passa a les famílies, passa —encara que menys— a les empreses i també passa a l’Administració pública. Quan l’economia és en fase expansiva, els diners circulen prou abundantment per preferir pagar i no discutir. El comportament econòmic dels darrers trenta-cinc anys ens ha portat a desprendre’ns d’una part exagerada dels diners públics que corresponen a Catalunya a canvi de no afrontar una situació injusta. Ho hem fet sense patir-hi gaire, almenys aparentment.

D’una manera general, acceptàvem el dèficit fiscal amb Espanya com una fatalitat. Ens hi conformàvem. A vegades ho fèiem amb explicacions que ben pensades són ofensives per als nostres veïns: «Necessiten aquest flux de diners perquè, si no, no poden tirar endavant la seva economia», dèiem parlant dels espanyols. Per sort, els treballadors i els empresaris espanyols poden tirar endavant, de la mateixa manera que podem nosaltres, només cal que s’ho proposin.

En aquest ordre de pensament crec que un argument poderós en favor de la nostra independència fiscal ha de ser precisament el respecte a la capacitat de treball i de creació de riquesa per part dels ciutadans espanyols.

Una altra línia d’argumentació podria anar en el sentit de recordar que les rendes que no provenen del propi esforç tenen una propensió més alta a ser malversades. De manera que la nostra generositat envers Espanya té una lectura negativa, ja que incita al mal ús dels cabals públics. Els exemples de despesa pública absurda en els pressupostos espanyols són tan abundants i coneguts que no cal insistir-hi. Els quilomètres d’AVE en són el paradigma.





ELS DINERS, LA RECUPERACIÓ ECONÒMICA I LA COHESIÓ SOCIAL


Els diners o, més exactament, els sentiments dels propietaris de diners i els d’aquelles persones que no disposen dels diners que creuen que els corresponen van molt lligats a la política. No sempre per bé, però tampoc no sempre per mal.

L’exigència de diners, la seva apropiació per la força o pel privilegi i les reclamacions que comporta la presència dins de la societat de formes més o menys explícites de riquesa, han anat sempre lligades a les reivindicacions, ja siguin de classe o nacionals. La disputa pels diners forma part de la història dels pobles i dels grups socials.

En la confrontació de forces socials, moltes vegades s’han contraposat les conquestes econòmiques i les conquestes polítiques. En la història del sindicalisme, per exemple, sovint s’han relacionat o en ocasions fins i tot s’han contraposat els èxits aconseguits en el terreny purament econòmic en forma de millores salarials per als treballadors, amb l’èxit polític d’eixamplar l’esfera de poder dels seus representants.

S’argumenta que en moments de dificultat econòmica es poden fer concessions en la reivindicació salarial a canvi de guanyar esferes de poder; és a dir, es pot renunciar a augments salarials a canvi d’incrementar la capacitat de control i de decisió dins de les empreses. Aquest és un mecanisme raonable amb el qual juguen els sindicats en les negociacions, ja sigui dins d’una empresa concreta o també en convenis d’abast més ampli.

Una lògica d’actuació en la qual es combinen els interessos pecuniaris amb la capacitat de decisió o de control no és gens aliena a la política, ja sigui en l’àmbit municipal, regional, nacional o fins i tot internacional.

Naturalment, aquest aspecte també ha estat present en la història política de Catalunya. Podem analitzar les reivindicacions del catalanisme tenint en compte com hi ha jugat, amb més o menys força segons els moments, l’exigència de més protagonisme a l’hora de decidir el que passa a casa nostra, o en la política espanyola, en contraposició a la reclamació de més recursos econòmics. Es combinava paper polític a canvi de justícia financera, un altre terreny en el qual avui sabem que el marge de maniobra és extraordinàriament limitat.

Per als catalans ha estat generalment clar que els recursos econòmics públics han estat, fins ara, a mans d’un poder que ens és aliè. Ho hem viscut com una submissió al poder de l’altre. Un altre al qual hem permès durant massa temps, de grat o més aviat per força, que actués de manera quasi omnipresent. Però és ben sabut que l’exercici del poder és una condició indispensable en la determinació del camí que ha de seguir l’evolució d’una societat i que abdicar-ne implica perdre les regnes de la pròpia història.

Sabem, i és el que ens interessa en la reflexió que ara plantejo, que la nostra societat ha canviat profundament els darrers anys i sabem que una part de les transformacions s’explica per l’arribada en nombre molt significatiu de persones amb unes característiques diferents de les dels catalans autòctons. Uns autòctons que ja som, d’altra banda, producte del mestissatge.

En tot cas, ara estem en un moment en què estan en joc les característiques que tindrà la societat del futur i la manera com ens relacionarem els ciutadans catalans de diversos orígens serà clau en la determinació del caràcter col·lectiu.

És interessant de remarcar que les persones que han arribat a Catalunya veuran —i viuran— que el seu futur està marcat precisament pel fet d’haver-se instal·lat aquí i no en un altre lloc. Segurament l’aspecte més visible és la llengua en la qual són educats els seus fills a l’escola; els ciutadans de Catalunya s’expressen en català com els ciutadans de Dinamarca ho fan en danès, però molts això no ho sabien quan van arribar. Per la mateixa lògica, les relacions laborals i de lleure s’expressen majoritàriament en català, cosa que, per a molts, requereix un procés d’aprenentatge.

Certament, una persona pot viure anys i anys a Catalunya sense haver après la llengua del país i cal dir que això passa aquí molt més del que passa en cap altre lloc. Però si una persona vol sentir-se plenament ciutadana amb tots els drets i els deures, li hem de demanar que faci l’esforç d’aprendre-la. Per això l’oferta de cursos de català per a adults ha de ser considerada un element important per a l’arrelament dels nouvinguts. És un element de cohesió social i és una garantia de la igualtat d’oportunitats.

Al mateix temps, els «catalans de tota la vida» serem, també, transformats per la nostra convivència amb persones de cultures i tradicions diferents de la nostra. Compartim amb elles el futur comú, un futur que construïm a partir de memòries i de records diferents. És evident que la combinació d’aquests passats diversos deixarà la seva emprempta sobre el nostre caràcter. Com ja ho ha fet la incorporació de les immigracions en el passat.

El camí que seguirà l’evolució de la vida social d’aquest complex cultural i moral, l’explicarà en gran part la manera de produir i distribuir la riquesa que s’acabarà imposant. En definitiva, la política fiscal serà un element fortament determinant en la configuració del procés de distribució i redistribució de la renda, un aspecte en què ens juguem la qualitat de l’Estat que volem construir.

La reflexió sobre el nostre futur es basa en la percepció del nostre present, una actualitat que vivim en un procés de canvi accelerat. Som conscients de ser els protagonistes d’un moment especialment interessant de la nostra història, perquè tenim la impressió, ben raonable, que podem tenir tots un paper important en el disseny del nostre futur nacional.

El nostre marc econòmic ha estat una combinació complexa de treball i capital en la qual les fronteres entre propietaris i treballadors han estat força permeables. Molts empresaris del nostre país havien començat la seva vida professional com a treballadors assalariats. Sense negar importància a l’agricultura i els serveis, som una societat en què el treball industrial ha tingut un fort protagonisme i ha marcat el nostre caràcter. Que avui la indústria ja no ocupi la majoria de la mà d’obra no vol dir que el nostre caràcter hagi deixat de ser el d’una societat industrial, sobretot si tenim en compte que avui la definició d’indústria és més àmplia i inclou una part dels serveis que estan estretament lligats als processos de manufactures.

Aquest model de petita i mitjana empresa torna a funcionar. Ara, però, amb unes activitats econòmiques molt diversificades. Al costat de les tradicionals fàbriques i tallers de producció tèxtil o mecànica, trobem l’autònom que produeix serveis informàtics, el dissenyador de moda, la petita empresa que fa assessorament publicitari i un llarg etcètera. Produïm béns i serveis amb una combinació d’empreses de magnituds ben diferents. Remarquem la presència d’empreses mitjanes i grans, també en els sectors més nous de l’activitat; pensem, per exemple, en tot el que es mou al voltant de les indústries culturals.

Disposem ara d’una nova manera de produir que ha heretat el millor del nostre passat industrial. Ens interessa, deia, relacionar la manera de produir amb la manera de distribuir. Una estructura amb multiplicitat d’empreses que poden crear-se i que també poden decidir tancar, amb relativa facilitat, és el que caracteritza un mercat on actua el joc de la competència, i ben jugat comporta un model de distribució de la renda molt flexible.

Val la pena mantenir el que forma part del patrimoni de la cultura econòmica heretada, que és una estructura de mercat on la competència és forta i on es pot entrar quan hi ha oportunitats de guanys i d’on és fàcil sortir quan les perspectives són pessimistes. És una garantia de progrés econòmic i social. A Catalunya és probable que un treballador diligent es converteixi en un empresari que obtindrà beneficis i també és imaginable que un bon professional sigui l’assalariat que participa dels èxits de l’empresa que el contracta.





UNA HISENDA PRÒPIA PER A UNA SOCIETAT MILLOR. VALORS COMPARTITS


Segons el diccionari, valor és «la qualitat o el conjunt de qualitats que fan que una cosa, o una persona, sigui preuada»; que aquesta cosa o persona valgui. Els economistes hem discutit molt sobre la relació que hi ha entre el valor i el preu de les mercaderies. El preu es pot mesurar més fàcilment que el valor i una manera de fer-ho és considerar el que algú està disposat a pagar per un determinat objecte o servei. Ara oblido una part molt important de l’explicació que podem trobar en l’anàlisi econòmica dels preus i que és la que basa l’argumentació en el que ha costat obtenir cada cosa; els costos de producció expliquen el preu de les mercaderies. En canvi, vull tenir present que les circumstàncies concretes del mercat on ens trobem incideixen en la valoració dels béns i en la determinació dels seus preus.

Però, ara i aquí, quines són les qualitats que donen valor a les nostres vides? També podríem formular la pregunta interrogant-nos sobre què és el que afegeix valor a les nostres vides. O, més concretament: quins són els valors acceptats per la societat catalana avui?

Segurament en la resposta de molts trobaríem, en la llista de valors, el concepte de cohesió social. En aquest sentit, constatem que quan parlem de cohesió social és clar que parlem de manera explícita, o més sovint implícitament, de redistribució de la renda, però és cert que parlem també de valors compartits.

Sabem que hi ha normes de comportament i també projectes, ideals o il·lusions que aglutinen els individus; són idees o conceptes que en compartir-los ens fan sentir membres d’un col·lectiu; en definitiva, ens cohesionen.

Crec que els catalans som poc propensos a expressar sentiments col·lectius. Una barreja de timidesa, que prové d’un exacerbat sentit del ridícul, i de por, que ens ve d’un passat difícil, ha originat una manca de seguretat en el nostre jo col·lectiu. Al mateix temps, ens agrada posar èmfasi en accions generoses, o en triomfs dels quals ens podem apropiar col·lectivament, i agraïm els gestos o les accions eficaces de persones o institucions que tenen un paper moralitzador. Dic això entenent que donar moral té un doble sentit: d’una banda, ens fa forts, ens dóna coratge per emprendre aventures, i, de l’altra, ens mostra bons exemples que val la pena seguir.

En aquest sentit, el Barça és un bon exemple i el seu paper és simbòlic. Gràcies als bons resultats en la competició en el terreny del futbol, hem reconegut que també podem ser guanyadors. Els èxits del Barça ens han ensenyat que estimar els nostres colors no té per què ser sempre una causa de patiment. El Barça, que ha tingut una funció d’incorporar a la catalanitat gran part de la immigració, la passada i la recent, ara ens cohesiona en uns valors d’una moral que és guanyadora i que ho fa d’acord amb valors positius: combinant uns resultats mesurables en victòries esportives i uns valors intangibles com són el treball en equip i el joc net.

Podem, doncs, afirmar que la bona notícia és que els nostres valors col·lectius canvien i ho fan cap a millor. Penso ara en el valor del patriotisme. Fins fa poc la paraula havia estat degradada a causa de generacions que havíem viscut resistint la imposició del patriotisme espanyol. No hi tenim res en contra mentre es tracti d’un sentiment que es proposa als espanyols, però és una violència si es proposa o, encara pitjor, si s’imposa als catalans. Evitàvem la paraula patriotisme com havíem d’evitar la paraula pàtria per referir-nos al nostre país. Avui, sobretot, entre la gent jove, és freqüent escoltar l’adjectiu patriota utilitzat com un elogi i això és bo en un moment en què, precisament, necessitem patriotes.





PER QUÈ PAGUEM IMPOSTOS


Però estàvem parlant de fiscalitat. Quan reclamem una Hisenda pròpia, estem reivindicant el control sobre el destí dels impostos que volem recaptats per l’Administració catalana.

Hem vist que la inversió pública, és a dir, la despesa que fan les administracions bàsicament en la construcció i el manteniment de les infraestructures físiques, incideix molt directament en la capacitat de crear riquesa. Efectivament, de la qualitat de les xarxes de comunicació: carreteres, ferrocarrils, ports i aeroports (amb les seves connexions amb el rerepaís), en depèn la competitivitat de les empreses. El que vull assenyalar és que, amb la situació actual, els costos de les empreses catalanes augmenten per la manca d’inversió en infraestructures.

D’altra banda, amb els impostos es paguen les despeses del que s’anomena la responsabilitat social de l’Estat; de manera que la despesa pública afecta la qualitat de vida i també la qualitat del treball, que és com dir que hi ha partides del pressupost públic que, per un costat, fan possible la cohesió social i la igualtat d’oportunitats (és el que fan la sanitat i l’ensenyament públics), i, per l’altre, incideixen en la millora de la productivitat en fer més eficaç (per tant més rendible) l’esforç dels treballadors.

Si hi sumem les partides d’ajudes a les famílies, d’estímuls a la producció i la difusió de cultura, els mitjans de comunicació públics, etc., obtindrem una visió de quina és la manera de viure i de relacionar-nos que es vol estimular des de les instàncies polítiques. Per tant, la fiscalitat té molt a veure amb els valors compartits.

Ben clar: els ciutadans hem de tenir la capacitat de controlar l’ús dels fons cedits als nostres «servidors», que és el que són el conjunt dels empleats a l’Administració.

Tenir la plena responsabilitat de l’organització de la vida col·lectiva respon a un desig de mostrar al món la pròpia identitat, certament. Però si volem tenir el control de la nostra vida política és perquè sabem que, dins d’un marc institucional estatal, serem més responsables de les actituds que defineixen les nostres relacions com a ciutadans.

Més amunt he escrit sobre la nostra dificultat a l’hora d’expressar quins valors compartim; ho atribuïa a una llarga història de repressió sentimental col·lectiva. Penso que aquesta inhibició ens ha portat també a limitar l’expressió pública de les qüestions que afecten la moral col·lectiva. Per això voldria afegir a la reflexió basada en l’economia uns pensaments que podria qualificar com una mica filosoficomorals.

Els humans, quan organitzem la nostra vida en societat, compartim uns criteris segons els quals s’ha d’administrar i repartir el resultat obtingut per l’actuació conjunta en el terreny de l’activitat econòmica. Les discussions sobre la distribució de la renda omplen pàgines i temps de debats on es troben els arguments econòmics amb criteris morals per acabar amb la formulació de propostes polítiques. Aquí hi trobem el debat entre el liberalisme econòmic i els plantejaments de la socialdemocràcia.

El debat sobre quins criteris són els més justos per assegurar l’equitat o els més adequats per assegurar el creixement econòmic és obert i la discussió pot ser extensa i intensa. L’argumentació és complicada pel fet que, malauradament, massa vegades aquests dos objectius, l’equitat i el creixement, demanen mesures de política econòmica contraposades.

Si hi ha una despesa en la qual conflueixen l’equitat i elcreixement és precisament en les partides dedicades a l’educació. Però, encara, per complicar la discussió, la feliç coincidència no ho és de manera immediata; una política de despeses en educació té una clara funció redistribuïdora a curt termini, però els efectes sobre el creixement de l’economia es veuran a llarg termini.

Tornem al debat en el terreny de la moral i dels valors compartits. La pregunta que ens podem fer és: què és el que determina el nivell d’ingressos de les persones: la sort, l’herència, la força (legítima o no), la capacitat d’intimidació, l’educació, les habilitats, l’esforç aportat? Ho trobem just o volem que hi actuï un element de correcció actiu?

L’observació del que passa ara mateix en les nostres societats ofereix informació prou inquietant. Podem trobar molts exemples de desajust entre l’aportació feta a la societat i la retribució rebuda. Com comparem el que cobren: un mestre, un metge, un futbolista d’elit, un paleta, una directiva d’entitat financera, etc.

Sabem que els èxits no són mai, o quasi mai, individuals. S’assoleixen per un seguit molt complex i molt divers de raons: per la sort d’haver nascut en una determinada família, per l’oportunitat d’haver anat a una determinada escola, d’haver conegut unes determinades persones. Sabem que l’esforç aplicat al costat de bons col·laboradors dóna un resultat diferent que si s’ha treballat de manera individual. El marc social i el marc institucional determinen l’eficàcia de l’aportació de cada persona o de cada grup de persones.

És per totes aquestes qüestions de difícil resposta que paguem impostos. Si ho hem de resumir en un argument, direm que ho fem perquè volem assegurar la igualtat d’oportunitats.

El que ha passat en el debat sobre el dèficit fiscal de Catalunya amb Espanya ha estat que ens han volgut fer oblidar que, ara com ara, en les societats en les quals vivim, hi ha una relació molt estreta entre el reconeixement que s’espera obtenir en forma de retribució i l’aportació feta prèviament sota la forma d’esforç productiu. Durant massa temps la fiscalitat espanyola ha actuat expropiant als ciutadans de Catalunya una part exagerada del resultat del seu esforç amb l’argument que tothom ha de rebre el mateix independentment de l’esforç aportat en forma de treball. Alguns proven de dir-ne justícia distributiva, però aquesta situació només es pot descriure com un abús i una injustícia flagrants.

No es tracta pas de negar la interconnexió entre territoris que aconsegueixen un millor rendiment dels seus recursos productius i aquells altres que, menys dotats de recursos, obtenen resultats econòmics menors. Aquesta interconnexió la volem. De fet, la volem cada vegada més i la volem en l’àmbit europeu. El que es discuteix a Catalunya és una qüestió de dosis, el que discutim és la proporció exagerada en què una part del resultat de l’activitat econòmica escapa del control dels ciutadans. La magnitud que té aquest dèficit posa en qüestió la competitivitat i l’estat del benestar.

Per tot això, a Catalunya es va començar proposant un «pacte fiscal», donant encara una oportunitat al Govern espanyol de negociar una relació justa amb Catalunya. El pacte posava l’èmfasi en el canvi de model més que en la quantitat de diners per recuperar per part de la Generalitat, en un gest que volia facilitar les coses al Govern espanyol. El canvi de model és essencial, ja que el que hem vist fins ara és que les millores dins del model no han permès de reduir el dèficit.

No hi va haver resposta positiva; hi va haver una negativa rotunda. La negativa al pacte fiscal s’explica no tant perquè el Govern espanyol necessiti els diners, que els necessita certament, sinó sobretot perquè, a causa de la campanya feta excitant l’anticatalanisme per guanyar vots, ni el partit al Govern ni el que és a l’oposició no poden fer res que sembli una concessió als catalans. Estan atrapats en la seva pròpia dinàmica perversa.

Per tant, ara la reivindicació és clara: ens cal una Hisenda pública catalana, amb tots els requisits. Amb la capacitat per recaptar i gestionar tots els impostos generats damunt del territori. Això és un element important en el procés de sobirania, un pas molt significatiu en la construcció de les estructures d’Estat.

El Govern de la Generalitat ha de recaptar tots els impostos generats a Catalunya i amb la clau de la Hisenda podrà aplicar polítiques de cohesió social, que són la base necessària per a la cohesió nacional. I, cosa molt important, podrà decidir la magnitud de la volguda implicació solidària amb els territoris veïns.





LA SOCIETAT CIVIL





EL PIB QUE NO ESTÀ REFLECTIT EN LA COMPTABILITAT


Albert O. Hirschman recomanava que per entendre els fenòmens econòmics hem de «traspassar fronteres». Es referia a travessar les barreres que massa sovint hi ha entre les diferents ciències socials. Ell mateix va fer ús de la història, la sociologia i també la psicologia, en els seus arguments. Hi penso en aquest punt perquè per explicar els nivells de riquesa d’una societat hem de traspassar fronteres entre disciplines i també entre conceptes.

Els economistes que usen els coneixements de l’antropologia expliquen que la producció de béns i serveis en una societat s’explica per la conjunció de tres lògiques diferents que actuen alhora: el mercat a través del mecanisme dels preus, l’autoritat a través del sistema fiscal i la tradició, que actua bàsicament a través de la família, però també d’altres institucions que actuen per impulsos que no depenen de la retribució en diners ni de l’obediència a cap autoritat.

En aquest apartat proposo reflexionar sobre aquelles coses que satisfan necessitats i que són aportades pel que anomenem la «societat civil»: una multiplicitat d’entitats i d’organitzacions de molt diversa magnitud i categoria que fan possible que tots nosaltres gaudim de serveis que no podem anar a comprar al mercat.

M’inspiro en els escrits de Tibor Scitovsky, un economista nord-americà d’origen hongarès que l’any 1976 va publicar The Joyless Economy: An Inquiry into Human Satisfaction and Consumer Dissatisfaction, un llibre en el qual criticava l’economia més rica del món dient que li mancava alegria. Els humans contemporanis posem tant èmfasi en el confort i la seguretat que oblidem la joia que aporten els reptes o el fet de llençar-se a activitats inesperades, afirmava. El llibre no va tenir èxit fins a una segona edició als anys noranta del segle XX, però crec que avui pot ser inspirador per a nosaltres. Ara que tenim dificultats materials però estem il·lusionats en una aventura política de construcció d’un aparell d’Estat per al nostre país, ens van bé tota mena de suggeriments per pensar com podem buscar satisfacció als nostres anhels col·lectius.

Seguint amb arguments de l’anàlisi econòmica, també ens pot ajudar la distinció entre els conceptes del que és públic i el que és privat. La teoria econòmica respon a la distinció classificant els béns en béns privats, que adquirim al mercat i que són apropiats individualment i, béns públics, que són aquells que poden ser usats per moltes persones al mateix temps. En aquest sentit podem considerar que les entitats de la societat civil que ofereixen «serveis civicopatriòtics» són proveïdores de béns públics. Donen la raó a la teoria que diu que aquest tipus de béns només poden ser produïts per l’Estat, per l’Església o per alguna organització filantròpica.

No és fàcil respondre la pregunta: què ens procura benestar, felicitat, confort? Els tres objectius no són exactament el mateix i els camins per assolir-los tampoc no són els mateixos o almenys no ho són sempre. El deure de la política és donar-nos confort i seguretat; si ens hi fixem, l’expressió Seguretat Social és ben explícita! Però a la política li demanem més.

Hi ha, doncs, productes presents en la societat que tenen el seu origen en una demanda que no s’expressa al mercat. Cal saber explicar per què es demanen i per què es produeixen i com incideixen en la riquesa i en el benestar d’un país.

Com sabem, el PIB és una mesura força aproximada del nivell de riquesa i benestar d’un país. Ara mateix la majoria de dades macroeconòmiques són preocupants, ja que mostren ritmes molt petits o fins i tot negatius de creixement, cosa que indica que l’any que ve serem molt probablement encara una mica més pobres que aquest.

Però també sabem que la mesura de la producció o de la renda, tal com ho fem amb els sistemes de comptabilitat nacional acordats entre els països membres de les organitzacions internacionals per facilitar les comparacions, no és pas sense fissures. Un dels problemes més evidents és que en el PIB comptabilitzem només aquelles activitats que han rebut algun tipus de remuneració econòmica.

Al càlcul del PIB, no s’hi compten les tasques que es fan per amor o per obligació dins de la família, per exemple. En canvi, hi ha una gran part del benestar de la nostra societat que depèn precisament d’aquestes aportacions de treball no pagat.

Tampoc no s’hi compta tot el treball voluntari que aporten els responsables, els socis i els simpatitzants d’organitzacions de la societat civil.

Faig aquesta reflexió recordant l’impacte que em va causar observar l’enorme quantitat d’hores de treball que persones pertanyents als més diversos grups de la nostra societat van dedicar a la preparació i la realització de les dues grans manifestacions que han canviat de manera espectacular el nostre panorama polític: la del 10 de juliol del 2010 i la de l’11 de setembre del 2012.

Hi vam poder veure treballadors altament qualificats que dedicaven hores extres a grapar banderes, ho feien al costat de voluntaris que oferien un temps que hauria estat de lleure per atendre el telèfon i organitzar la moguda dels autocars, o també hi havia aquells que organitzaven les connexions entre diversos punts de la nostra geografia i un etcètera tan llarg com vulgueu. Afegim, encara, a l’aportació no pagada de benestar tots els qui van garantir la seguretat i l’ordre durant la manifestació, un element crucial per assegurar la molt volguda imatge de civisme.

Són aportacions que es fan des d’organitzacions de la societat civil. Unes entitats que representen una part significativa de la riquesa creada que no apareix a la comptabilitat, però que hem d’afegir si volem mesurar el nostre grau de civilització. El que aporta la societat civil no és quantificable, però ben segur que és qualificable. La qualitat de la democràcia augmenta gràcies a l’acció d’entitats que exigeixen rigor i sovint també radicalitat i claritat de plantejaments als polítics.

En resum: al PIB català dels darrers anys caldrà afegir-hi aquest valor incorporat que no s’ha plasmat en renda monetària, però sí en benestar social.





VOLUNTARISME PATRIÒTIC: EL CAS D’ÒMNIUM CULTURAL


Amb el que ens proveeixen el mercat per una banda i l’Administració pública per l’altra, que, com hem vist, són els dos mecanismes que fan funcionar la vida econòmica i social, no n’hi ha prou per satisfer totes les necessitats dels ciutadans. Els antropòlegs de l’economia expliquen que existeix una tercera lògica en la qual els objectius de l’activitat i també els seus resultats responen a una categoria que no té a veure ni amb la retribució que es busca al mercat ni amb el que dicta l’autoritat, com és el cas de l’actuació del sector públic. Per exemplificar-ho posen com a institució principal d’aquesta tercera lògica la família. Dins de les famílies es troba la resposta a necessitats de béns i serveis per uns motius que s’expliquen per l’amor i per la tradició.

Dins d’aquesta tercera categoria institucional, trobem també totes aquelles entitats que actuen per aconseguir unes finalitats que no aporten el mercat ni tampoc l’Administració pública. A Catalunya estem orgullosos de tenir una societat civil molt activa, un cúmul d’associacions de caràcter molt divers que basen la seva activitat en el treball voluntari, que tenen un paper important i que hem de tenir en compte quan fem la suma, que no pot ser estrictament numèrica, de tot el que trobem al nostre abast.

Ben segur que la importància de la societat civil té una explicació en la nostra història: la manca d’una Administració pública catalana ha fet que en llargues etapes s’hagi intentat suplir el que haurien d’haver fet organismes estatals a partir de l’actuació d’entitats creades amb aquestes finalitats. Va ser el cas concret d’Òmnium Cultural, que va començar la seva vida fent tasques que en una situació de normalitat corresponen al Govern, en concret l’aprenentatge de la llengua i la formació de mestres de català.

Avui, quan tenim una Administració pròpia que funciona, ens podem preguntar quin és el paper de la societat civil. En el cas d’entitats que estan molt especialitzades en la cerca de satisfaccions concretes com són els diversos clubs que puguem imaginar, la resposta és clara. Ho és menys quan el que s’aporta són uns serveis més o menys intangibles.

Estic convençuda que una entitat com Òmnium Cultural, amb el lema «Llengua, cultura, país», avui, sense cap mena de dubte, té un paper necessari en la nostra societat. Si va començar als anys seixanta del segle XX fent classes de català per «salvar-nos els mots», ara ens correspon continuar actius i fer-ho posant-nos al servei de la construcció de les estructures del futur Estat. Seguint parafrasejant el poema de Salvador Espriu, ara orientem els nostres esforços al vers que ve a continuació: «perquè accedíssiu al ple domini de la terra».

Certament ens sentim ara compromesos en la tasca d’accedir al ple domini de la nostra terra i aquesta és una feina de gran envergadura. Cal l’actuació conjunta del Govern, de totes les forces polítiques que són al Parlament i de la societat civil. No cal dir que hi han de tenir un paper primordial els representants de les forces econòmiques amb els sindicats i les organitzacions empresarials al capdavant.

Cada una de les organitzacions ha d’actuar en funció de les necessitats de les seves bases, d’acord amb la voluntat dels seus afiliats. Els interessos diferents, a vegades divergents i fins i tot contraposats, han de poder expressar-se amb tota llibertat. Certament, els partits polítics són una bona via per canalitzar aquestes expressions, però no n’hi ha prou; són necessaris espais de trobada apartidistes, que no vol dir apolítics, on conflueixin persones de diferents ideologies, militants o adscrits a diferents opcions polítiques o també les moltes persones que no se senten cridades per cap opció política determinada.

Les entitats de la societat civil —i n’hi ha d’índoles ben diverses— podem ajudar a formular els desitjos i també podem incidir per assegurar que els representants legítims que són els polítics que hem elegit per governar o per fer oposició no flaquegin davant de les dificultats.

En aquest sentit, Òmnium posa a disposició de la construcció del futur la força dels seus trenta-dos mil socis, la intel·ligència i la voluntat dels membres de les diferents juntes i un equip de bons professionals. Junts ens hem plantejat el que significa per a la nostra entitat el canvi d’escenari polític i hem pres la decisió d’incorporar-nos de ple en l’activitat que sense eufemismes hem de reconèixer molt propera a la política. Ho volem fer amb la garantia que dóna la bona feina feta al servei de la llengua i de la cultura, convençuts que ens hi juguem precisament el futur de la llengua i de la cultura catalanes.

Perquè, quan insistim a explicar que volem circular per la nostra pròpia via, precisament perquè no volem un xoc de trens, estem plantejant temes polítics? Certament. Som conscients que quan reivindiquem més poder per a les institucions catalanes estem trepitjant uns camins pels quals transiten els partits polítics. Cal encertar la manera de fer-ho sense posar els peus, ni el cap, en un terreny que no ens correspon; el cor sí que l’hi podem posar, ja que és l’òrgan que ens impulsa a no abdicar de la vocació de servei a la llengua, la cultura i el país.

Estic parlant d’una tasca que no podem fer sols ni aïllats i per això posem també la nostra capacitat de relació al servei d’una voluntat compartida en una actuació en xarxa amb tantes altres entitats sobiranistes.

Com que la història és sempre una font d’inspiració, volem conèixer el nostre passat perquè ens fa entendre el present i ens ajuda a pensar en el nostre futur. Si Òmnium Cultural existeix, si és una entitat de la societat civil catalana àmpliament estimada i reconeguda com un instrument eficaç que aglutina moltes forces i moltes voluntats en favor de la llengua, de la cultura i del país, és perquè al seu origen hi va haver persones que tenien la intenció de fer-nos avançar cap a la plenitud nacional. La fidelitat als seus orígens inspira l’actitud d’Òmnium Cultural en un moment especialment estimulant i alhora difícil. El fet d’haver-se mantingut fidel a l’esperit dels fundadors explica el reconeixement que Òmnium rep en el moment present.

Si a l’origen es volia, segons paraules de Joan Triadú, «reprendre, amb la idea de normalitat de Prat de la Riba, l’activitat cultural i l’ús públic, preparat per a ser oficial, de la llengua catalana», avui és evident que encara ens queda molta feina per fer. L’aprenentatge del català entre persones adultes continua essent, o, en tot cas, torna a ser, una necessitat urgent si volem assegurar la normalitat lingüística.

En aquests moments, l’Administració no té els recursos suficients per fer front a la necessitat de procurar l’accés al coneixement de la llengua a tots els que ho demanen. És necessari consolidar i ampliar el voluntariat que actua com a complement. Cal consolidar i ampliar una acció voluntària, per la llengua en concret, i també per la catalanitat en una perspectiva més àmplia. Només una combinació de treball voluntari i treball professional podrà donar resposta a l’objectiu d’assegurar la plena normalització lingüística, ja que només amb l’acció de l’escola no es pot aconseguir del tot.

D’altra banda, ens cal —encara!— actuar en defensa de l’escola tal com la volem la majoria del país i tal com ho ha establert la llei del Parlament.

Si fa cinquanta anys calia salvar la llengua per assegurar el futur del país, ara ens cal «salvar el país» per assegurar el futur de la llengua i de la cultura. Avui sabem que, si no salvem el nostre país de les amenaces de domini per part d’institucions espanyoles, el nostre futur com a cultura específica dins del context europeu està seriosament compromès. Perquè, malauradament, constatem que segueixen els atacs al que és essencial per a la vida en societat: la llengua i l’economia. Els atacs van en contra de la identitat i de la cohesió social. I sabem que cohesió social vol dir cohesió nacional.

Després de l’11 de setembre del 2012, podem dir que la necessària virtut de l’esperança s’ha consolidat i que el que esperem ha pres forma. Si el 2010 dèiem: «Nosaltres decidim», el 2012 hem expressat que ja hem decidit i que «volem ser un Estat d’Europa».

Les necessitats que planteja la voluntat de fer que tots siguem ciutadans amb els mateixos drets i deures, que es concreta, entre altres coses, en el coneixement de la llengua comuna, han fet que els arguments basats en el desig de viure d’acord amb la pròpia identitat es retrobessin feliçment amb les raons de l’economia. S’ha imposat la visió que, si no administrem des de Catalunya els impostos generats, serà impossible fer front a les necessitats que planteja la sortida de la crisi econòmica, com tampoc no podrem fer front a les necessitats de trobar-nos en una comunitat cultural.





LA NOSTRA CULTURA, LA NOSTRA LLENGUA


Els catalans que vam viure sota el franquisme hem tingut una relació amb la llengua i amb la cultura que no és la normal. Vam ser escolaritzats en una llengua que no era lanostra i els referents culturals «oficials», els que arribaven a través dels mitjans de comunicació, tampoc no eren els nostres. Això provocava una sensació estranya que en certa manera derivava en aculturació, en manca de cultura.

La manera natural d’entrar en contacte amb la cultura en general és fer-ho a través de la pròpia tradició, de la cultura que heretem dels pares i dels avis. Això és així amb el matís interessant que, a Europa, els moviments migratoris per motius econòmics o polítics o pels simples desplaçaments geogràfics han estat i són prou importants per fer que molts de nosaltres haguem estat exposats a diverses herències culturals alhora.

Diria, però, que així com tenir cultures diferents dins de l’entorn familiar és un fet positiu per a la formació d’una persona, quan el que succeeix és que hi ha una cultura que és formalment inexistent o que s’ha de viure clandestinament, mentre n’hi ha una altra que és l’oficial i que es viu i es veu com una cultura imposada, el resultat pot ser simplement la manca de referent cultural o, pitjor encara, la manca de cultura.

Crec que, com a col·lectiu, encara no ens hem refet del tot dels inconvenients d’haver estat en certa manera colonitzats per la cultura espanyola. Suposo que el fet que la cultura espanyola fos viscuda com el que era, imposada pels vencedors de la guerra, impedia reconèixer allò de bo que certament té. Tot allò de bo que hi reconeixem i que acceptarem sense cap problema el dia que haurem aconseguit una relació de bon veïnatge.

Però en el nostre passat hi pesa haver viscut un rebuig a la cultura oficial perquè era imposada i anava lligada a la negació de la cultura pròpia. Se’ns negava l’oportunitat de conèixer, de conrear la cultura catalana, se’ns negava la possibilitat de viure en català; el resultat havia de ser la incultura. Vivíem en una mena d’orfandat cultural.

Penso que això ho veiem de manera clara si pensem quina ha estat la nostra relació amb la cultura popular, amb el folklore. Rebutjàvem amb raó el que era imposat i no podíem viure el nostre. Ballar sardanes va estar prohibit durant molt temps i el folklore andalús se’ns presentava com el folklore espanyol al qual havíem de sucumbir. El resultat va ser que no ens agradava el flamenc i que tampoc no sabíem ballar sardanes. Hi perdíem per tots costats.

Per això els catalans que ja tenim força anys sentim una alegria tan gran avui davant de la recuperació de les festes populars i de la tradició. Aquesta recuperació ha fet que en alguns aspectes es retrobin culturalment els avis i els néts saltant-se la generació dels pares, que van viure en els llimbs del feixisme aculturalitzador.

Avui, per sort, som conscients que la nostra és una part prou significativa de la cultura europea i ens sentim responsables de la seva presència al món. Sabem que treballar per la cultura catalana és un acte de patriotisme català, és evident. Defensem la nostra cultura precisament perquè és la nostra i perquè l’estimem. Però ho fem també com un acte de patriotisme europeu, perquè no volem privar els nostres compatriotes europeus de la diversitat, de la riquesa que suposa per a Europa la presència de l’especificitat cultural que nosaltres representem.

Ens agrada la cultura catalana perquè ens agrada la cultura en general. Sabem que el coneixement i l’interès pels aspectes culturals de la vida no tenen límits i que l’afecció a la literatura, posem per cas, no coneix fronteres.

Pel que fa a la llengua, som ben conscients, tal com ho són els altres europeus que com nosaltres són parlants de les llengües que no tenen una massa demogràfica important, que els catalans necessitem entendre i parlar més idiomes que el nostre si volem voltar pel món i si volem gaudir de la cultura amb els mínims límits possibles. Acceptem que la llengua d’Europa és la traducció i estem disposats a practicar-la; n’hi ha prou oportunitats, perquè el nombre de llengües és molt gran i la capacitat d’aprendre’n té límits. Però estem ben segurs que volem tenir diverses llengües entre els nostres coneixements i sabem també que el castellà és la llengua familiar de molts catalans, cosa que la fa especialment propera.

«Tota la vida he dit que caldria ensenyar una segona llengua des de la primera infància. Des de la primera infància, els nens haurien de conèixer dues llengües, la qual cosa faria impossible l’estretor de l’ànima i el menyspreu cap als altres. Però és un ideal, una utopia: en massa famílies i comunitats és impossible. Hi ha països feliços, Escandinàvia, Holanda, on es parlen dues o tres llengües des del naixement». Això és el que escriu George Steiner al llibre que recull les seves converses amb Cécile Ladjali, una ensenyant de secundària a un barri de París on els alumnes són majoritàriament d’origen no francès. El llibre porta un títol del tot expressiu: Éloge de la transmission. Le maître et l’élève, i és un diàleg entre una jove professora i un gran mestre, en què els lectors trobem moltes lliçons.

Com, per exemple, quan Steiner afirma que és a l’ensenyament secundari que es juga la batalla en contra de la barbàrie, una reflexió que ens fa pensar que no podem crear problemes addicionals als nostres ensenyants de secundària. Per això ens cal evitar tant com puguem fer-los perdre massa temps responent a les provocacions d’aquells que posen en qüestió que la llengua vehicular a l’ensenyament a Catalunya sigui el català. Els qui provoquen ho fan jugant amb tots els mitjans possibles i quan perden la batalla legal usen el sistema judicial com si fos una tercera cambra.

Proven de fer-nos empassar el que no admetrem mai, que és la separació dels escolars segons la llengua. Si en algun tema hi ha una gran unanimitat en la societat catalana, és precisament en la defensa d’un model educatiu que fa que tots els nens i les nenes estiguin en igualtat d’oportunitats quan arribin al mercat de treball.

Els catalans podríem ser qualificats com un país feliç on tots els fills dels qui estan establerts aquí de fa temps estan familiaritzats amb dues llengües i on molts nens fills de la immigració recent ho estan amb una tercera.

Com que volem viure en un país feliç, ens cal treballar activament en defensa de l’ús natural de la nostra llengua en l’ensenyament; ens cal, encara, defensar allò que és obvi. Ens cal actuar tenaçment i coordinats per assegurar que cap llei externa a nosaltres no podrà imposar limitacions a la nostra obertura mental i sentimental. Per sort, som molts els qui sabem que per avançar ens cal ser resistents en algun moment.





DEFENSA DE LA CULTURA I DE LA LLENGUA, DEFENSA DEL PAÍS


«Pel seu caràcter espiritual, el sector cultural és un d’aquells en què més ha pogut mantenir-se la significació catalana de l’obra realitzada». Aquestes paraules formen part de l’informe que va presentar el conseller de Cultura Carles Pi i Sunyer davant del Parlament de Catalunya a finals de l’any 1938, en plena guerra.

Hi ha altres frases del mateix informe que tenen un interès indubtable per a nosaltres ara mateix. El conseller remarca la importància de «l’acció conjunta de tots els que senten, intervenen o treballen per la nostra cultura» i més endavant afirma que cal tenir molt en compte i respectar «l’espontaneïtat de la iniciativa i actuació de cada un dels homes, nuclis i organismes que hi col·laboren». I encara afegeix que el que presenta: «més que l’obra d’un Departament, és com la manifestació cultural de l’esperit de Catalunya».

Per què proposo recordar ara i aquí el paper de la Conselleria de Cultura dels anys de la guerra? Entre moltes altres coses, perquè mostra la voluntat de posar la cultura al centre de l’actuació política fins i tot en moments d’extrema dificultat. És evident que el 1938 hi havia urgències que afectaven molt directament la vida dels ciutadans, però les urgències i els interessos immediats de supervivència (com era estrictament el cas aleshores!) no ens han de permetre mai prescindir del que ens fa humans i civilitzats; i això és la cultura.

Permeteu-me una altra referència al paper d’Òmnium Cultural, una entitat que ha estat i és un paradigma de l’activitat en defensa de la llengua i de la cultura. Quan es va crear, el 1961, les circumstàncies no eren dramàtiques com el 1938, però sí que eren extremament difícils. La lluita era, encara, contra el vencedor de la guerra, que era enemic de la cultura catalana segurament perquè també era enemic de la cultura en general.

En aquells moments la defensa de la llengua va ser una forma evident de la defensa de la continuïtat del país, com al 1938, la defensa de la cultura era la defensa de la catalanitat. Anotem que la frase també és certa dita en l’altre sentit: la defensa de la catalanitat és la defensa de la cultura; de la cultura en general, perquè els que estimem la nostra cultura estimem i respectem també totes les manifestacions de qualsevol cultura.

Avui vivim sortosament en un marc pacífic i democràtic i les dificultats materials a les quals hem de fer front són en gran part derivades del mal model econòmic en el qual ens havíem instal·lat, un esquema de funcionament que inclou el fet gravíssim de no disposar dels nostres impostos; el moment és complicat, però sabem que el nostre país ha superat circumstàncies molt dures en el passat.

En tot cas, vull remarcar que l’atenció als aspectes culturals de la nostra vida en comú i a «l’acció conjunta de tots els que senten, intervenen o treballen per la nostra cultura» és encara molt necessària. Perquè, quan parlem de cultura, ens referim a gairebé tots els ciutadans, ja que ens referim a un doble procés: d’una banda, a la producció de béns culturals en totes les seves formes, i, de l’altra, a lareproducció de pensament, d’elements compartits. Els dos aspectes es complementen per conformar el caràcter d’un poble.

Necessitem creadors i afortunadament els tenim, i bons, en els diferents camps: la literatura, les arts plàstiques, la música, la cuina, el disseny, persones que asseguren que la nostra aportació al patrimoni universal és significativa; hi ha una empremta catalana en la cultura europea i això ens ha d’enorgullir.

Al mateix temps, el coneixement i el reconeixement dels elements que formen part del nostre patrimoni comú ens donen el sentiment de pertinença que ens ajuda a viure harmoniosament. Per això és tan important el paper dels mitjans de comunicació, que han de fer la tasca de posada en comú de tot allò creat.

Avui, quan la societat catalana és tan diversa, les nostres aportacions adquireixen una varietat de formes i de continguts que fan molt rica la nostra cultura. Ben segur que, avui més que mai, en la nostra producció cultural hi és present un element que és essencial en l’activitat de creació i que és la sorpresa; podem trobar productes i manifestacions sorprenents, inesperades, que hem de ser capaços de digerir i d’incorporar en un procés dinàmic que fa que ara mateix no sapiguem exactament com serà la cultura catalana del futur.

Els catalans del present, sigui quin sigui el seu origen, estem decidint quina serà i com serà la nostra cultura els propers anys. Vet aquí un repte a la intel·ligència, la creativitat, la sensibilitat i a la voluntat de créixer com a país.

Deixeu-me insistir encara en el paper que Òmnium Cultural ha tingut i té en aquest procés. La nostra tasca ha de consistir a saber combinar el manteniment viu de la cultura tradicional —i per això cada any editem el calendari Tradicions i Costums, per exemple— amb les manifestacions més vives de la cultura quotidiana —de la qual cosa n’és un exemple el concurs de redacció per a escolars Sambori.

En la nostra programació, hi trobem activitats que podem considerar d’alta cultura, com és la Nit de Santa Llúcia o també dita Festa de les Lletres Catalanes, que té un origen més antic que el mateix Òmnium i que respon a la proposta d’estimular la creació literària, al costat de festes populars com ara la celebració de la Flama del Canigó, que fa de Sant Joan la festa nacional dels Països Catalans, o les marxes de torxes el 10 de setembre, o encara la commemoració del pacte dels Vigatans.

Sempre que parlem de cultura ho expressem en paraules, és a dir, en una llengua. Llengua i cultura han anat juntes en la nostra història, en els moments difícils ambdues han estat víctimes de la mateixa persecució per part dels que haurien volgut anihilar la diversitat que representem.

Precisament a l’origen d’Òmnium Cultural hi trobem la dedicació a la llengua. Les classes de català per a aquells ciutadans privats d’un dels drets humans més essencials, que és el de ser educats en la llengua pròpia, van ser una iniciativa encaminada al manteniment de la identitat. Però cal assenyalar la dedicació especial a fer classes per a mestres. Als anys seixanta, ja feia massa temps que no es formaven mestres en català; d’altra banda, es veia una mica de claror a l’horitzó, era un moment d’esperança. Recordem que en aquesta època sorgeix la Nova Cançó i també s’inicia una certa normalització de l’edició de llibres en català. Es comença a pensar en el final de la dictadura i això hauria d’implicar l’escola en català i, per tant, caldria tenir mestres capaços d’ensenyar en català quan arribés el moment.

Per això, la DEC (Delegació de l’Ensenyament del Català) va actuar com un substitut de l’Administració que no teníem, fent classes de català als mestres que volien reciclar-se; ensenyant i garantint el rigor i la qualitat, cosa que volia dir fer exàmens, atorgar diplomes, tot, com si fóssim un servei públic. Cal recordar amb emoció i agraïment les persones que van fer possible aquella aventura, amb el nom de Joan Triadú, el mestre per antonomàsia, al capdamunt, amb la seva col·laboració abnegada i entusiasta.

Però ens cal reconèixer que tenim encara molta feina per fer: no hem aconseguit normalitzar l’ús social del català; hi ha àmbits en els quals la presència de la llengua és encara quasi minoritària. Això ens posa en situacions que a vegades són doloroses i a vegades són grotesques.

És dolorós que gran part dels nostres vells acabin els seus dies en una mena d’exili lingüístic. Tant si són en una residència com si viuen a casa seva, les persones que en tenen cura els parlen en espanyol i el més curiós del cas és que, com que tots els catalans som bilingües, vet aquí que el vellet o la velleta s’adapta i fa l’esforç d’explicar les seves misèries de salut o els seus records de joventut en la llengua de la persona que amablement l’atén.

El costat grotest de la situació és quan qui s’adapta a la llengua del seu empleat o usa el castellà per defecte no és una velleta sinó el client d’un bar o restaurant o una dona de classe mitjana que ara, gràcies a la immigració, torna a tenir minyona, com passava als anys cinquanta quan venien noies joves d’Espanya.

Què vull dir? Doncs que hi ha una despesa i un temps que cal dedicar que són imprescindibles en aquest moment: crec que hauriem de considerar un destí prioritari d’una part dels nostres impostos per al reciclatge lingüístic dels qui treballen en la cura de les persones grans. En nom del sentit comú i per una millora clara del benestar.





COM SOM, ELS CATALANS. LES NOSTRES VIRTUTS


Com som els catalans, avui? En uns moments en què estan passant coses molt interessants, ara que vivim uns fets que afecten la nostra vida en societat, és oportú reflexionar sobre fins a quin punt el que estem vivim actualment, el que hem protagonitzat aquests darrers anys, ens està transformant a cada un de nosaltres i ens fa unes persones diferents. Sovint ens agrada dir que hem madurat, però sobretot ens interessa constatar fins a quin punt s’està transformant la nostra consciència col·lectiva.

Com som, doncs, els catalans d’avui? També podríem formular-nos la pregunta de la manera següent: quines virtuts tenim? O encara: quines virtuts ens manquen?

La tradició grecollatina heretada pel cristianisme usa figures, generalment figures humanes femenines, per expressar les virtuts. Podríem, doncs, jugar amb aquesta idea.

Us proposo que ens fixem en les quatre obres de l’escultor Pau Gargallo que l’arquitecte Domènech i Montaner va voler posar a la façana de l’edifici principal de l’Hospital de Sant Pau. Significativament, les escultures són allà on hi ha l’administració, és a dir, la gestió, del centre; al lloc on es prenen les decisions de funcionament, és a dir, on les virtuts són especialment necessàries.

A la façana hi veiem la Fe, l’Esperança, la Caritat i l’Obra. Les tres grans virtuts de les quals ens parlen els llibres sagrats, més una quarta. Aquesta darrera virtut, pensava l’arquitecte, és la que fa possible que les altres tres tinguin efecte: l’Obra fa que les virtuts que coneixem més siguin realment eficaces. En definitiva, Domènech i Montaner ens vol fer evident que l’Obra permet que la Fe, l’Esperança i la Caritat donin resultats.

Si ens fixem en les figures, podem trobar-hi tot de suggeriments, podem fer volar la nostra imaginació amb la intenció que la seva contemplació ens ajudi a conèixer-nos millor.

La Fe és representada com una dona que està en una actitud meditativa, té les mans en postura d’oració; sembla que estigui escoltant i que ho estigui fent des de més enllà —o potser en realitat és des de més ençà?— del pensament. Perquè no pensa, sinó que escolta alguna cosa que ve d’un lloc profund.

La figura de l’Esperança, en canvi, té les mans obertes i mira cap amunt; en aquest cas, sembla que està esperant alguna cosa, bona ben segur; espera alguna cosa que ha d’arribar, alguna cosa que encara ha de venir. No pas de lluny!

La tercera virtut, la Caritat, porta un colom entre les mans; està representada per una figura que protegeix un ésser que és diferent i que s’ha situat a prop, molt a prop, seu. Ella l’acull, l’incorpora.

Finalment, l’Obra mostra un aspecte seriós amb les mans encreuades damunt del pit, en una actitud concentrada; podem entendre que ens suggereix que es tracta d’algú que és pacient, que respon a una personalitat decidida, tenaç; podem pensar que és algú que està a punt per actuar.

Seguint el joc que us he proposat, es tracta ara de rumiar quina relació tenim nosaltres, com a col·lectiu, amb la representació d’aquestes virtuts.

Tal com molts estudiosos estrangers remarquen sovint amb admiració, els catalans hem sobreviscut com un poble amb la nostra identitat, malgrat les terribles vicissituds de la nostra història; no hem estat anihilats com s’hauria pogut esperar. Per tant, és ben clar que podem afirmar que, si existim com a catalans, és perquè hem tingut fe. Qualsevol observador expert es meravella que la nostra llengua sigui viva després de les agressions i les persecucions brutals de les quals hem estat objecte. En moments en què, raonablement, tot semblava perdut, recordem de manera especial i significativa dos duríssims moments: el 1714 i el 1939. Després de derrotes violentes seguides de repressions molt cruels, els catalans hem resistit i hem reconstruït la nació.

La caritat, l’amor a l’altre, l’acceptació d’aquell que és diferent, la voluntat d’incorporar a la catalanitat les persones que han triat Catalunya com a destí per viure, per treballar, per fer créixer els fills i per envellir, és sense cap mena de dubte una virtut que ens caracteritza. L’amor als altres, la voluntat de conviure amb els que són diferents de nosaltres, és una virtut que volem nostra, ens hi reconeixem i ens agrada repetir que volem cultivar aquesta qualitat. De fet, ho fem tant i amb tant d’entusiasme que a vegades arribem a l’extrem d’oblidar l’amor propi!

He canviat l’ordre en què normalment s’enumeren les virtuts perquè vull mencionar l’esperança darrere de la fe i de la caritat.

Perquè, mentre que estic convençuda que tenim fe i tenim caritat, crec que l’esperança és la virtut que hauríem d’estimular en els moments actuals. Crec que els fets que hem viscut recentment ens han fet més conscients de les nostres fortaleses i alhora més decidits a no suportar les injustícies que ens infligeixen. Ara tenim arguments poderosos que permeten afirmar que el nostre futur depèn, d’una banda, de la fe en el nostre país, una fe que tenim més que provada, i, de l’altra, el futur necessita que continuem practicant la virtut de la caritat, que és el que avui en diem cohesió social. La fe la tenim assegurada, però per practicar la caritat, a més del sentiment que tenim, caldrà disposar dels mitjans necessaris per assegurar-la.

Voldria insistir en l’afirmació que avui ens cal d’una manera molt i molt forta, fins i tot gosaria dir que ens cal de manera urgent, la virtut de l’esperança. Ens cal estar convençuts que el futur que desitgem i que volem compartir amb persones de passats diversos, és a les nostres mans. Unes mans com les mans obertes de la figura de Gargallo.

Si penso en els darrers dos anys, hi trobo expressions fortes d’esperança. Com interpretem, si no, el «Nosaltres decidim» de la manifestació del 10 de juliol del 2010 i el voluntarisme del procés de consultes sobre la independència? Un nombre molt gran de catalans —parlem d’un milió de persones— van participar en aquells esdeveniments, un d’un dia i l’altre durant el període que va des del setembre del 2009 a Arenys de Munt fins a l’abril del 2011 a Barcelona. Compartíem una esperança que es va fer visible en la gran realitat de l’11 de setembre del 2012.

En el que vull insistir és a afirmar, doncs, que si tenim esperança, ara és l’hora de l’obra. Hi ha feina per a tothom i som molts els que la volem fer.





EL SOMNI DEL 2012


Tenim moltes raons per replantejar-nos la relació amb Espanya. Tenim molts motius per argumentar i defensar que la millor relació que ara mateix podem imaginar amb els nostres veïns exigeix una separació que volem al més amistosa possible.

Ara que hem viscut el període més llarg en la història moderna de Govern autònom dins d’una Espanya democràtica, hem pogut constatar quins són els límits d’aquesta situació jurídica, política i institucional, i hem arribat a la conclusió que és necessari un canvi de paradigma.

Una raó, molt poderosa, d’aquesta necessitat, és la convicció que ens cal urgentment un veritable Govern català; ens cal un poder executiu que disposi de les mateixes atribucions que tenen els altres governs europeus. La Generalitat ha de poder ordenar la vida econòmica, social i cultural a Catalunya, en la mateixa mesura que ho fan els governs dels altres països de la Unió Europea.

No es tracta d’una simple necessitat administrativa i fiscal, això és evident. Sortosament aquesta evidència és cada dia més generalment acceptada. La plena sobirania és avui una necessitat imperiosa si volem consolidar o donar un sentit de pertinença als catalans, als que ho som des de sempre i als que han triat Catalunya com el lloc per millorar la seva vida i la dels seus fills.

Si no ens afanyem a funcionar de manera plenament sobirana, aviat hi haurà al nostre país una proporció massa gran de ciutadans que no sabrem ben bé qui o què som. No em refereixo només als ciutadans que provenen de la immigració recent, penso en la gran ignorància sobre nosaltres mateixos que les institucions espanyoles que han dominat l’imaginari col·lectiu han fomentat amb una dedicació incessant i bastant eficaç. Penso també en la manca d’acció positiva per una bona part de les contraparts catalanes.

Defensar la nostra sobirania econòmica, política i mental és una tasca que ningú no pot fer per nosaltres. Amb els coneixements dels quals disposem i usant el llenguatge polític d’avui, la solució d’aquesta nostra necessitat exigeix l’existència d’un aparell d’Estat i se’n diu independència. Ho dic perquè, durant molt temps, els catalans hem intentat inventar fórmules de convivència política amb la voluntat d’evitar plantejar el que ara, finalment, ja hem sabut explicitar i que és senzillament que, en l’àmbit de desenvolupament econòmic i social del món en el qual ens situem, d’allò que nosaltres necessitem se’n diu un Estat, i del procés per aconseguir-lo, independència. Feliçment hem deixat enrere giragonses intel·lectuals absurdes.

No cal donar més voltes a les idees i a les paraules intentant inventar mecanismes que, ara com ara, no existeixen. La creació d’un nou Estat dins de la Unió Euopea l’hem de viure com un regal que farem als europeus. Europa no estarà completa si falta el color de Catalunya al seu mapa.

Aquesta decisió majoritària la vam començar a expressar a la manifestació del 10 de juliol del 2010. Aquella manifestació s’havia pensat com una protesta davant de l’agressió que el Tribunal Constitucional espanyol feia a l’Estatut de Catalunya. Recordem que a la manifestació hi van ser cridats tant els qui havien votat que «sí» al text de l’Estatut, un text que ja havia estat mutilat en el seu pas per les Cortes Españolas, com els que havien votat que «no» precisament perquè el trobaven insuficient. Aquell dissabte calorós hi érem tots els qui defensàvem el dret dels catalans a decidir com ens volem organitzar; tots teníem ben clar que l’afront del Tribunal Constitucional Espanyol no era contra un text concret de l’Estatut d’Autonomia, sinó que era una agressió en contra de la voluntat del poble català.

Recordant aquell dia som molts els que pensem que la realitat que vam viure va ser millor que el somni. Per això a partir d’aleshores ens permetem somniar, però ara ho fem ben desperts, amb els ulls ben oberts.

El que vull remarcar és que aquella manifestació que havia estat pensada i preparada com una reacció de protesta en contra d’una autoritat que mancava al respecte a la democràcia, ara, quan la recordem, ja no la veiem tant com una protesta, sinó com una actuació de proposta. Efectivament, durant la seva realització, les expressions dels participants van ser molt poc de protesta i, en canvi, tenien uns forts continguts de proposta. En aquest sentit, aquell dia vam viure la normalització —i de manera massiva— de la reivindicació de la independència. A partir d’aquell moment ha quedat clar que aquest és el camí. Un camí volgut per una majoria que creix cada dia.

L’11 de setembre del 2012 va ser l’explosió. Ja no hi ha cap dubte que una gran majoria dels catalans actius, dels catalans que sentim amor pel país, dels que volem incidir en el futur, dels que desitgem ser protagonistes de la nostra pròpia història, sabem que el camí és la independència política. També és clar que en aquest procés tothom hi és convidat i, per sort, cada setmana tenim notícia d’algú que no era independentista i ha decidit ser-ho. El flux és sempre en aquest sentit; no he sentit ningú fer-se «dependentista»! Per això, a la manifestació, hi van ser presents moltes persones que no es declaraven, i potser no s’han declarat encara, rotundament independentistes; ens acompanyàvem en el desig comú del dret a ser com volem ser i en la voluntat de construir un país millor.

El lema de la manifestació va ser ben clar: «Volem ser un Estat d’Europa». De fet, volem que la legalitat política i jurídica reconegui el que de debò ja som: un país d’una Europa en construcció. Un procés dinàmic com és la gran aventura de construcció de la pàtria europea passa per moments d’acceleració i per d’altres en els quals el ritme s’alenteix. El que és important és no aturar-se i la nostra participació volem que sigui útil en el recorregut que ara cal fer.

La Unió Europea, tal com la coneixem avui, té el seu origen en els tractats de Roma de l’any 1957. Imaginem per un moment que el procés d’unificació hagués començat el 1920: voldria dir que Irlanda no en formaria part perquè no va ser independent fins al 1921? Absurd!

D’altra banda, som molts els que estem convençuts que Europa ens necessita. Hi afegim diversitat, un color més al mapa, i això l’enriquirà. Però som una aportació positiva, i no pas només perquè ens correspondrà ser contribuents nets, sinó sobretot perquè som un país acostumat a cedir sobirania —ho hem fet per força!—, cosa que vol dir que, en un moment en què cal rebaixar les ínfules nacionalistes de cada un dels estats en favor de la integració, nosaltres els catalans podem ser un molt bon exemple.

El nostre somni es va fent realitat. L’hem expressat i volem que tots els catalans el comparteixin. També volem, i ho necessitem, que el món i en especial les institucions europees el coneguin i l’afavoreixin. No cal insistir i repetir com n’és d’important i com desitgem, ferventment, que hi hagi a Espanya persones, institucions i també organitzacions polítiques que comprenguin que, en aquest procés, hi guanyaran un bon amic.

Ara els representants polítics espanyols estan en estat de xoc. No els ho havien dit mai de manera tan clara i, sobretot, mai no els ho havien expressat alhora la societat civil i els responsables polítics, organitzacions cíviques i el Govern de la Generalitat, de manera coincident. Els representants dels poders polítics espanyols no s’ho creuen, no s’ho volien creure; cal deixar-los un temps per digerir la notícia i hem de ser pacients amb els exabruptes que no poden evitar.





EL QUE ARA SABEM I DIEM EN VEU ALTA


Deia que el període més llarg d’autonomia dins una Espanya democràtica no ha satisfet les aspiracions catalanes i que, d’una manera massiva, els catalans ens hem manifestat i reconegut independentistes. Com és possible, pregunten alguns, que hagi augmentat tant i tan de pressa el nombre dels qui compartim aquesta aspiració? Si ho pensem bé, una part de la resposta és que, en realitat, ja fa temps que molts catalans érem independentistes; el que passa ésque no n’érem conscients.

És ben clar que al que aspiràvem des de fa molt temps no era pas a una mera descentralització administrativa. Recordem l’expressió antiga i clarificadora segons la qual «l’autonomia que ens cal és la de Portugal». Quan vam aprovar la Constitució espanyola del 1978, en el que va ser encara, una altra vegada, una actitud possibilista per part de la majoria, s’acceptava un altre intent d’entesa amb Espanya. Es va pensar que aquells amb qui havíem compartit la lluita per la democràcia sabrien que, per a nosaltres, democràcia volia dir també recuperació de l’autogovern i que acceptàvem entrar en un procés obert que no havia de tenir límits.

Per a molts de nosaltres, l’autonomia era un punt de partida, no un sostre. No oblidem que bastants catalans ja van adonar-se aleshores que l’esperança que les institucions espanyoles incorporessin la nostra llibertat en la llista del que havia de significar la democràcia era una il·lusió que no podria ser realitat i van votar «no» a la Constitució. Ara sabem que tenien raó.

El fet és que, de manera majoritària, en el moment de la transició a la democràcia, vèiem les ambigüitats de la Constitució com un fet positiu. Ho miràvem amb optimisme, hi intuíem la possibilitat de fer una lectura que atorgaria uns poders a la Generalitat que, amb el temps, anirien molt més enllà del que la proposta d’Estat de les autonomies incloïa. Aquelles ambigüitats eren interpretades com unes portes obertes, o s’esperava, almenys, que existís la possibilitat d’obrir-les per avançar.

Ara sabem que, de totes les lectures possibles de la Constitució espanyola, s’han anat imposant les menys favorables a les aspiracions de les nacions existents al territori espanyol. El comportament dels diferents governs espanyols, amb diverses formes, amb diversos llenguatges, ha estat prou clar i l’Estat espanyol ha seguit actuant amb la vocació de sempre: la unitat i l’homogeneïtat d’Espanya, ancorats en el model francès, de nació estat.

Per això el clam per la independència no ens ha de sorprendre. Érem independentistes sense expressar-ho; en molts casos, sense saber-ho, com aquell personatge de Molière que parlava en prosa i no sabia que ho feia.

D’altra banda, és bo d’assenyalar que la voluntat de secessió l’hem d’interpretar com la necessitat imperiosa de posar fi a la relació conflictiva amb Espanya. Un conflicte que ja ha durat massa temps.

Si ens fixem en el que ha passat durant l’etapa democràtica, observem que el conflicte és dur en dos aspectes: en primer lloc, en el que fa referència a la llengua i la cultura, és a dir, al que defineix la nostra identitat com a poble. Per tant, som davant d’una qüestió de drets humans. En segon lloc, en l’economia i, especialment, en la relació fiscal, que vol dir en el que fa possible el nostre desenvolupament harmònic. De manera que la independència apareix com una condició per evitar l’asfíxia com a col·lectiu cultural diferent i com a regió econòmica. No hi ha futur en aquests dos aspectes dins d’Espanya i sí que n’hi ha al costat d’Espanya i, ambdues, dins d’Europa.

Pensem que una separació, a més de satisfer les necessitats dels catalans, suposarà una millora en la relació entre els dos països. Si sap que no depèn de la «subvenció» catalana, l’economia espanyola haurà de racionalitzar l’ús dels seus recursos i aprendrà a ser més eficient. Podran proposar-se un procés de «modernització a la moderna», és a dir, d’acord amb la producció industrial, i trencaran amb el model de «modernització antiquada», segons el qual han passat de ser una societat agrària a una economia de capitalisme financer. El desenvolupament basat en l’especulació immobiliària i financera no ha estat pas profitós per a la majoria de ciutadans espanyols. De manera que un canvi els farà sentir-se millor al seu país.

A més, estic convençuda que, una vegada separats, el sentiment d’irritació davant de la diversitat catalana que ara senten molts espanyols desapareixerà. En aquest sentit, vull criticar el mal favor que els líders polítics dels dos principals partits espanyols i també els mitjans de comunicació han fet exacerbant un sentiment de rebuig davant de la personalitat catalana. De la mateixa manera que ara no els amoïna gens que els portuguesos parlin portuguès, en el futur trobaran natural que els catalans parlem i eduquem els nostres joves en català.

Insisteixo altre cop en l’aspecte econòmic, perquè ha tingut un paper rellevant en el desvetllament del sentiment sobiranista. La realitat econòmica, les circumstàncies dels processos de creació i distribució de riquesa, influeix de manera clara en el comportament dels actors polítics. Sentim sovint, i no sempre amb arguments raonables, com es critiquen les pressions que exerceixen certs grups o certes forces econòmiques. Però també és interessant remarcar que existeix una relació en l’altre sentit i que ens cal observar com el poder polític té un paper significatiu en l’evolució econòmica de les societats.

Moltes vegades critiquem la passivitat dels responsables polítics i els acusem de no usar la força que els dóna la seva legítima representativitat per posar límits a conductes abusives en favor d’interessos privats. Però és que hem de recordar que la funció de les empreses no és fer el bé, han estat creades per obtenir benefici i és legítim. És l’Administració que ha d’actuar; l’aparell de l’Estat ha de complir una de les seves funcions, que consisteix precisament a evitar que les empreses facin el mal. Pensem ara especialment en la manca de control sobre el sistema financer, en la manera com s’han abocat diners públics per salvar els bancs, una cosa que probablement calia fer, però no sense imposar condicions.

En moments en què s’albiren canvis polítics importants, com és el cas de Catalunya ara mateix, el debat sobre la relació entre economia i política es fa encara més interessant. Ara mateix molts ciutadans ens interroguem sobre el futur immediat del nostre país i hi volem ser actius.

Sabem que el fet de disposar d’un Estat, d’una Administració catalana que podrà exercir el mateix poder polític que els altres estats europeus, no ens traurà de manera automàtica de la greu situació de crisi econòmica, però tenim molts elements de coneixement per estar convençuts que una Generalitat amb autoritat política i amb plena competència sobre el diner públic serà un instrument eficaç per resoldre una gran part dels problemes que ens afecten.

Pensem en els efectes positius que tindria en la vida de molts ciutadans la desaparició del greu dèficit fiscal que arrosseguem amb la Hisenda pública espanyola. Si la Generalitat administra els impostos generats a Catalunya, podrà actuar sobre la inversió pública per impulsar el creixement i disposarà d’uns diners preciosos per pagar les polítiques de responsabilitat social que asseguraran l’estat del benestar.

Cal dir que la il·lusió i l’entusiasme són elements molt poderosos de creixement econòmic o, ara mateix, quan el creixement no sembla imminent, sí que podem pensar en la recuperació de l’evolució positiva de les variables econòmiques.

Si recordem la capacitat d’adaptació que han mostrat sempre les empreses del nostre país fent front a les circumstàncies, tot aportant el millor que permeten la tecnologia, l’organització i la comercialització, tenim raons per a l’optimisme. Pensem que les empreses catalanes van superar la desastrosa política econòmica del període 1939-1959, cosa que vol dir que estan preparades per superar qualsevol suposada adversitat. Ja sé que, quan recordem el franquisme, no podem oblidar que alguns van fer suportable la irracionalitat econòmica jugant a favor del poder per aconseguir els avantages que el règim atorgava als qui s’hi feien amics. Però la tònica general era d’un mal tracte i no tan sols cap a l’economia, sinó envers tot el que fos català.

Si no ens «salvem» de la dependència de l’Estat espanyol, la pervivència dels catalans com un poble diferenciat, específic, està seriosament compromesa. Posar el nostre futur en perill seria una mala jugada; per a nosaltres, esclar, perquè estimem el país i la llengua i la cultura. Però també faríem una mala passada als nostres compatriotes europeus. Si no assegurem la nostra presència com a comunitat diferenciada, els privarem de la riquesa que suposa per a Europa tenir-hi l’especificitat catalana.





CANVI DE PARADIGMA


L’estiu del 2010, la sentència del Tribunal Constitucional va significar el final del «miratge» espanyol. Va quedar clar als ulls de tothom, o en tot cas de gairebé tothom, que no tenim un lloc dins d’Espanya si tenim la intenció de seguir vivint com a catalans.

D’altra banda, el procés de consultes sobre la independència iniciat a Arenys de Munt el setembre del 2009 i culminat a Barcelona l’abril del 2011 va significar el final d’un tabú. A partir d’aleshores ja es parla amb normalitat, tant dins de Catalunya com a l’exterior, de la possible independència. De fet, és molt important que els catalans hàgim perdut la por d’expressar el que volem perquè el fet d’explicar-nos clarament ha fet possible que finalment els nostres interlocutors hagin entès què és el que passa. Tothom sap què és el que plantegem.

Fins fa poc, quan havíem d’explicar la insatisfacció que genera la situació actual, insistíem en els problemes de la dependència econòmica i política, però ens costava culminar el relat dient que el que desitjàvem era la independència. Buscàvem tota mena de fórmules per intentar definir una altra relació amb Espanya, negant-nos, a nosaltres mateixos i als nostres interlocutors, el dret a l’evidència. Davant de la pregunta sobre si el que volíem era ser un Estat independent, tant si ens explicàvem a algú d’Espanya com si ho fèiem a algú d’un altre país, els oferíem unes respostes a mitges que en la majoria dels casos no eren fàcils d’interpretar.

Com que ens hem explicat clarament, ara ens han entès. Crec que la novetat positiva dels darrers mesos és que els polítics i els mitjans de comunicació d’Espanya i del món han incorporat al seu pensament i al seu llenguatge la possibilitat d’una Catalunya independent. En el cas dels espanyols, quasi tots els comentaris van en el sentit de negar-ne la plausibilitat. Diuen que es tracta d’una quimera, que això no pot ser realitat, que de cap manera no ho permetran; sobretot recorden que la llei ho impediria; fins i tot alguns gosen esgrimir amenaces sobre l’ús de la força, d’aplicar la violència. Però en parlen. Hem de comprendre que ara estan en estat de xoc; han de digerir una notícia per a la qual no estaven preparats; han d’acceptar que aquest cop va de debò.

Efectivament, per a la societat catalana, ara és l’hora de l’acció política. Amb els nostres elegits, els representants polítics, al capdavant, i amb tota la força de la societat civil al costat. Perquè els ciutadans no ens situem darrere dels polítics, sinó que estem al seu costat mentre avancin, conscients que en molts moments hem estat al davant estirant-los. Amb l’orgull de saber que el procés ha estat imaginat i posat en marxa per la pressió popular, cosa que dóna força i també responsabilitat als qui han de donar forma als nostres desitjos, que són els polítics.





EL GOVERN, LA CORDA FLUIXA I LA SIMPATIA


«Els espectadors, quan estan veient un equilibrista ballant sobre una corda fluixa, es mouen de manera espontània inclinant-se i torçant el cos tal com ho fa l’artista i tal com senten que ho haurien de fer ells mateixos si es trobessin en aquella situació». Aquesta imatge tan clara, juntament amb altres exemples de com els humans compartim de manera natural el patiment físic o les dificultats dels nostres congèneres, la presenta Adam Smith en el primer capítol de The Theory of Moral Sentiments, titulat precisament «Sobre la simpatia».

L’argument de Smith és que, per comprendre i per poder explicar el comportament dels individus dins la societat, i també per entendre els moviments que realitzem quan efectuem intercanvis, cal tenir en compte dos sentiments complementaris i que de manera conjunta orienten l’activitat de les persones. D’una banda, el principi moral de la simpatia i, de l’altra, la defensa de l’interès personal. Ens movem guiats per una doble lògica que consisteix en el fet que volem obtenir el màxim guany aplicant el mínim cost, tal com expliquen totes les teories econòmiques, però al costat de la cerca de l’interès, del guany personal, també hi ha el fet que volem ser estimats, que volem ser agradables als altres.

El que és interessant de notar en aquesta explicació és que aquests dos sentiments, l’egoisme i la simpatia, actuen lligats i funcionen alhora. Si oblidem un dels dos, no podrem entendre moltes de les accions humanes, ja sigui en l’àmbit individual o quan ens trobem dins d’una col·lectivitat. Certament, tenir en compte aquest doble impuls fa l’explicació més complexa, però és que el comportament dels humans ho és, de complex; és complicat.

Per això alguns economistes contemporanis ens donen arguments per matisar la visió de l’homo economicus, aquell personatge estrictament racional que solen usar els manuals d’economia. Frank Knight, per exemple, va fer notar que l’home que és econòmicament i purament racional és un ésser que no té amics.

Per sort, vivim en una societat més o menys amical en la qual compta, i molt, el que pensen i el que senten els nostres conciutadans. Vegem, per exemple, la importància que tenen les enquestes d’opinió a l’hora de prendre decisions o quan s’ha de valorar l’èxit de mesures polítiques o econòmiques que els governants han aplicat.

Aquesta reflexió sobre la simpatia ve a tomb ara, quan pensem en la dificilíssima tasca que ha d’emprendre el Govern de la Generalitat de Catalunya. Hem pogut escoltar i llegir tota mena de símils per indicar quin és el nostre moment polític: som al caire d’un penya-segat, o també som dins d’un túnel on al darrere hi ha un tren que ens envesteix i al davant una llum que és lluny i no es veu del tot clara. Vicenç Villatoro ha suggerit que el nostre Govern es troba caminant sobre una corda fluixa; no va explicitar si hi ha, o no, una xarxa protectora a sota, però tenim força motius per pensar que una caiguda ens faria bastant mal a tots. Actors i espectadors compartiríem el dolor.

Per tant, seguint Adam Smith, crec que ara toca moure’ns amb la màxima simpatia, els ciutadans, les organitzacions polítiques, les entitats de la societat civil, tots els que volem que tingui èxit el procés de construcció d’un nou Estat dins de la Unió Europea. Un procés al qual som tots convidats i que pren força en la mesura que el Govern és al capdavant. De la mateixa manera que tenim dificultat a reconèixer el paper que tenen les elits, també ens costa admetre el lideratge dels que han estat elegits precisament per això, per conduir un procés polític. Però ara hem de vèncer aquesta dificultat. Es tracta de saber ocupar cadascú el nostre lloc. Criticant, si cal. Però amb empatia, que vol dir solidàriament.





SOM-HI!


Després de la manifestació de l’11 de setembre del 2012, som molts els que ens hem posat de manera explícita a construir país. Tota mena d’organitzacions grans i petites, de base popular o acadèmica, ens plantegem col·laborar en la posada en funcionament de les estructures del que ha de ser el futur Estat català. Per sort, no comencen de zero, sinó que des de la recuperació de la Generalitat s’ha anat avançant en la posada en marxa de les institucions de govern que corresponen a un país.

El funcionament de les institucions administratives del Govern autonòmic ha estat en molts casos carregat d’intenció política. La importància que hem donat al sistema educatiu o als mitjans de comunicació d’adscripció pública, per citar dues institucions emblemàtiques, ha estat una mostra que la Generalitat és percebuda pels ciutadans de Catalunya com alguna cosa radicalment diferent d’un Govern descentralitzat. El considerem el Govern de Catalunya. Tot i que quasi ningú no ho explicitava, érem molts els que desitjàvem, intuíem i esperàvem que estàvem fent camí cap a la construcció d’un Estat. Ara ho explicitem.

Un bon exemple de quin és l’estat d’ànim de molts d’entre nosaltres en aquests moments pot ser la reflexió que em va provocar assistir a la presentació del document Estatuir, redactat per Ramon Folch, Salvador Cardús i Sergi Rovira. Dos enginyers i un sociòleg que han treballat de valent per posar en ordre un seguit molt complet de qüestions que caldrà resoldre si volem dotar-nos de les estructures polítiques i administratives que corresponen a un Estat europeu.

A la presentació del document hi vam ser convidades diverses entitats que ens hem proposat col·laborar en la tasca de construir el futur Estat català. Per començar, Ramon Folch ens va explicar la intenció dels redactors del document i, per fer-ho, va recórrer a un símil: imaginem que hem d’anar a un sopar. Ara estem en la fase de decidir si realment volem anar a aquest sopar al qual som convidats; tot fa pensar que som molts els que, efectivament, hi volem anar; però, ens diu Folch, el primer que cal és assegurar que el sopar estarà preparat, no sigui que quan haurem decidit que volem sopar, «el més calent sigui a l’aigüera».

Per això els tres autors ens proposen una llista de temes, un seguit de problemes que cal afrontar i resoldre abans d’emprendre el darrer tram del camí de la sobirania. Segueix el símil dient-nos que ells, els autors del document, són com el servei de càtering o, en tot cas, són els qui han preparat un primer servei. No cal dir, ens assegura, que la part substancial del sopar l’ha de preparar el Govern de la Generalitat, i ens recorda que els governs que hem tingut fins ara hi han anat posant elements. El Govern actual haurà de cuinar els plats que manquen i donar el punt de sal als que ja tenim. Ara jo mateixa estic afegint detalls a l’explicació original que va ser feta abans de les eleccions al Parlament del 25 de novembre passat.

Escoltant l’explicació de Ramon Folch, em vaig posar a pensar en quina és la funció, o també quina és la missió, si utilitzo el llenguatge del funcionament de les empreses i les organitzacions, que ha de complir Òmnium Cultural en aquest procés. Perquè em sembla clar que nosaltres, una entitat patriòtica de caràcter cultural, no som el servei de càtering, nosaltres no preparem el sopar.

També és cert, però, que entrem en una etapa en la qual les funcions i les missions de les diferents entitats de la societat civil i les dels organismes governamentals es poden confondre i a vegades és possible que se sobreposin. Això no ens ha de preocupar gaire, mentre tinguem molt clar quin és l’objectiu comú i cadascú es limiti a complir les seves responsabilitats. Si actuem amb cura, si fem circular bé la informació del que fem i si tenim un respecte extrem els uns pels altres, que hi hagi punts de coincidència o de superposició en l’actuació no és greu.

Podria ser que Òmnium hagués de preparar algun dels plats del sopar o potser senzillament ens tocarà assegurar que hi hagi els acompanyaments que corresponen a cada plat, o encara qui sap si haurem de fer-nos càrrec de les begudes que se serviran. El nostre ha estat durant molts anys un paper de complement, de suplència, i també de crítica, envers l’Administració, i no és estrany que ara seguim fent aquest paper.

En tot cas, penso que la nostra missió consisteix a assegurar que els comensals arribaran en bones condicions al convit. Ara bé: què entenem per bones condicions? Primer de tot, els convidats han de tenir gana, i segurament una bona manera d’obrir la gana consisteix a fer conèixer les virtuts, la bona qualitat, del que menjarem al sopar. Ens cal, doncs, explicar que el sopar serà bo, assegurar als comensals que a partir d’ara menjarem millor de com hem menjat fins ara. El nostre àpat serà més equilibrat, els participants serem atesos segons les nostres aptituds, segons les nostres necessitats; hi haurà una relació més agradable i més estimulant entre nosaltres. En definitiva, al nou Estat hi haurà més equitat, més cohesió, més cultura i una millor qualitat de vida.

També ens caldrà convèncer molts perquè es decideixin a venir al sopar. Perquè volem ser molts. Ens caldrà acompanyar els comensals, potser convindrà esperar-los en algunes de les cruïlles del camí. Ben segur que els adversaris els esperaran en llocs clau amb uns entrepans o potser amb plats ben cuinats que els oferiran a bon preu i amb promeses alternatives. El que intentaran serà que mengin el que els ofereixen abans que arribin, de manera que els hauran tret la gana del sopar col·lectiu. Si anem cap al banquet en transport públic, com serà recomanat, i cal fer algun transbordament, caldrà vigilar que no ens perdem, perquè també hi haurà qui ens posarà indicacions falses. Ens enganyaran, faran circular horaris equivocats, provaran de fer-nos perdre la connexió si hem de canviar de tren. O, encara, intentaran fer-nos vegetarians si hem cuinat carn i al contrari.

També caldrà que quan arribem a taula sapiguem comportar-nos: no es tracta d’agafar el pa del veí de taula; hem de saber que no s’han de posar els dits dins del plat de sopa, i també hem de tenir cura i servir-nos racions raonables del que s’ofereix. Haurem d’administrar correctament els recursos disponibles.

I, davant de tot això, què fem els d’Òmnium? Doncs posem tots els nostres cambrers a punt. La nostra entitat, conscient de com els nostres fundadors haurien esperat aquest moment, aporta la càrrega d’il·lusió i de responsabilitat davant d’una transició que sabem que no serà fàcil. El moment és complex i abans del sopar hi ha tot un camí que cal recórrer i del qual no coneixem les etapes.

Sabem que hi ha un primer moment al qual s’han de sumar tots els demòcrates i que consisteix en l’exercici del dret bàsic a decidir. Però no en coneixem els detalls ni el calendari. Després vindrà el moment feliç del «sí». Aleshores haurem hagut de ser capaços d’haver convençut a molts més dels nostres conciutadans. Caldrà tranquil·litzar els qui són hostils, explicant que un poble que ha sofert per viure la seva identitat tindrà un respecte escrupolós per la identitats dels altres.





EPÍLEG





EMOCIONS A FLOR DE LLAVI


Tornant de Brussel·les el dia 5 de desembre del 2012

Si puc seguir amb els símils, podria dir que ens trobem en ple vol. Volem cap a la llibertat, i acabo recordant les emocions d’un viatge per l’aire.

Perquè realment el nostre país està en una situació de tensió emocional que podem comparar amb les que es viuen en moments de canvis importants. Ens sentim una mica com ens passa a la vida personal quan apareix o desapareix del nostre entorn immediat una persona, o quan es produeix una circumstància que trasbalsa el nostre equilibri sentimental. Quan ens enamorem o quan decidim trencar una relació, quan iniciem una nova feina o quan canviem de lloc de residència; fets que poden ser positius o que poden ser problemàtics, però que ens fan sentir que estem canviant, uns fets que ens transformen i després dels quals ja no serem els mateixos que érem abans.

Quan ens passa això, totes les sensacions es fan més vives del que és habitual, les emocions són més fortes, i no tan sols les que estan directament relacionades amb el fet concret que ens trasbalsa. Veiem els amics, anem a la feina, vivim la ciutat d’una manera diferent; ens relacionem amb l’entorn amb una intensitat més elevada. També reaccionem de manera més exagerada davant d’una obra d’art o ens emocionem més fortament sentint una determinada música. Estem més sensibles, som més receptius.

Aquest estat emocional d’una excitabilitat més fàcil el podem observar avui en la nostra vida col·lectiva. Veiem com persones desconegudes se saluden i es desitgen que «tot» vagi bé, ens preguntem els uns als altres si aquesta vegada «ens en sortirem» o remarquem que mai no ho hem «tingut tan a prop». No calen explicacions, és ben clar a què ens referim: a la independència de Catalunya. Tenim la impressió que qualsevol ocasió és un pretext per recordar i compartir el que ens està passant, el que desitgem que ens passi.

Al final d’una conferència sobre el tema més allunyat, no és estrany que algú pregunti en quin punt som del camí cap a la independència i ja no diguem quan ens trobem en alguna de les múltiples xerrades que, en tot el territori del nostre país, es fan sobre «el tema». Les aproximacions són moltes i molt variades, i també ho són els innumerables conferenciants; som molts els que ens hem posat a debatre sobre el futur immediat del nostre país.

M’agrada explicar un exemple concret i certament exagerat del que estic comentant. A l’avió en un vol de Charleroi a Barcelona, ens hi trobem la petita delegació d’Òmnium que hem passat dos dies a Brussel·les i un grup de jubilats que tornen d’estar-ne cinc a Bruges. En el seu viatge, els amics jubilats hi havien inclòs una sorpresa, que consistia en un concert amb què els havia obsequiat un quartet de corda, de manera que els joves músics i una soprano tornaven amb el grup.

Durant el viatge, parlo amb els veïns de seient, que em reconeixen com una cara visible d’Òmnium Cultural, ens expliquem què hi hem vingut a fer i què fem en la vida quotidiana. Ràpidament la conversa se situa a analitzar com avancem. És clar que no hi ha cap dubte del que volem dir quan parlem d’avançar! Quan valorem els resultats de les eleccions del 25 de novembre passat, per exemple, també és ben clar que el que ens interessa als uns i als altres és comptar els escons i constatar que hi ha una àmplia majoria sobiranista al Parlament. Volem assegurar-nos de quina és la disposició dels diputats que ara ens representaran.

I vet aquí que una intrèpida jubilada expressa una idea: «I si cantem Els segadors?». «Ara, en ple vol?», li pregunto. Aleshores és quan em diu que porten amb el grup una soprano molt bona i davant d’aquest argument contundent ja ens teniu a bona part del passatge entonant l’himne nacional sota el somriure d’un assistent de vol. Com que som en un avió de Ryanair, i és conegut que els irlandesos canten en tota mena de situacions i circumstàncies, la cosa no els va semblar especialment exòtica.

Em va semblar clar que érem davant d’unes emocions que surten com pel sobreeixidor d’un dipòsit que és ple a vessar. Emocions compartides que ens fan sentir més i més propers els uns als altres.





MURIEL CASALS i COUTURIER (Avinyó, la Provença, 6 d’abril de 1945 - Barcelona, 14 de febrer de 2016) fou una economista, professora universitària i política catalana. Va ser presidenta d’Òmnium Cultural i diputada del Parlament de Catalunya per Junts pel Sí. Se la considerava una de les principals artífexs i cares visibles del procés independentista català.





