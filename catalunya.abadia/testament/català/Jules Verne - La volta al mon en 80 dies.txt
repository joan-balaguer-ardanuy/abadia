Phileas Fogg, un anglès de l’època victoriana, opina que es pot fer la volta al món en tan sols vuitanta dies gràcies als nous vaixells de vapor i els ferrocarrils. Els membres del Club al que pertany el repten a demostrar-ho, i ell hi aposta tota la seva fortuna.

Farà aquest viatge acompanyat pel seu majordom Passapertot. Hi ha un problema, però: quan marxen surt a la llum la notícia que el Banc d’Anglaterra ha estat robat, i la policia sospita d’en Phileas Fogg. El detectiu Fix, creient que el viatge és una coartada, el perseguirà per tot el món per tal d’arrestar-lo.





Jules Verne





La volta al món en 80 dies


Viatges extraordinaris - 11



ePUB v2.0

RufusFire / vidadoble 27.11.12





Títol original: Le Tour du Monde en quatre-vingts jours

Jules Verne, 1873

Traducció: Gustau Raluy, 1998

Edició digital: RufusFire / vidadoble (v1.0)

Segona edició: Epubqüest (v2.0)

ePUBCat base r1.3





I


En el qual Phileas Fogg i Passapertot s’accepten mútuament, l’un com a senyor, l’altre com a criat

L’any 1872, a la casa que portava el número set de Saville Row, Burlington Gardens —on havia mort Sheridan el 1814— hi vivia Phileas Fogg, esq., un dels membres més singulars i més notables del Reform Club de Londres, tot i que semblava esforçar-se a no fer res que pogués cridar l’atenció.

Per tant, un dels més grans oradors que honoren Anglaterra era succeït per Phileas Fogg, un personatge enigmàtic del qual no se sabia res, excepte que era un home galant i un dels gentlemen més atractius de l’alta societat anglesa.

Deien que s’assemblava a Byron, però a un Byron amb mostatxo i patilles, un Byron impassible, que hagués viscut mil anys sense envellir.

Phileas Fogg era un anglès de cap a peus, però no era pròpiament el que se’n diu un «Londoner». Mai no l’havien vist ni a la Borsa, ni a la Banca, ni als despatxos comercials de la ciutat. Ni les dàrsenes ni els docks del port no havien rebut mai cap vaixell l’armador del qual fos Phileas Fogg. Aquell gentleman no figurava en cap comitè d’administració. El seu nom no havia ressonat mai en cap col·legi d’advocats, ni a Temple, ni a Lincoln’s Inn, ni a Gray’s Inn. Mai no havia pledejat ni amb la Cort del Canceller, ni amb el Banc de la Reina, ni amb hisenda, ni amb cap tribunal eclesiàstic. No era ni industrial, ni tractant, ni comerciant, ni agricultor. No formava part ni de l’Institut Reial de la Gran Bretanya, ni de l’institut de Londres, ni de l’Institut dels Artesans, ni de l’Institut Russell, ni de l’Institut Literari de l’Oest, ni de l’Institut del Dret, ni d’aquell Institut de les Arts i les Ciències Reunides, patrocinat directament per Sa Graciosa Majestat. Tampoc pertanyia a cap de les nombroses societats que es multipliquen a la capital d’Anglaterra, des de la Societat de l’Harmònica fins a la Societat Entomològica, fundada amb l’objectiu principal de destruir els insectes nocius.

Phileas Fogg era membre del Reform Club, i prou!

Si algú s’estranyava del fet que un gentleman tan misteriós comptés entre els membres d’aquella honorable associació, se li havia de respondre que hi havia entrat amb la recomanació dels germans Baring, al banc dels quals tenia un crèdit obert. Això li garantia una bona reputació, sostinguda pel fet que els seus xecs tenien el suport del saldo invariablement positiu del seu compte corrent.

Era ric aquell home anomenat Phileas Fogg? No hi havia cap mena de dubte. Ara bé, la manera com havia fet fortuna era una cosa que ni els més ben informats no podien dir, i Mr. Fogg era l’última persona a qui calia adreçar-se per saber-ho. En qualsevol cas, no es prodigava en res, però no era avar, ja que sempre que faltava una col·laboració per a una causa noble, útil o generosa, ell l’aportava silenciosament i fins i tot anònimament.

En definitiva, no hi havia al món persona menys comunicativa que aquell gentleman. Parlava tan poc com era possible, i el fet que fos una persona silenciosa encara li donava un aire més misteriós. Tanmateix, la seva vida estava al dia, però el que feia cada dia es repetia tan matemàticament, que la imaginació, descontenta, cercava més enllà.

Havia viatjat? Probablement, perquè ningú no dominava el mapamundi millor que ell. No hi havia indret llunyà del qual no semblés tenir un coneixement especial. De vegades, en poques paraules, breus i clares, aclaria els mil rumors que circulaven pel club referents a viatgers perduts o extraviats; indicava les possibilitats reals, i sovint les seves paraules s’havien mostrat com si estiguessin inspirades en una segona visió, per la manera en què els fets les havien acabat justificant sempre. Era un home que devia haver viatjat pertot arreu, si més no amb l’esperit.

De tota manera, una cosa era ben certa, i és que Phileas Fogg no havia marxat de Londres des de feia molts anys. Les persones que tenien l’honor de conèixer-lo una mica més que altres testificaven que —llevat del trajecte que feia cada dia per anar de casa al club— ningú no podia pretendre haver-lo vist mai en cap altre lloc. El seu únic passatemps era llegir els diaris i jugar al whist. A aquest joc del silenci, tan escaient amb la seva manera de ser, guanyava sovint, però els guanys no entraven mai a la seva cartera, sinó que representaven una xifra important en el pressupost que destinava a la caritat. A més, cal fer notar que Mr. Fogg jugava evidentment per jugar, no per guanyar. Per a ell el joc era un combat, una lluita contra una dificultat, però una lluita sense moviment, sense desplaçament, sense fatiga, cosa que s’adeia amb el seu caràcter.

A Phileas Fogg no se li coneixia ni dona ni fills, cosa que pot passar a les millors famílies, ni parents ni amics, cosa que ja és més inusual. Phileas Fogg vivia sol a la seva casa de Saville Row, on ningú no entrava. Mai no es parlava del que hi passava a l’interior. En tenia prou amb un sol criat. Dinava i sopava al club, a hores matemàticament determinades, a la mateixa sala, a la mateixa taula, sense relacionar-se amb els seus col·legues, sense convidar cap estranger, i no tornava a casa fins a l’hora d’anar a dormir, a les dotze en punt. Mai no feia servir les cambres confortables que el Reform Club té a la disposició dels membres del cercle. De vint-i-quatre hores, en passava deu al seu domicili, dormint-hi o ocupant-se del seu agençament personal. Si passejava, ho feia invariablement, amb un pas igual, al vestíbul amb parquet de marqueteria, o a la galeria circular, sobre la qual s’arrodonia una cúpula de vidrieres blaves, que suportaven vint columnes jòniques de pòrfir vermell. Si sopava o dinava, els suculents productes que omplien la seva taula procedien de les cuines, del rebost, del celler, de la peixateria i de la lleteria del club; els criats del club, uns personatges greus vestits de negre, amb sabates de sola de moletó, el servien amb una porcellana especial i sobre unes tovalles de tela de Saxònia; prenia el xerès, el porto o el claret amb canyella, de falzilla i de cínamom, en copes de motllo únic del club; finalment, els glaçons del club —portats amb grans despeses dels llacs d’Amèrica— conservaven les seves begudes en un agradable estat de frescor.

Si viure en aquestes condicions és ser un excèntric, cal reconèixer que l’excentricitat té coses bones!

La casa de Saville Row, sense ser sumptuosa, oferia un gran confort. A més, amb els costums invariables del llogater, el servei era reduït. Malgrat tot, Phileas Fogg exigia del seu únic criat una puntualitat i una regularitat extraordinàries. Aquell mateix dia, el 2 d’octubre, Phileas Fogg havia acomiadat James Forster —perquè el noi era culpable d’haver-li portat l’aigua per afaitar-se a vuitanta-quatre graus Fahrenheit, en comptes de vuitanta-sis—, i esperava el seu successor, que havia de presentar-se entre les onze i dos quarts de dotze.

Phileas Fogg, assegut a la seva butaca amb l’esquena dreta, els dos peus junts com els d’un soldat en una parada, les mans sobre els genolls, el cos dret i el cap alt, mirava com avançava l’agulla del pèndol, un aparell complicat que indicava les hores, els minuts, els segons, els dies, els mesos i l’any. Seguint el seu costum, quan toquessin quarts de dotze Mr. Fogg havia d’anar cap al Reform Club.

En aquell moment, van trucar a la porta de la saleta on era Phileas Fogg.

James Forster, l’acomiadat, va aparèixer.

—El criat nou —va dir.

Un home jove, d’uns trenta anys, va entrar i va saludar.

—Vós sou francès i us dieu John? —li va preguntar Phileas Fogg.

—Jean, si no us és molèstia —va respondre el nouvingut—, Jean Passapertot, un sobrenom que m’ha quedat, i que justifica la meva aptitud natural per sortir dels mals passos. Em considero una persona honesta, senyor, però, si he de ser-vos franc, he fet molts oficis. He estat cantant ambulant, genet en un circ on feia acrobàcies com Léotard i ballava a la corda fluixa com Blondin; després vaig ser professor de gimnàstica per tal de fer més útils les meves habilitats, i, últimament, era sergent de bombers a París. En els meus informes tinc alguns incendis importants. Però vaig marxar de França ara fa cinc anys amb la idea de provar la vida de família, i faig d’ajudant de cambra a Anglaterra. A hores d’ara estava sense feina i, com que m’he assabentat que Mr. Phileas Fogg és l’home més exacte i sedentari del Regne Unit, m’he presentat a casa del senyor amb l’esperança de viure-hi tranquil i d’oblidar fins i tot el nom de Passapertot…

—Passapertot, em conveniu —va respondre el gentleman—. M’heu estat recomanat. Tinc bons informes vostres. Coneixeu les meves condicions?

—Sí, senyor.

—Bé. Quina hora teniu?

—Les onze i vint-i-dos minuts —va respondre Passapertot, traient de les profunditats de la seva escarsella un enorme rellotge de plata.

—Aneu endarrerit —va dir Mr. Fogg.

—Senyor disculpeu-me, però això és impossible.

—Aneu quatre minuts tard. No hi fa res. N’hi ha prou de constatar la diferència. A partir d’aquest moment, a les onze i vint-i-nou minuts del matí, del dia 2 d’octubre de 1872, sou al meu servei.

Dit això, Phileas Fogg s’aixecà, va agafar el barret amb la mà esquerra, se’l va col·locar amb un moviment d’autòmat i va desaparèixer sense dir res més.

Passapertot va sentir la porta que es tancava una primera vegada; era el seu nou amo que sortia; després va sentir un altre cop de porta: era el seu predecessor, James Forster, que també marxava.

Passapertot va quedar-se sol a la casa de Saville Row.





II


On Passapertot es convenç que finalment ha trobat el seu ideal

«A fe de Déu!», es deia Passapertot a si mateix, una mica esverat al principi. «A casa de madame Tussaud hi havia personatges tan vius com el meu nou amo!».

Convé aclarir que els «personatges» de madame Tussaud són figures de cera, molt visitades a Londres, a les quals l’única cosa que realment els falta és la paraula.

Durant els pocs instants que havia vist Phileas Fogg, Passapertot havia fet un examen ràpid però acurat del seu futur amo. Era un home que podia tenir quaranta anys, de fesomia noble i bella, i d’estatura alta, que no espatllava el menor indici de grassesa, de cabell i bigoti rossos, front llis sense insinuacions d’arrugues a les temples, el rostre més aviat pàl·lid i dents magnífiques. Semblava que posseís en el grau més alt allò que els fisonomistes anomenen el «repòs en l’acció», una facultat pròpia de totes aquelles persones que fan més feina que soroll. Calmós, flegmàtic, l’esguard pur, la parpella immòbil, era el tipus perfecte d’anglès de sang freda que es troba freqüentment al Regne Unit, l’actitud dels quals, una mica acadèmica, ha estat representada magníficament pel pinzell d’Angelika Kauffmann. En els diversos actes de la seva existència, aquest gentleman donava la idea d’un ésser equilibrat en totes les seves parts, d’un home ponderat, tan perfecte com un cronòmetre de Leroy o de Bamshaw. I és que, en efecte, Phileas Fogg era l’exactitud personificada, cosa que s’apreciava clarament en «l’expressió dels peus i de les mans», ja que en l’home, igual que en els animals, les extremitats són els òrgans expressius de les passions.

Phileas Fogg era d’aquelles persones matemàticament exactes que sense tenir mai pressa sempre són a punt, i que economitzen els passos i els moviments. Mai no feia una passa de més, perquè sempre anava pel camí més curt. Mai no extraviava cap mirada pel sostre. No es permetia cap gest superflu. Mai no se l’havia vist emocionat ni preocupat. Era l’home menys apressat del món, però sempre arribava a temps. És comprensible que visqués sol i, per dir-ho d’alguna manera, fora de tota relació social. Ell sabia que en la vida cal cultivar les relacions, i com que cultivar les relacions fa perdre temps, ell no en cultivava cap.

Pel que fa a Jean, anomenat Passapertot, un autèntic parisenc de París, vivia a Anglaterra des de feia cinc anys i treballava a Londres d’ajudant de cambra. Havia buscat endebades un amo amb qui pogués quedar-se. Passapertot no era com aquells Frontins o Mascarilles que, amb les espatlles alçades, el nas al vent, la mirada autosuficient, la mirada segura, no són més que uns faceciosos descarats. No. Passapertot era un bon xicot, de trets amables, els llavis una mica sortints, sempre a punt per assaborir o acariciar; tenia un caràcter amable i servicial, amb un d’aquells caps rodons que agrada veure sobre les espatlles d’un amic. Tenia els ulls blaus, el color de la pell viu, la cara prou grossa per poder-se veure ell mateix els pòmuls; era ample de pit, fort de cintura; tenia una musculatura vigorosa i una força hercúlia, que havia desenvolupat admirablement gràcies als exercicis que havia fet durant la seva joventut. Tenia els cabells bruns i lleugerament esbullats. Si els escultors de l’antigor sabien divuit maneres d’agençar la cabellera de Minerva, Passapertot només en coneixia una per compondre la seva: tres cops de pinta, i ja estava pentinat.

Dir si el caràcter expansiu d’aquell jove s’avindria amb el de Phileas Fogg era una cosa que la prudència més elemental no permet. Passapertot seria aquell criat escrupolosament exacte que necessitava el seu amo? Això es veuria amb el temps. Ja sabem que després d’haver viscut una joventut bastant vagabunda, ara aspirava al repòs. Havia sentit lloar el metodisme anglès i la fredor proverbial del gentleman, i havia decidit d’anar a fer fortuna a Anglaterra. Però, fins aleshores, la sort no l’havia afavorit. No s’havia pogut arrelar enlloc. Havia treballat a deu cases. A totes elles hi vivia gent estrafolària, poc equilibrada, aventurera o viatgera, cosa que no li feia el pes. El seu darrer amo, el jove lord Longsferry, membre del Parlament, massa sovint tornava a casa acompanyat pels policemen, després d’haver passat les nits als oysters-rooms de Hay Market. Passapertot, que per sobre de tot volia poder respectar el seu amo, va arriscar algunes respectuoses observacions que van ser mal rebudes, i ell va trencar la relació. Mentrestant, s’havia assabentat que Phileas Fogg, esq., buscava un criat. Va demanar informes sobre aquell gentleman. Un personatge amb una existència tan regular, que no sortia de nit, que no viatjava, que no s’absentava mai, ni tan sols un dia, era clar que seria de la seva conveniència. Va presentar-s’hi i va ser acceptat en les circumstàncies que ja sabem.

Passapertot, doncs, a dos quarts de dotze tocats, estava sol a la casa de Saville Row. Immediatament va començar la inspecció. La va recórrer del soterrani a les golfes. Aquella casa neta, endreçada, severa, puritana, ben organitzada per al servei, li va agradar. Li va fer l’efecte d’una preciosa closca de cargol; ara bé, una closca il·luminada i escalfada amb gas, ja que l’hidrogen carburat cobria totes les necessitats de llum i de calor. Passapertot va descobrir sense dificultat, a la segona planta, la cambra que li era destinada. La va trobar del seu grat. Uns timbres elèctrics i uns tubs acústics la comunicaven amb les habitacions de l’entresòl i de la primera planta. Al damunt de la llar de foc, un rellotge amb pèndol elèctric marcava la mateixa hora que el rellotge de la cambra de Phileas Fogg, i els dos mecanismes marcaven al mateix instant el mateix segon.

«Això m’agrada, això m’agrada», es deia interiorment Passapertot.

També va trobar, a la seva cambra, una nota enganxada damunt del rellotge. Era el programa de servei diari.

Incloïa —des de les vuit del matí, hora reglamentària en què s’aixecava Phileas Fogg, fins a dos quarts de dotze, l’hora en què sortia de casa per anar a dinar al Reform Club— tots els detalls del servei, el te i les torrades de les vuit i vint-i-tres, l’aigua per afaitar-se de les nou i trenta-set, el pentinat vint minuts abans de les deu, etc. Després, des de dos quarts de dotze fins a les dotze de la nit, que era hora en què es ficava al llit el metòdic gentleman, tot estava escrit, previst, regularitzat. Passapertot es va recrear meditant sobre el programa i gravant en la memòria els diferents articles. Quant al guarda-roba del senyor, estava força ben proveït i meravellosament ordenat. Cada pantaló, vestit o armilla duia un número que coincidia amb un registre d’entrada i de sortida, que indicava la data en la qual, d’acord amb de l’estació de l’any, els vestits havien de ser portats. La mateixa reglamentació regia les sabates.

En definitiva, en aquella casa de Saville Row —que devia haver estat el temple del desordre en l’època de l’il·lustre però eixelebrat Sheridan—, hi havia un mobiliari confortable, signe d’un gran benestar. No hi havia biblioteca, ni llibres, que no haurien estat útils a Mr. Fogg, ja que el Reform Club posava a la seva disposició dues biblioteques, una d’elles consagrada a les lletres i l’altra al dret i a la política. Al dormitori hi havia una caixa forta, protegida, per la manera com estava feta, tant dels incendis com dels robatoris. En tota la casa no hi havia cap arma, ni cap instrument de cacera o de guerra. Tot denotava uns costums més que pacífics.

Un cop examinada la mansió amb tot detall, Passapertot es va fregar les mans. El seu rostre ample es va il·luminar, i va repetir, satisfet:

—Això m’agrada! És el que em convé! Ens entendrem perfectament, Mr. Fogg i jo! Un home casolà i regular! Amb uns costums mecànics! Doncs bé, no em molesta gens servir una màquina!





III


On s’entaula una conversa que Phileas Fogg podrà pagar cara

Phileas Fogg havia sortit de la casa de Saville Row a dos quarts de dotze i, després d’haver posat cinc-centes setanta-cinc vegades el peu dret davant de l’esquerre i cinc-centes setanta-sis vegades el peu esquerre davant del dret, va arribar al Reform Club, un enorme edifici que s’alçava a Pall Mall, la construcció del qual no havia costat menys de tres milions.

Phileas Fogg va dirigir-se de seguida al menjador. Les nou finestres donaven a un bonic jardí, amb els arbres daurats ja per la tardor. Va instal·lar-se a la taula habitual on l’esperava el seu cobert. El dinar constava d’uns entremesos, peix bullit amb una Reading sauce de primera qualitat, roastbeef escarlata acompanyat de condiments mushroom, un pastís farcit de tiges de ruibarbre i de groselles verdes, un tros de formatge de Chester, tot ben remullat amb unes quantes tasses d’aquell excel·lent te, collit especialment per al rebost del Reform Club.

A les dotze i quaranta-set minuts, el gentleman va aixecar-se i va anar cap al saló gran, a les parets del qual penjaven pintures ricament emmarcades. Allà un criat li va lliurar el Times sense tallar. Phileas Fogg va dur a terme la laboriosa tasca de desplegar-lo amb una seguretat que denotava una gran habilitat en aquesta difícil operació. La lectura d’aquell diari va ocupar Phileas Fogg fins a les tres quaranta-cinc, i la de l’Standard, que va venir a continuació, va durar fins a l’hora de sopar. L’àpat es va dur a terme en les mateixes condicions que el dinar, amb l’afegit de la Royal British sauce.

Vint minuts abans de les sis, el gentleman va reaparèixer al saló gran i es va concentrar en la lectura del Morning Chronicle.

Mitja hora més tard, alguns membres del Reform Club van entrar i s’acostaren a la xemeneia on cremava un foc d’hulla. Eren els companys habituals de Mr. Phileas Fogg, jugadors empedreïts de whist: l’enginyer Andrew Stuart, els banquers John Sullivan i Samuel Fallentin, el fabricant de cervesa Thomas Flanagan, Gauthier Ralph, un dels administradors del Banc d’Anglaterra, tots ells personatges rics i considerats, fins i tot en un club com aquell, que tenia com a membres les personalitats rellevants de la indústria i de les finances.

—I doncs, Ralph, com està l’afer del robatori? —va preguntar Thomas Flanagan.

—El banc ja pot donar els diners per perduts —respongué Andrew Stuart.

—Al contrari —va dir Gauthier Ralph—, espero que enxamparem l’autor del robatori. S’han enviat inspectors de policia, agents experimentats, a Amèrica i a Europa, als principals ports d’embarcament i de descàrrega, i l’home ho tindrà difícil per escapar-se.

—Però, es coneix la identitat del lladre? —va preguntar Andrew Stuart.

—En primer lloc, no és pas un lladre —va contestar seriosament Gauthier Ralph.

—Com que no és un lladre, un individu que ha sostret cinquanta-cinc mil lliures en banknotes?

—No —va respondre Gauthier Ralph.

—Qui és, un industrial? —va dir John Sullivan.

—El Morning Chronicle assegura que és un gentleman.

L’autor de la darrera intervenció no era altre que Phileas Fogg, que mirava per damunt del munt de paper que s’apilava al seu voltant. Phileas Fogg va aprofitar per saludar els seus col·legues, els quals li van tornar la salutació.

El fet de què parlaven, i que era tema de discussió en tots els diaris del Regne Unit, s’havia produït tres dies abans, el 29 de setembre. Un feix de banknotes, que formaven l’enorme xifra de cinquanta-cinc mil lliures, havia estat arrabassat de sobre la taula del caixer principal del Banc d’Anglaterra. Si algú es mostrava sorprès que un robatori d’aquestes característiques s’hagués pogut produir tan fàcilment, el sotsgovernador Gauthier Ralph es limitava a respondre que, en aquell mateix moment, el caixer estava ocupat enregistrant un ingrés de tres xílings i sis penics, i que no era possible estar per tot.

Però, arribats a aquest punt, cal observar —per tal de fer més explicables els fets— que aquest admirable establiment que és el Bank of England es preocupa extraordinàriament de la dignitat del públic. No hi ha guardes, ni vigilants, ni reixes! L’or, els diners i els bitllets estan exposats lliurement i, com qui diu, a l’abast del primer que passa. Seria impensable posar sota sospita l’honorabilitat d’un passavolant qualsevol. Un dels millors observadors dels costums anglesos explica l’anècdota següent: un bon dia es trobava en una de les sales del banc i va tenir la curiositat de veure de més a prop un lingot d’or que devia pesar de set a vuit lliures, i que estava exposat a sobre la taula del caixer; va agafar el lingot, el va examinar, el va passar al veí, aquest el va passar a l’altre, de manera que el lingot va anar de mà en mà fins al fons d’un passadís obscur, i no va tornar a ocupar el lloc que li corresponia fins passada mitja hora, sense que el caixer ni tan sols hagués aixecat el cap.

Però el 29 de setembre les coses van anar de manera ben diferent. El feix de banknotes no va tornar i, quan el magnífic rellotge situat a sobre del drawing office va tocar les cinc, indicant l’hora de tancament dels despatxos, l’únic que li quedava per fer al Banc d’Anglaterra era posar cinquanta-cinc mil lliures al compte de guanys i pèrdues. Un cop reconegut degudament el robatori, uns agents, uns «detectius», triats entre els més hàbils, van ser enviats als principals ports, a Liverpool, a Glasgow, a Le Havre, a Suez, a Bríndisi, a Nova York, etc., amb la promesa d’una prima, en cas d’èxit, de dues mil lliures i el cinc per cent de la quantitat de diners trobada. Mentre esperaven informacions, els inspectors tenien la missió d’observar escrupolosament tots els viatgers a les arribades i a les sortides.

Ara bé, precisament, tal com deia el Morning Chronicle, hi havia raons fundades per suposar que l’autor del robatori no formava part de cap de les societats de lladres d’Anglaterra. En el transcurs d’aquell 29 de setembre, un gentleman elegant, amb bones maneres i d’aspecte distingit havia estat vist anant i venint per les sales de pagaments. La investigació havia permès reconstruir les característiques d’aquell gentleman, que van ser trameses immediatament a tots els detectius del Regne Unit i del continent. Algunes persones de bona fe creien que tenien arguments per pensar que el lladre no se’ls escaparia.

Com era previsible, aquell afer estava a l’ordre del dia a Londres i a tot Anglaterra. Es discutia, tothom prenia partit a favor o en contra de les probabilitats d’èxit de la policia metropolitana. Per això no era gens sorprenent sentir els membres del Reform Club conversant sobre el mateix tema, i encara més si tenim en compte que un dels sotsgovernadors del banc es trobava entre ells.

L’honorable Gauthier Ralph no volia dubtar del resultat de les investigacions, i considerava que la recompensa oferta hauria d’estimular el zel i la intel·ligència dels agents. Però el seu col·lega, Andrew Stuart, no compartia aquella confiança. La discussió va continuar, amb els gentlemen asseguts a la taula de whist, Stuart davant de Flanagan, Fallentin davant de Phileas Fogg. Mentre jugaven, els jugadors no parlaven, però entre partida i partida, reprenien la conversa interrompuda.

—Jo sostinc que hi ha més probabilitats que el lladre se’n surti —va dir Andrew Stuart—. Ha de ser per força un home hàbil.

—I ara! —va respondre Ralph—. No hi ha cap país on es pugui refugiar.

—No en volia sentir d’altra!

—On voleu que vagi?

—No en tinc ni idea —respongué Andrew Stuart—, però, al cap i a la fi, la Terra és prou gran.

—Ho era en una altra època… —va dir a mitja veu Phileas Fogg, i va continuar—: Us toca tallar, senyor —va afegir presentant les cartes a Thomas Flanagan.

La discussió va ser suspesa durant la partida. Però Andrew Stuart no va trigar a prosseguir la conversa dient:

—Com voleu dir, en una altra època? Que potser la Terra s’ha fet petita?

—Naturalment —va respondre Gauthier Ralph—. Estic d’acord amb Mr. Fogg. La Terra s’ha fet petita, perquè hom la recorre deu vegades més ràpid que fa cent anys. I això és, en el cas que ens ocupa, el que farà que les investigacions siguin més ràpides.

—I també farà més fàcil la fuita del lladre!

—Us toca jugar, senyor Stuart —va dir Phileas Fogg.

Però l’incrèdul Stuart no es deixava convèncer i, amb la partida acabada, va prosseguir:

—Cal reconèixer, senyor Ralph, que heu trobat una manera divertida de dir que la Terra s’ha fet petita! Com que avui dia s’hi fa la volta en tres mesos…

—En vuitanta dies solament —va dir Phileas Fogg.

—En efecte, senyors —va afegir John Sullivan—, vuitanta dies, després de l’obertura del tram entre Rothal i Allahabad del Great Indian Peninsular Railway. Heus aquí el càlcul establert pel Morning Chronicle:


De Londres a Suez pel Mont Cenis i Bríndisi, railways i vaixells: 7 dies.

De Suez a Bombai, vaixell: 13 dies.

De Bombai a Calcuta, railway: 3 dies.

De Calcuta a Hong Kong (la Xina), vaixell: 13 dies.

De Hong Kong a Yokohama (el Japó), vaixell: 6 dies.

De Yokohama a San Francisco, vaixell: 22 dies.

De San Francisco a Nova York, railroad: 7 dies.

De Nova York a Londres, vaixell i railway: 9 dies.

TOTAL: 80 dies.



—Sí, vuitanta dies! —va exclamar Andrew Stuart que, per no fixar-s’hi prou, va tallar una carta dominadora—. Però sense comptar el mal temps, els vents contraris, els naufragis, els descarrilaments, etc.

—Tot inclòs —va respondre Phileas Fogg mentre continuava jugant, ja que, aquesta vegada, la discussió ja no respectava el whist.

—Fins i tot si els hindús o els indis arrenquen les vies, paren els trens, saquegen els furgons i rapten els viatgers? —va inquirir Andrew Stuart.

—Tot inclòs —va respondre Phileas Fogg, el qual, mostrant el seu joc, va afegir—: Dos atots guanyadors.

Andrew Stuart, a qui tocava repartir, va recollir les cartes dient:

—Teòricament, teniu raó, senyor Fogg, però en la pràctica…

—En la pràctica també, senyor Stuart.

—Ja m’agradaria veure com us ho faríeu.

—Això només depèn de vós. Marxem junts.

—Déu me’n guardi! —va exclamar Stuart—. Però jo em jugaria quatre mil lliures que un viatge així, fet en aquestes condicions, és impossible.

—De cap manera. És ben possible —va respondre Mr. Fogg.

—Doncs apa, feu-lo!

—La volta al món en vuitanta dies?

—Sí.

—No tinc cap inconvenient a fer-la.

—Quan?

—Ara mateix.

—És una bogeria! —va dir Andrew Stuart, que començava a ofendre’s per la insistència del seu company de joc—. Sabeu què? Més val que juguem.

—Aleshores, torneu a repartir, perquè les cartes han estat mal donades.

Andrew Stuart va recollir les cartes amb mà febril, i, tot d’una, va dir, deixant les cartes sobre la taula:

—Doncs bé, sí, m’hi jugo quatre mil lliures…!

—Benvolgut Stuart —va dir Fallentin—, calmeu-vos. Això no és seriós.

—Quan jo dic «m’hi jugo» sempre és seriós —va respondre Andrew Stuart.

—D’acord! —va dir Mr. Fogg. I dirigint-se als seus col·legues va afegir—: Tinc vint mil lliures dipositades a la Banca Baring. Me les jugaria de bon grat…

—Vint mil lliures! —va exclamar John Sullivan—. Vint mil lliures que un retard imprevist us pot fer perdre!

—L’imprevist no existeix —va respondre simplement Phileas Fogg.

—Vejam, senyor Fogg, aquest període de vuitanta dies no és més que el càlcul d’un mínim de temps!

—Un mínim ben emprat serveix per a tot.

—Però per no superar-lo cal saltar matemàticament dels railways als vaixells, i dels vaixells als trens!

—Hi saltaré matemàticament.

—Això és una broma!

—Un bon anglès no fa mai broma, quan es tracta d’una cosa tan seriosa com una juguesca —va respondre Phileas Fogg—. Em jugo vint mil lliures contra qui voldrà que faré la volta al món en vuitanta dies o menys, és a dir, mil nou-centes vint hores o quinze mil dos-cents minuts. Ho accepteu?

—Ho acceptem —van dir, després d’haver-se posat d’acord.

—Bé —va fer Mr. Fogg—. El tren de Dover surt a tres quarts de nou. L’agafaré.

—Aquest mateix vespre? —va demanar Stuart.

—Aquest mateix vespre —va respondre Phileas Fogg—. Per tant —va afegir—, com que avui és dimecres 2 d’octubre, hauré d’haver tornat a Londres, en aquest mateix saló del Reform Club, el dissabte 21 de desembre, a les vuit quaranta-cinc del vespre. Si no és així, les vint mil lliures dipositades actualment en el meu compte de la Banca Baring seran vostres de fet i de dret, senyors. Aquí teniu un xec per aquesta quantitat.

Van redactar una acta de la juguesca, que va ser signada en aquell mateix instant pels sis interessats. Phileas Fogg s’havia quedat fred. Certament no havia apostat per guanyar, i si havia compromès aquelles vint mil lliures —la meitat de la seva fortuna— era perquè preveia que podria haver de gastar l’altra meitat per dur a terme aquell difícil, per no dir inexecutable, projecte. Pel que fa als seus adversaris, semblaven emocionats, no pas a causa del valor en joc, sinó perquè sentien una mena d’escrúpols de lluitar en aquelles condicions.

Van tocar les set. Van oferir a Mr. Fogg la possibilitat de suspendre el whist, per tal que pogués fer els preparatius per a la marxa.

—Jo sempre estic a punt —va respondre l’impassible gentleman; i donant les cartes va dir:

—El trumfo són carrons. Us toca jugar, senyor Stuart.





IV


En el qual Phileas Fogg deixa estupefacte Passapertot, el seu criat

A les set i vint-i-cinc, Phileas Fogg, després d’haver guanyat unes vint guinees al whist, va acomiadar-se dels seus honorables col·legues, i va sortir del Reform Club. A tres quarts i cinc de vuit, obria la porta i entrava a casa.

Passapertot, que havia estudiat a consciència el programa, va quedar sorprès de veure Mr. Fogg cometre una falta d’inexactitud en aparèixer en aquella hora insòlita.

Segons la nota, el llogater de Saville Row no havia de tornar fins a mitjanit en punt.

Primer Phileas Fogg va pujar a la cambra, i després va cridar:

—Passapertot!

Passapertot no va respondre. Aquella crida no podia dirigir-se a ell. No era l’hora.

—Passapertot —va repetir Mr. Fogg sense alçar més la veu.

Passapertot es va presentar.

—És la segona vegada que us crido —va dir Mr. Fogg.

—Però encara no són les dotze —respongué Passapertot amb el rellotge a la mà.

—Ja ho sé —va prosseguir Phileas Fogg—, i no us en faig cap retret. D’aquí a deu minuts marxem cap a Dover i Calais.

Una espècie de ganyota es va esbossar a la cara rodona del francès. Era evident que ho havia entès malament.

—El senyor se’n va de viatge? —va preguntar.

—Sí —respongué Phileas Fogg—. Anem a fer la volta al món. —Passapertot, els ulls oberts desmesuradament, les parpelles i les celles alçades, els braços caiguts, el cos esfondrat, presentava tots els símptomes de la sorpresa elevada fins a l’estupor.

—La volta al món! —va murmurejar.

—En vuitanta dies —va respondre Mr. Fogg—. De manera que no tenim ni un instant per perdre.

—Però, i les maletes…? —va dir Passapertot, que inconscientment movia el cap de dreta a esquerra.

—Sense maletes. Una bossa de viatge i prou. A dintre, dues camises de llana, tres parells de mudes. El mateix per a vós. La resta la comprarem pel camí. Baixeu-me la gavardina i l’abric de viatge. I sabates bones, perquè caminarem poc o gens. Au!

Passapertot hauria volgut respondre. No va poder. Va sortir de la cambra de Mr. Fogg, va pujar a la seva, va topar amb una cadira i, emprant una frase força vulgar de la seva terra, va dir-se a si mateix: «Ah! Aquesta sí que és bona! Jo que volia estar tranquil…!».

I, maquinalment, va fer els preparatius per al viatge. La volta al món en vuitanta dies! Havia ensopegat amb un boig? No… Era una broma? Anaven a Dover, bé. A Calais, d’acord. Ben mirat, això no podia contrariar gaire el jove que, des de feia cinc anys, no havia trepitjat la seva pàtria. Potser anirien fins a París i podria tornar a veure la gran capital. Un gentleman que estalviava tant les passes de ben segur que s’aturaria allà… Sí, no hi havia dubte, però cal no oblidar que sortia de viatge, que es desplaçava, aquell gentleman, tan casolà fins aleshores!

A les vuit, Passapertot havia preparat la modesta bossa que contenia la seva roba i la del seu amo. Amb l’ànim una mica alterat encara, va sortir de la seva cambra. Va tancar-ne la porta amb cura i va anar a trobar Mr. Fogg.

Mr. Fogg ja era a punt. Sota el braç duia el Bradshaw’s Continental Railway Steam Transit and General Guide, que li havia de proporcionar tota la informació per al viatge. Va agafar la bossa de les mans de Passapertot, la va obrir i hi va introduir un feix gruixut d’aquells esplèndids banknotes que són de curs legal a tots els països.

—No heu oblidat res? —va demanar.

—Res, senyor.

—La gavardina i l’abric?

—Aquí els teniu.

—Bé. Agafeu la bossa.

Mr. Fogg va donar la bossa a Passapertot.

—Tingueu-ne cura. A dins hi ha vint mil lliures —va afegir.

La bossa va estar a punt d’escapar-se de les mans de Passapertot, com si les vint mil lliures haguessin estat d’or i haguessin pesat considerablement.

L’amo i el criat van baixar, i tancaren la porta del carrer amb dues voltes.

A l’extrem de Saville Row hi havia una estació de cotxes. Phileas Fogg i el seu criat varen pujar en un cab, que es va dirigir ràpidament cap a l’estació de Charing Cross, on hi havia un dels enllaços del South-Eastern Railway.

A les vuit i vint, el cab va aturar-se davant de la reixa de l’estació. Passapertot va saltar a terra. El seu amo el va seguir i va pagar el cotxer.

En aquell moment va acostar-se a Phileas Fogg una dona pobra demanant almoina, amb un nen al braç, els peus nus damunt del fang, un barret de palla esparracat del qual penjava una ploma lamentable i un xal esfilagarsat sobre el vestit espellifat.

Mr. Fogg va treure’s de la butxaca les vint guinees que acabava de guanyar al whist i, mentre les oferia a la mendicant, va dir:

—Tingueu, bona dona. Estic content d’haver-vos trobat.

I va continuar endavant.

Passapertot va tenir com una sensació d’humitat als ulls. El seu amo havia fet un pas cap al seu cor.

Mr. Fogg i ell varen entrar a la gran sala de l’estació. Phileas Fogg va donar l’ordre a Passapertot d’agafar dos bitllets de primera classe per a París. Després, en girar-se, va adonar-se de la presència dels cinc col·legues del Reform Club.

—Senyors, me’n vaig —va dir—. Els diferents visats segellats al meu passaport us permetran controlar el meu itinerari quan hagi tornat.

—Oh, senyor Fogg, no cal! —va respondre educadament Gauthier Ralph—. Confiarem en el vostre honor de gentleman.

—Més val així —respongué Mr. Fogg.

—No oblideu pas que haureu d’haver tornat… —va observar Andrew Stuart.

—D’aquí a vuitanta dies —va respondre Mr. Fogg—. El dissabte 21 de desembre de 1872, a les vuit i quaranta-cinc minuts del vespre. A reveure, senyors.

A les vuit i quaranta minuts, Phileas Fogg i el seu criat varen instal·lar-se al mateix compartiment. A tres quarts de nou va ressonar un cop de xiulet, i el tren es va posar en marxa.

La nit era negra. Queia una pluja fina. Phileas Fogg, recolzat al seu racó, no deia res. Passapertot, encara esbalaït, premia maquinalment la bossa dels banknotes.

Però quan el tren encara no havia passat Sydenham, Passapertot va llançar un crit de veritable desesperació.

—Què us passa —va demanar Mr. Fogg.

—És que…, amb les presses…, la sorpresa…, he oblidat…

—Què?

—D’apagar el llum de gas de la meva cambra!

—Doncs bé, amic meu —va respondre fredament Mr. Fogg—, tot el que gasti anirà a compte vostre!





V


En el qual apareix un nou valor a la borsa de Londres

Phileas Fogg, en deixar Londres, no podia imaginar-se de cap manera el ressò que tindria la seva marxa. La notícia de la juguesca de primer es va estendre pel Reform Club, i va provocar una veritable emoció entre els membres de l’honorable cercle. Del club, l’entusiasme va passar als diaris i a tot el Regne Unit.

El «cas de la volta al món» va ser comentat, discutit i analitzat, amb tanta passió i ardor com si s’hagués tractat d’un nou afer «Alabama». Els uns es van posar al costat de Phileas Fogg, els altres —que ràpidament van formar una majoria considerable— s’hi pronunciaren en contra. Aquella volta al món, duta a terme en aquell temps mínim, només era possible en teoria i sobre el paper, però amb els mitjans de comunicació actuals, no era solament impossible, sinó que era insensat!

El Times l’Standard, l’Evening Star, el Morning Chronicle i vint diaris més de gran publicitat es van declarar contra Mr. Fogg. L’únic que en certa manera li va donar suport va ser el Daily Telegraph. En general va ser titllat de maníac, de boig, i als seus col·legues del Reform Club se’ls va retreure el fet d’haver acceptat la juguesca, que denotava un afebliment de les facultats mentals del seu autor.

Van publicar-se articles extraordinàriament apassionats, però lògics. És ben conegut l’interès que desperta a Anglaterra tot allò que té a veure amb la geografia. Tant és així que no hi havia un sol lector, fos de la classe que fos, que no devorés les columnes dedicades al cas de Phileas Fogg.

Durant els primers dies, algunes persones audaces —les dones principalment— van posar-se al seu costat, sobretot quan l’Illustrated London News va haver publicat el seu retrat, tret de la fotografia d’ell que hi havia als arxius del Reform Club. Alguns gentlemen s’arriscaven a dir: «I per què no, després de tot? Se n’han vist de més extraordinàries!». Eren sobretot els lectors del Daily Telegraph. Però ben aviat es va notar que el diari començava a flaquejar.

Efectivament, el 7 d’octubre va aparèixer un llarg article al butlletí de la Societat Reial de Geografia, que tractava de la qüestió des de tots els punts de vista, i demostrava clarament la insensatesa de l’empresa. Segons l’article, tot estava contra el viatger, obstacles humans i obstacles naturals. Per complir el projecte calia admetre una concordança miraculosa de les hores de sortida i d’arribada, concordança que no existia i que no podia existir. A Europa, on els trajectes són d’una longitud relativament curta, és l’únic lloc on encara es pot comptar amb l’arribada dels trens a una hora fixa. Però quan es necessiten tres dies per travessar l’Índia, o set dies per travessar els Estats Units, es pot comptar amb l’exactitud dels elements del problema? I els accidents de la màquina, els descarrilaments, les circumstàncies fortuïtes, el mal temps, l’acumulació de neu, no estava tot en contra de Phileas Fogg? A l’hivern, als vaixells, no es trobaria a la mercè dels cops de vent o de les boires? Tan rar és que les millors embarcacions de les línies transoceàniques sofreixin retards de dos o tres dies? N’hi havia prou amb un retard, un de sol, perquè la cadena de comunicacions es trenqués irremeiablement. Si Phileas Fogg no arribava a la sortida d’un vaixell, encara que fos per una diferència d’unes quantes hores, es veuria obligat a esperar el vaixell següent, fet que comprometria irrevocablement el viatge.

L’article va tenir una gran repercussió. Quasi tots els diaris el reproduïen, i les accions de Phileas Fogg baixaren singularment.

Durant els primers dies que seguiren la marxa del gentleman, es van crear importants negocis relacionats amb els «imprevistos» de l’empresa. Tothom sap com és el món de les apostes a Anglaterra, un món més intel·ligent, més noble que el dels jugadors. Apostar s’adiu amb el temperament anglès. Així, no solament foren els membres del Reform Club els qui entaularen apostes considerables a favor o en contra de Phileas Fogg, sinó que el gran públic també entrà en el moviment. Phileas Fogg va ser inscrit com un cavall de curses, en una espècie d’studhook. Així mateix va convertir-se en un valor, que va passar immediatament a ser cotitzat a la borsa de Londres. Es demanava i s’oferia «Phileas Fogg» en ferm o a crèdit, i se’n feren negocis enormes. Però, a partir del cinquè dia d’ençà la seva marxa, després de l’article del butlletí de la Societat de Geografia, l’oferta va començar a minvar. El «Phileas Fogg» va baixar. Les accions s’oferien per paquets. Al principi de cinc, després de deu i, finalment, ningú no en comprava si no eren de vint, de cinquanta, de cent.

Tan sols li va quedar un partidari, un vell paralític anomenat lord Albermale. L’honorable gentleman, clavat a la seva butaca, hauria donat la seva fortuna per poder fer la volta al món, encara que fos en deu anys. I va apostar cinc mil lliures a favor de Phileas Fogg. I quan algú, a més de la bestiesa del projecte, li demostrava la inutilitat, ell s’acontentava a respondre:

—Si la cosa es pot fer, és bo que sigui un anglès el primer a fer-la!

Aquest era l’estat de la qüestió, i els partidaris de Phileas Fogg cada vegada eren més rars; tothom, i no sense raó, s’hi posava en contra; les apostes havien caigut a cent cinquanta o dos-cents contra un. Però set dies després de la seva partida hi va haver un incident completament inesperat que va fer que es deixés d’apostar.

En efecte, aquell dia, a les nou del vespre, el director de la policia metropolitana havia rebut un telegrama amb el text següent:


Suez a Londres

Rowan, director policia, seu central, Scotland Place.

Persegueixo lladre de Banc, Phileas Fogg. Envieu sense demora ordre d’arrest a Bombai (Índia anglesa).

Fix, detectiu



L’efecte d’aquell telegrama va ser immediat. L’honorable gentleman desaparegué per deixar lloc al lladre de banknotes. La seva fotografia, que figurava al Reform Club juntament amb les dels seus col·legues, va ser examinada. Els seus trets responien als de l’home que havia estat descrit en la investigació. Es va recordar com l’existència de Phileas Fogg havia estat envoltada pel misteri, el seu aïllament, la seva sobtada marxa, i va semblar evident que aquell personatge, amb el pretext d’un viatge al voltant del món, sostingut amb una juguesca insensata, no havia tingut altre objectiu que despistar els agents de la policia anglesa.





VI


En el qual l’agent Fix mostra una impaciència ben legítima

Heus aquí en quines circumstàncies havia estat enviat aquell telegrama referent a Phileas Fogg.

El dimecres 9 d’octubre, s’esperava a les onze del matí, a Suez, el Mongolia, de la Companyia Peninsular i Oriental, un steamer de ferro amb hèlix i spardeck, amb una capacitat de dues mil vuit-centes tones i amb una potència nominal de cinc-cents cavalls. Era una de les embarcacions més ràpides de la companyia, i sempre havia superat les velocitats previstes, és a dir, deu milles per hora entre Bríndisi i Suez, i nou milles cinquanta-tres entre Suez i Bombai.

Tot esperant l’arribada del Mongolia, dos homes passejaven pel moll al mig de la gentada d’indígenes i d’estrangers que confluïen en aquella ciutat, que fins no feia gaire era un simple llogarret, a la qual la gran obra de Lesseps assegurava un avenir considerable.

D’aquells dos homes, l’un era l’agent consular del Regne Unit establert a Suez, el qual, malgrat els pronòstics negatius del govern britànic i les sinistres prediccions de l’enginyer Stephenson, cada dia veia embarcacions angleses travessar el canal, amb la qual cosa s’abreujava a la meitat l’antiga ruta d’Anglaterra a les Índies que passava pel cap de Bona Esperança.

L’altre era un homenet prim, d’expressió intel·ligent, nerviós, que contreia amb gran persistència els músculs de les parpelles.

A través de les seves llargues celles brillaven uns ulls vius, l’ardor dels quals, però, sabia apagar voluntàriament. En aquell moment mostrava alguns signes d’impaciència; anava i venia, i no podia estar-se quiet.

Aquell home es deia Fix, i era un dels detectius, o agents de policia, anglesos que havien estat enviats als diversos ports, després del robatori comès al Banc d’Anglaterra. Fix havia de controlar amb tota l’atenció possible els viatgers que seguien la ruta de Suez i, si algú semblava sospitós, l’havia de seguir mentre esperava un mandat d’arrest.

Precisament feia dos dies que Fix havia rebut del director de la policia metropolitana les característiques personals del presumible autor del robatori. El sospitós era un personatge distingit i elegant que havia estat vist a la sala de pagaments del Banc.

El detectiu, enllaminit evidentment per la important prima promesa en cas d’èxit, esperava l’arribada del Mongolia amb una impaciència fàcil de comprendre.

—I dieu, senyor cònsol —va preguntar per desena vegada—, que no pot trigar?

—No, senyor Fix —va respondre el cònsol—. Ahir va ser vist a alta mar des de Port Saïd, i els cent seixanta quilòmetres del canal no són res per a un vaixell de les seves característiques. Us repeteixo que el Mongolia sempre ha guanyat la prima de vint-i-cinc lliures que el govern concedeix per cada anticipació de vint-i-quatre hores sobre els horaris previstos.

—Aquest vaixell ve directament de Bríndisi? —va demanar Fix.

—De Bríndisi mateix, on va agafar el correu de les Índies; de Bríndisi, d’on va marxar dissabte a les cinc de la tarda. Així doncs, tingueu paciència, no falta gaire perquè arribi. Però no sé pas com podreu reconèixer el vostre home amb la informació que heu rebut, si és a bord del Mongolia.

—Senyor cònsol —va respondre Fix—, aquest tipus de gent els olores abans de reconèixer-los. És una qüestió de nas, i el nas és com un sentit especial en el qual participen l’oïda, la vista i l’olfacte. Al llarg de la meva vida ja n’he detingut més d’un, d’aquests gentlemen, i si realment el meu lladre és a bord, no se m’escaparà.

—Així espero, senyor Fix, perquè es tracta d’un robatori important.

—Un robatori magnífic —va respondre l’agent entusiasmat—. Cinquanta mil lliures! No tenim gaire sovint ocasions com aquesta! Els lladres es tornen mediocres! La raça dels Sheppard s’esgota! Avui dia es deixen penjar per uns quants xílings!

—Senyor Fix —va respondre el cònsol—, parleu d’una manera que us desitjo vivament que tingueu èxit; però us repeteixo que en les condicions en què us trobeu, temo que serà difícil. Sabeu que, segons les informacions que heu rebut, el lladre sembla una persona honrada.

—Senyor cònsol —va respondre dogmàticament l’inspector de policia—, els grans lladres sempre semblen persones honrades. És fàcil entendre que els que tenen cara de galifardeus sols tenen una solució, mantenir-se pobres, perquè, si no, els detindrien ràpidament. Cal fixar-se sobretot en les fesomies honestes. És una feina difícil, hi estic d’acord. Ja no és qüestió d’ofici, sinó d’art.

Es pot apreciar que al tal Fix no li faltava amor propi.

A poc a poc el moll s’anava animant. Hi concorrien mariners de diverses nacionalitats, comerciants, corredors, camàlics i fellahs. L’arribada del vaixell era imminent.

Feia bastant bon temps, però l’aire era fresc a causa del vent de l’est. Alguns minarets es dibuixaven per damunt de la ciutat, sota els pàl·lids rajos del sol. Cap al sud, una escullera de deu mil metres de longitud s’allargava com un braç sobre la rada de Suez. A la superfície del mar Roig avançaven unes quantes embarcacions de pesca i de cabotatge, algunes de les quals conservaven l’aire elegant de la galera antiga.

Circulant enmig d’aquella població. Fix observava els qui passaven amb un ràpid cop d’ull, per un hàbit de la seva professió.

Eren dos quarts d’onze.

—A veure si arriba d’una vegada, aquest vaixell —va exclamar mentre se sentia sonar el rellotge del port.

—No pot ser pas lluny —va respondre el cònsol.

—Quant de temps romandrà a Suez? —va demanar Fix.

—Quatre hores. El temps d’embarcar el carbó. De Suez a Aden, a la punta del mar Roig, hi ha mil tres-centes deu milles, i ha de posar combustible.

—I de Suez, el vaixell va directament a Bombai? —va preguntar Fix.

—Directament, sense descarregar.

—Aleshores —va dir Fix—, si el lladre ha pres aquest trajecte i aquest vaixell, el seu pla deu ser desembarcar a Suez, per anar per una altra via a les possessions holandeses o franceses d’Àsia. Deu saber perfectament que a l’Índia, que és terra anglesa, no hi estaria segur.

—A menys que sigui un home molt llest —va respondre el cònsol—. Ja sabeu que un criminal anglès sempre està més ben amagat a Londres que a l’estranger.

Després d’haver fet aquesta reflexió, que va deixar l’agent immergit en profundes reflexions, el cònsol va tornar cap al seu despatx, que estava situat a poca distància. L’inspector de policia va quedar-se sol, neguitós, amb l’estrany pressentiment que el seu lladre es trobava a bord del Mongolia, i, en veritat, si aquell bandit havia marxat d’Anglaterra amb la intenció d’arribar al Nou Món, devia haver preferit la ruta de les Índies, menys vigilada o més difícil de vigilar que la de l’Atlàntic.

Fix no va estar gaire estona lliurat a les seves reflexions. Uns cops de sirena anunciaren l’arribada del vaixell. Tota l’horda de camàlics i fellahs es va precipitar cap al moll, en un tumult una mica inquietant per a la integritat física i els vestits dels passatgers. Una desena de canoes se separaren de la riba i van anar a trobar el Mongolia.

En poc temps es va poder veure el casc gegantí del Mongolia, passant entre les ribes del canal, i tocaven les onze quan la nau va entrar al moll, mentre expulsava el vapor amb gran brogit per les xemeneies.

A bord hi havia un gran nombre de passatgers. Alguns van quedar-se a coberta contemplant el panorama pintoresc de la ciutat; però la majoria va desembarcar amb les canoes que havien anat fins al Mongolia.

Fix examinava escrupolosament tothom que posava el peu a terra.

En aquell moment, un d’ells se li va acostar, després d’haver repel·lit els fellahs que l’assaltaven amb ofertes de serveis, i li va demanar molt educadament si li podia indicar on era el despatx de l’agent consular anglès. Al mateix temps, el passatger presentava un passaport en el qual desitjava fer-se posar el visat britànic.

Instintivament Fix va agafar el passaport i, amb un ràpid cop d’ull, va llegir-ne les dades.

Va estar a punt d’escapar-se-li un moviment involuntari. El full li va tremolar a la mà. Les dades impreses en el passaport eren idèntiques a les que havia rebut del director de la policia metropolitana.

—Aquest passaport no és pas seu —va dir al passatger.

—No —va respondre l’altre—, és el passaport del meu amo.

—I el seu amo?

—S’ha quedat a bord.

—Però s’ha de presentar personalment al consolat per tal d’establir la seva identitat —va continuar l’agent.

—Com? És necessari?

—Indispensable.

—I on és el consolat?

—Allí, a la cantonada de la plaça —va respondre l’inspector mentre assenyalava una casa que era a unes dues-centes passes.

—Doncs vaig a buscar el meu amo, però no li agradarà gaire haver de prendre’s la molèstia!

Dit això, el passatger va saludar Fix i va tornar al vaixell.





VII


El qual testimonia una vegada més la inutilitat dels passaports en matèria policial

L’inspector va tornar a baixar pel moll i es va dirigir ràpidament a les oficines del consolat. Immediatament, després de la seva apressada sol·licitud, el van fer passar al despatx del funcionari.

—Senyor cònsol —li va dir sense cap altre preàmbul—, tinc sospites fundades per creure que el nostre home és entre el passatge del Mongolia.

I Fix va explicar el que havia passat entre aquell criat i ell a propòsit del passaport.

—Bé, senyor Fix —va respondre el cònsol—. No em sabria gens de greu veure la cara d’aquest bandit. Però potser no es presentarà al meu despatx, si és qui suposeu. Un lladre no té cap interès a anar deixant traces del seu pas i, d’altra banda, la formalitat dels passaports ja no és obligatòria.

—Senyor cònsol —va respondre l’agent—, si és un home llest com creiem, vindrà!

—A fer-se visar el passaport?

—Sí. Els passaports només serveixen per produir molèsties a la gent honrada i facilitar la fugida dels malfactors. Estic convençut que el passaport estarà en regla, però espero que no el visareu pas…

—I per què no? Si el passaport està en regla, no tinc dret de negar-li el visat —va respondre el cònsol.

—Tanmateix, senyor cònsol, cal que retingueu aquest home aquí fins que m’arribi de Londres un mandat d’arrest.

—Ah, això és el vostre problema, senyor Fix —va respondre el cònsol—. El cas és que jo no puc…

El cònsol no va acabar la frase. En aquell moment algú trucava a la porta del seu despatx, i el secretari feia passar dos estrangers, un dels quals era precisament el criat que havia parlat amb el detectiu.

Efectivament, eren amo i servent. L’amo presentà el seu passaport, tot demanant lacònicament al cònsol que fes el favor de posar-li el visat.

El cònsol fa agafar el passaport i el va llegir atentament, mentre Fix, des d’un racó del despatx, més que observar devorava l’estranger amb els ulls.

El cònsol va preguntar:

—Sou Phileas Fogg, esquire?

—Sí, senyor —va respondre el gentleman.

—I aquest home és el vostre criat?

—Sí. Un francès anomenat Passapertot.

—Veniu de Londres?

—Sí.

—I aneu a…

—A Bombai.

—Bé, senyor. Sabeu que aquesta formalitat és inútil, i que nosaltres solament exigim la presentació del passaport?

—Ja ho sé, senyor —va respondre Phileas Fogg—. Però voldria demostrar amb el vostre visat el meu pas per Suez.

—D’acord, senyor.

I el cònsol, un cop signat i datat el passaport, hi va estampar el segell. Mr. Fogg va pagar els drets de visat i, després d’haver saludat fredament, va sortir, seguit del seu criat.

—I bé? —va demanar l’inspector.

—Doncs —va respondre el cònsol—, té l’aparença d’un home perfectament honest.

—És possible —va respondre Fix—, però no es tracta d’això. Senyor consol, no us sembla que aquest flegmàtic gentleman respon tret per tret al lladre del qual he rebut les dades?

—Em penso que sí, però ja ho sabeu, totes les informacions…

—Vull sortir de dubtes —respongué Fix—. El criat em sembla menys indesxifrable que l’amo. A més, és francès i no podrà aguantar-se de parlar. Fins aviat, senyor cònsol.

Dit això, l’agent va sortir, amb la intenció de buscar Passapertot.

Mr. Fogg, en sortir de l’edifici del consolat, s’havia dirigit cap al moll, on va donar ordres al seu criat. Després va enfilar-se a una canoa, va tornar a bord del Mongolia i va tancar-se a la seva cabina. Va agafar l’agenda, on constaven les notes següents:


Sortida de Londres, dimecres 2 d’octubre, 8 hores 45 minuts del vespre.

Arribada a París, dijous 3 d’octubre, 7 hores 20 minuts del matí.

Sortida de París, dijous, 8 hores 40 minuts del matí.

Arribada pel Mont Cenis a Torí, divendres 4 d’octubre, 6 hores i 35 minuts del matí.

Sortida de Torí, divendres, 7 hores i 20 minuts del matí.

Arribada a Bríndisi, dissabte 5 d’octubre, 4 hores de la tarda.

Embarcament al Mongolia, dissabte, 5 hores de la tarda.

Arribada a Suez, dimecres 9 d’octubre, 11 hores del matí.

Total d’hores emprades: 158 1/2, és a dir, en dies: 6 i 1/2.



Mr. Fogg va escriure aquestes dades en un itinerari disposat per columnes on figurava, del 2 d’octubre al 21 de desembre, el mes, el dia, el número de dia, les arribades previstes i les arribades reals a cada punt principal: París, Bríndisi, Suez, Bombai, Calcuta, Singapur, Hong Kong, Yokohama, San Francisco, Nova York, Liverpool, Londres, i que permetia avaluar el temps guanyat o perdut en cada tram del recorregut.

En aquest itinerari metòdic hi constava tot, i Mr. Fogg sabia sempre si anava avançat o amb retard.

Aquell dia, dimecres 9 d’octubre, va anotar l’arribada a Suez, que concordava amb l’arribada prevista i que, per tant, no constituïa ni guany ni pèrdua.

Després es va fer servir el dinar a la cabina. Ni tan sols va pensar a visitar la ciutat, ja que era d’aquella raça d’anglesos que fan visitar al criat els països per on viatgen.





VIII


En el qual Passapertot parla potser un xic més del que convindria

En pocs instants Fix havia trobat Passapertot al moll, passejant i mirant, ja que ell no es creia obligat a no mirar.

—I així, amic meu —va dir-li Fix abordant-lo—, heu pogut visar el passaport?

—Ah, sou vós —va respondre el francès—. Moltes gràcies. Estem perfectament en regla.

—I ara visiteu la ciutat?

—Sí, però anem tan ràpid que em sembla que viatjo en somnis. I així, som a Suez?

—A Suez.

—A Egipte?

—A Egipte, naturalment.

—A l’Àfrica?

—A l’Àfrica! —va repetir Passapertot—. No m’ho puc creure. Imagineu-vos, senyor, que jo no pensava que anéssim més lluny de París. I aquella famosa capital, la vaig veure tot just de les set i vint del matí a dos quarts i deu minuts de nou, entre l’estació del Nord i l’estació de Lió, a través dels vidres d’un cotxe i plovent a bots i barrals! Em sap greu. M’hauria agradat tornar a veure el Père-Lachaise i el Circ dels Champs-Élysées!

—Deveu tenir molta pressa, no? —va preguntar l’inspector de policia.

—Jo no. És el meu amo. Ara que ho dieu, cal que compri mitjons i camises! Vam marxar sense maletes, únicament amb una bossa de viatge.

—Us acompanyaré a un basar on trobareu tot el que necessiteu.

—Em colpeix la vostra amabilitat —va respondre Passapertot.

I tots dos es van posar a caminar. Passapertot continuava parlant.

—He de vigilar sobretot de no perdre el vaixell —va dir.

—Teniu temps —va respondre Fix—. Tot just són les dotze.

Passapertot va treure el seu voluminós rellotge.

—Les dotze! —va dir—. No pot ser! Són les nou i cinquanta-dos minuts!

—El vostre rellotge va endarrerit —va respondre Fix.

—El meu rellotge! Un rellotge de família, que ve del meu besavi! La diferència no arriba a cinc minuts per any. És un autèntic cronòmetre.

—Ja veig què passa —va respondre Fix—. Encara dueu l’hora de Londres, dues hores més aviat que a Suez. S’ha de tenir la precaució d’ajustar el rellotge a l’hora de cada país.

—Jo! Tocar el meu rellotge! —s’exclamà Passapertot—. Mai de la vida.

—Doncs aleshores no concordarà amb el sol.

—Pitjor pel sol, senyor meu! L’error serà d’ell!

I el jove va guardar el rellotge a la butxaca amb un gest de supèrbia.

Alguns instants després. Fix li deia:

—Heu marxat de Londres a cuita-corrents?

—I tant! Dimecres passat, a les vuit del vespre, en contra dels seus costums, Mr. Fogg va tornar del club on va, i tres quarts més tard ja havíem marxat.

—Però, on va el vostre amo?

—Sempre cap endavant! Fa la volta al món!

—La volta al món? —va exclamar Fix.

—Sí, en vuitanta dies! Una juguesca, diu ell, però, entre nosaltres, jo no m’ho crec. No tindria sentit comú. Hi ha d’haver alguna altra cosa.

—Ah! És un original, aquest Mr. Fogg?

—Em penso que sí.

—O sigui que és ric?

—Evidentment. Du un bon paquet de diners, en banknotes tots ben nous! I de camí no s’estalvia despeses! Mireu! Ha promès una magnífica quantitat al mecànic del Mongolia si arribem a Bombai amb un bona anticipació sobre l’horari.

—I el coneixeu fa gaire, el vostre amo?

—Jo? —va respondre Passapertot—. Vaig entrar al seu servei el mateix dia que vam marxar.

Hom pot imaginar fàcilment l’efecte que aquestes respostes produïen en la ment sobreexcitada de l’inspector de policia.

Aquella partença precipitada de Londres, poc temps després del robatori, la gran quantitat de diners, la pressa per arribar a països llunyans, el pretext d’una juguesca excèntrica, tot reafirmava Fix en les seves idees. Va fer parlar el francès una mica més i va arribar al convenciment que el jove no coneixia el seu amo, que aquest vivia aïllat a Londres, que es deia que era ric sense saber l’origen de la seva fortuna, que era un home impenetrable, etc. Però, al mateix temps, Fix va donar per cert el fet que Phileas Fogg no desembarcaria a Suez, i que anava realment a Bombai.

—És lluny, Bombai? —va demanar Passapertot.

—Bastant lluny —va respondre l’agent—. Us queden uns deu dies de mar.

—I on cau Bombai?

—A l’Índia.

—A Àsia?

—Naturalment.

—Diable! Què voleu que us digui…, hi ha una cosa que em preocupa…, és el meu llum!

—Quin llum?

—El llum de gas que vaig oblidar d’apagar i que crema a compte meu. He calculat que costa dos xílings cada vint-i-quatre hores, sis penics més del que guanyo, i ja comprendreu que si el viatge es perllonga…

Va entendre Fix l’assumpte del gas? És poc probable. Ja no escoltava i prenia una decisió. Ell i el francès havien arribat al basar. Fix va deixar que el seu company comprés, li va recomanar que no arribés tard a la sortida del Mongolia, i va tornar ràpidament al consolat.

Fix, ara que els fets l’havien convençut, havia recuperat tota la seva sang freda.

—Senyor —va dir al cònsol—, ja no en tinc cap mena de dubte. Aquest és el meu home. Es fa passar per un excèntric que vol fer la volta al món en vuitanta dies.

—És un tipus astut —va respondre el cònsol—. Deu voler tornar a Londres després d’haver despistat totes les policies dels dos continents.

—Això ja ho veurem —va respondre Fix.

—Esteu segur que no us equivoqueu? —va insistir el cònsol.

—No m’equivoco.

—Aleshores, per què el lladre ha insistit a constatar el seu pas per Suez amb un visat?

—Per què? No en tinc ni idea, senyor cònsol —va dir el detectiu—. Però escolteu-me.

I, en poques paraules, li va explicar els punts més destacables de la conversa amb el criat de l’anomenat Fogg.

—En efecte —va dir el cònsol—, totes les presumpcions estan contra aquest home. I què penseu fer?

—Enviar un telegrama a Londres en què demano que em facin arribar un mandat d’arrest a Bombai, embarcar-me al Mongolia, seguir el meu lladre fins a les Índies, i un cop allà, en terra anglesa, abordar-lo cortesament, amb el mandat d’arrest a la mà i la mà a l’espatlla.

Després d’haver pronunciat aquestes paraules fredament, el detectiu va acomiadar-se del cònsol i va anar cap a l’oficina de telègrafs. Des d’allà, va enviar el telegrama que ja sabem al director de la policia metropolitana.

Un quart més tard. Fix, amb un lleuger equipatge de mà, ben proveït de diners, s’embarcava a bord del Mongolia, i de seguida el ràpid steamer avançava a tot vapor per les aigües del mar Roig.





IX


On el mar Roig i el mar de les Índies es mostren propicis als desitjos de Phileas Fogg

La distància entre Suez i Aden és exactament de mil tres-centes deu milles, i el llibre d’ordres de la Companyia dóna als vaixells cent trenta-vuit hores per cobrir-la. El Mongolia, els focs de la qual s’atiaven activament, navegava a una velocitat que avançava l’arribada prevista.

La destinació de quasi tots els viatgers embarcats a Bríndisi era l’Índia. Els uns anaven a Bombai, els altres a Calcuta, però via Bombai, perquè des que un ferrocarril travessa de costat a costat la península Índia, ja no cal fer la volta en vaixell per la punta de Ceilan.

Entre els passatgers del Mongolia hi havia diversos funcionaris civils i oficials de totes les graduacions. N’hi havia de l’exèrcit britànic pròpiament dit, i d’altres que comandaven tropes indígenes de sipais, tots ells molt ben remunerats, fins i tot actualment que el govern s’ha sostret als drets i les càrregues de l’antiga Companyia de les Índies: sotslloctinents amb sous de set mil francs, brigadiers que en cobren seixanta mil, generals que en guanyen cent mil.

A bord del Mongolia es vivia bé, en aquella societat de funcionaris, als quals s’ajuntaven alguns joves anglesos que, amb el milió a la butxaca, anaven a fundar sucursals de comerç. El purser, l’home de confiança de la companyia, l’equivalent al capità de bord, feia les coses amb sumptuositat. A l’esmorzar, al lunch de les dues, al berenar de dos quarts de sis, al sopar, les taules es vinclaven sota els plats de carn fresca i els entremesos subministrats per la carnisseria i el rebost del vaixell. Les passatgeres —n’hi havia algunes— canviaven de vestit dues vegades al dia. S’hi feia música, i fins i tot hi havia ball, quan la mar ho permetia.

Però el mar Roig és molt capriciós i, de vegades, hi fa mala mar, com a tots els golfs estrets i llargs. Quan el vent bufava ja fos de la costa d’Àsia, ja de la costa d’Àfrica, agafava de través el Mongolia, aquell llarg fus amb hèlix, i el feia avançar amb gran dificultat. Quan això passava les dames desapareixien; els pianos callaven; els cants i les danses cessaven de cop. Malgrat les ràfegues i la marejada, el vaixell navegava sense retard cap a l’estret de Bab el Mandeb.

Què feia Phileas Fogg durant tot aquell temps? Algú podria pensar que, constantment inquiet i ansiós, es preocupava dels canvis de vent perjudicials per a la marxa de l’embarcació, dels moviments desordenats de la marejada que podien ocasionar problemes en la maquinària, o de totes les avaries possibles que, en obligar el Mongolia a entrar en algun port, haurien compromès el seu viatge.

De cap manera, o si més no, si el gentleman pensava en aquestes eventualitats, no reflectia cap mena de preocupació. Continuava sent l’home impassible, el membre impertorbable del Reform Club, que cap incident o accident no podia sorprendre. No semblava més emocionat que els cronòmetres de bord. Rarament se’l veia a coberta. S’inquietava poc observant aquell mar Roig, tan fecund en records, aquell teatre de les primeres escenes històriques de la humanitat. No mirava d’identificar les curioses viles escampades a les riberes, les siluetes pintoresques de les quals es retallaven de vegades a l’horitzó. Ni tan sols pensava en els perills del golf aràbic, del qual els historiadors antics, Estrabó, Arrià, Artemidor o Edrisi, han parlat sempre amb espant, i en el qual els navegants mai no s’arriscaven sense haver consagrat els seus viatges amb sacrificis propiciatoris.

Doncs, què feia aquell home original, empresonat en el Mongolia? En primer lloc, feia els quatre àpats per dia, sense que ni el balanceig ni el caboteig poguessin alterar una maquinària tan meravellosament organitzada. En segon lloc, jugava al whist.

Sí! Havia trobat uns companys de joc tan aficionats com ell: un recaptador d’impostos que tornava a la seva destinació de Goa, un ministre de l’Església, el reverend Decimus Smith, que tornava a Bombai, i un brigadier general de l’exèrcit anglès, que tornava on era la seva tropa, a Benarés. Aquells tres passatgers tenien la mateixa passió pel whist que Mr. Fogg, i passaven hores i hores jugant, amb no menys silenci que ell.

Pel que fa a Passapertot, els marejos no l’afectaven gens. Ocupava una cabina del davant i menjava, ell també, a consciència. Cal dir que aquell viatge, fet en aquelles condicions, no li desagradava. Havia pres la seva pròpia determinació. Ben alimentat i ben instal·lat, aprofitava per veure món i, a més a més, es prometia interiorment que tota aquella fantasia s’acabaria a Bombai.

L’endemà de la sortida de Suez, el 10 d’octubre, va alegrar-se quan va trobar a coberta l’home tan afable a qui s’havia adreçat en desembarcar a Egipte.

—Si no estic equivocat —va dir-li amb el somriure més cortès—, vós sou qui va tenir l’amabilitat de fer-me de guia a Suez?

—Efectivament —va respondre el detectiu—, ja me’n recordo. Vós sou el criat d’aquell anglès original…

—Exactament, senyor…

—Fix.

—Senyor Fix —va respondre Passapertot—. Encantat de retrobar-vos a bord. On aneu?

—Doncs, igual que vós. A Bombai.

—Me n’alegro! Heu fet aquest viatge algun altre cop?

—Unes quantes vegades —va respondre Fix—. Sóc agent de la Companyia Peninsular.

—Aleshores coneixeu l’Índia?

—Home…, sí… —va respondre Fix, que no volia donar gaires explicacions.

—I, és curiós, això de l’Índia?

—Molt curiós! Mesquites, minarets, temples, faquirs, pagodes, tigres, serps, baiaderes! Tant de bo tingui temps de visitar el país.

—És el que espero, senyor Fix. Ja podeu imaginar-vos que un home sa d’esperit no pot passar-se la vida anant d’un vaixell a un tren, i d’un tren a un altre vaixell, amb el pretext de fer la volta al món en vuitanta dies! No. Tota aquesta gimnàstica s’acabarà a Bombai, n’estic segur.

—I es troba bé, Mr. Fogg? —va demanar Fix amb el to més natural.

—Molt bé, senyor Fix. I jo també. Menjo com un ogre dejú. És l’aire del mar.

—I el vostre amo? No el veig mai a coberta.

—No, mai. No li interessa.

—Sabeu, senyor Passapertot, aquest pretès viatge en vuitanta dies potser podria encobrir alguna missió secreta…, una missió diplomàtica, per exemple.

—I ara! Senyor Fix, jo no en sé res, us ho confesso i, en el fons, no donaria ni mitja corona per saber-ho.

Després d’aquesta trobada, Passapertot i Fix conversaven sovint. L’inspector de policia tenia interès a relacionar-se amb el criat del senyor Fogg. Podria servir-li, si es presentava el cas. Per tant, al bar room del Mongolia sovint el convidava a uns whiskys o a pale ale, que el jove acceptava sense cerimònia. Per la seva banda, ell li tornava el convit, per no sentir-se en deute, perquè trobava que Fix era un gentleman molt correcte.

Mentrestant, el vaixell avançava ràpidament. El dia 13 van poder veure Moka, que va aparèixer dintre del cinturó de muralles en ruïnes, per sobre de les quals destacaven unes palmeres verdejants.

En la llunyania, a les muntanyes, s’estenien amplis camps de cafè. Passapertot va quedar encantat de contemplar aquella famosa ciutat, i va trobar que amb aquells murs circulars i una plaça forta desmantellada que es dibuixava com una nansa, semblava una enorme tassa de cafè.

Durant la nit següent, el Mongolia va travessar l’estret de Bab el Mandeb, nom que en àrab significa «la porta de les llàgrimes», i l’endemà, dia 14, va fer escala a Steamer Point, al nord-oest de la rada d’Aden. Allà havia de fer gasolina.

L’alimentació de les calderes dels vaixells a aquelles distàncies dels centres de producció constitueix un problema greu i important. Només per a la Companyia Peninsular, representa una despesa anual xifrada en vuit-centes mil lliures. En efecte, havia calgut instal·lar dipòsits en alguns ports i, en aquells mars llunyans, el carbó tenia un cost de vuitanta francs la tona.

El Mongolia encara havia de fer mil sis-centes milles per arribar a Bombai, i havia d’atracar quatre hores a Steamer Point, per tal d’omplir la carbonera.

Però aquell retard no podia perjudicar de cap manera el programa de Phileas Fogg. Tot ja estava previst. A més, el Mongolia, en lloc d’arribar a Aden el 15 d’octubre al matí, hi entrava el 14 al vespre. Era un guany de quinze hores.

Mr. Fogg i el seu criat baixaren a terra. El gentleman volia fer-se visar el passaport. Fix el va seguir sense ser vist. Un cop acomplerta la formalitat del visat, Phileas Fogg va tornar a bord per continuar la partida interrompuda.

Passapertot, en canvi, va passejar, seguint el seu costum, pel mig d’aquella població de somalis, banians, parsis, jueus, àrabs i europeus, que componen els vint-i-cinc mil habitants d’Aden. Va admirar les fortificacions que fan d’aquesta ciutat el Gibraltar del mar de les Índies, i unes magnífiques cisternes en les quals encara treballaven enginyers anglesos, dos mil anys després dels enginyers del rei Salomó.

«Molt interessant, molt interessant!», es deia Passapertot mentre tornava a bord. «M’estic adonant que no és inútil viatjar, si es vol veure coses noves».

A les sis de la tarda, el Mongolia feia girar la seva hèlix en les aigües de la badia d’Aden i ben aviat navegava pel mar de les Índies. Tenia cent seixanta-vuit hores per dur a terme la travessa entre Aden i Bombai. A més, el mar Índic li va ser favorable. El vent bufava de nord-oest. Les veles van ajudar el vapor.

La nau, més sostinguda, cabotejava menys. Les passatgeres van reaparèixer a coberta, empolainades. Els cants i les danses es van reprendre.

El viatge, doncs, es duia a terme en les millors condicions. Passapertot estava encantat amb l’amable company que l’atzar li havia procurat en la persona de Fix.

El diumenge 20 d’octubre, cap al migdia, es va albirar la costa Índia. Dues hores més tard, el pilot pujava a bord del Mongolia. A l’horitzó, un segon pla de turons es perfilava harmoniosament en el cel. En poc temps, els rengles de palmeres que envolten la ciutat es retallaven amb nitidesa. El vaixell va entrar a la badia formada per les illes Salcette, Colaba, Elefanta, Butcher, i a dos quarts de cinc atracava al port de Bombai.

En aquell moment Phileas Fogg acabava la seva trenta-tresena jugada del dia, i ell i el seu company de joc, gràcies a una jugada audaç, en què havien fet les tretze bases, van acabar aquella bella travessa amb un capot admirable.

El Mongolia no havia d’arribar a Bombai fins al 22 d’octubre, i ho feia el 20. Des que havien sortit de Londres, això representava un guany de dos dies, que Phileas Fogg va anotar metòdicament a la seva agenda, a la columna dels beneficis.





X


On Passapertot s’alegra d’haver-se’n sortit, tot i haver perdut les sabates

Ningú no ignora que l’Índia, aquest gran triangle invertit amb la base al nord i la punta al sud, comprèn una superfície d’un milió quatre-centes mil milles quadrades, i està poblada per cent vuitanta milions de persones. El govern britànic exerceix una dominació real en una determinada part d’aquest immens país. Manté un governador general a Calcuta, governadors a Madràs, a Bombai, a Bengala, i un lloctinent-governador a Agra.

Però l’Índia anglesa pròpiament dita té una superfície de només set-centes mil milles quadrades i una població de cent a cent deu milions d’habitants. Això significa que una part notable del territori encara no està sota l’autoritat de la reina; i, efectivament, als territoris d’alguns rajàs de l’interior, ferotges i temibles, la independència índia encara és absoluta.

Des de 1756, època en la qual va ser fundat el primer establiment anglès a l’emplaçament que actualment ocupa la ciutat de Madràs, fins l’any en què va esclatar la gran insurrecció dels sipais, la cèlebre Companyia de les Índies va ser totpoderosa. A poc a poc s’annexava províncies, al preu de rendes que pagava poc o gens. La Companyia nomenava el governador general i tots els seus empleats civils o militars. Però ara ja no existeix, i les possessions angleses de l’Índia depenen directament de la Corona.

L’aspecte, els costums i les divisions etnogràfiques de la península tendeixen a modificar-se cada dia. Antigament es viatjava amb tots els tradicionals mitjans de transport, a peu, a cavall, en carro, en carreta, en palanquí, a collibè, en coach, etc. Actualment, uns steamboats circulen a gran velocitat per l’Indo i el Ganges, i un ferrocarril, que travessa l’Índia en tota la seva amplària amb ramificacions a diferents punts del trajecte, posa Bombai només a tres dies de Calcuta.

El traçat del ferrocarril no travessa l’Índia en línia recta.

A vol d’ocell la distància és de mil o mil cent milles, i els trens, circulant a una velocitat mitjana, no trigarien tres dies. Però aquesta distància augmenta en un terç, com a mínim, a causa de la corba que descriu el railway en pujar fins a Allahabad, al nord de la península.

Heus aquí, a grans trets, el recorregut del Great Indian Peninsular Railway. En sortir de l’illa de Bombai travessa Salcette, passa al continent, supera la cadena muntanyosa dels Ghats Occidentals, corre cap al nord-est fins a Burhampur, solca el territori gairebé independent de Bundelkund, puja fins a Allahabad, es desvia cap a l’est, troba el Ganges a Benarés, se’n separa lleugerament i, baixant cap al sud-est per Burdivan i la ciutat francesa de Chandernagor, té el cap de línia a Calcuta.

Els passatgers del Mongolia havien desembarcat a Bombai a dos quarts de cinc de la tarda, i el tren de Calcuta sortia a les vuit en punt.

Mr. Fogg va acomiadar-se dels seus companys de joc, va baixar del vaixell, va donar al seu criat instruccions per a les compres, li va recordar que havia de ser abans de les vuit a l’estació i, amb el seu pas regular, que marcava els segons com el pèndol d’un rellotge astronòmic, es dirigí al despatx de passaports.

De les meravelles de Bombai, no n’hi interessava cap, ni l’ajuntament, ni la magnífica biblioteca, ni les fortificacions, ni els molls, ni el mercat de cotó, ni els basars, ni les mesquites, ni les sinagogues, ni les esglésies armènies, ni l’esplèndida pagoda de Malebar Hill, ornada amb dues torres poligonals. No contemplaria ni les obres d’art d’Elefanta, ni els misteriosos hipogeus, amagats al sud-est de la rada, ni les grutes kanhèries de l’illa Salcette, unes admirables restes de l’arquitectura budista!

No. Res. En sortir del despatx de passaports, Phileas Fogg va anar tranquil·lament a l’estació, on es va fer servir el sopar. Entre d’altres plats, el maítre li va recomanar un estofat de «conill del país», del qual li va explicar meravelles.

Phileas Fogg va acceptar l’estofat i el va tastar a consciència, però, molt a pesar de la salsa fortament condimentada, el va trobar detestable.

Va cridar el maître.

—Senyor —li va dir mirant-lo fixament—, és conill, això?

—Sí, milord, conill de la jungla —va respondre descaradament com si li fes gràcia.

—I el conill no va miolar quan el van matar?

—Miolar? Oh! Milord! Un conill! Us ben juro que…

—Senyor maítre —va prosseguir fredament Mr. Fogg—, no jureu i recordeu-vos del que us dic: antigament a l’Índia, els gats estaven considerats animals sagrats. Eren els bons temps.

—Per als gats, milord?

—I potser també per als viatgers!

Feta aquesta observació, Mr. Fog continuà dinant tranquil·lament.

Alguns instants després que Mr. Fogg, l’agent Fix també havia desembarcat del Mongolia i havia corregut a veure el director de policia de Bombai. Es va identificar com a detectiu, va donar a conèixer la missió que li havia estat encarregada, i va explicar la situació referent al presumpte autor del robatori. Havien rebut de Londres una ordre d’arrest?… No s’havia rebut res. De fet, l’ordre, si havia sortit després de Fogg, encara no podia haver arribat.

Fix va quedar-se força desconcertat. Va voler obtenir del director una ordre d’arrest contra el senyor Fogg. El director s’hi va negar. El cas depenia de l’administració metropolitana, que era l’única que podia dictar l’ordre. Tanta severitat de principis i tanta rigorositat en el respecte envers la legalitat s’expliquen perfectament pels costums anglesos, que, en matèria de llibertat individual, no admeten cap arbitrarietat.

Fix no va insistir i va fer-se la idea que havia d’esperar l’ordre. Va prendre la determinació de no perdre de vista el seu impenetrable bandit, durant tot el temps que s’estigués a Bombai. No dubtava que Mr. Fogg es quedaria a Bombai —i Passapertot, com ja hem dit, també en tenia el convenciment—, cosa que deixaria temps perquè l’ordre arribés.

Però després de les darreres ordres que li havia donat el seu amo, Passapertot va comprendre que a Bombai seria igual que a Suez i a París, que el viatge no s’acabaria aquí, que almenys continuaria fins a Calcuta, i fins i tot més lluny. I va començar a preguntar-se si aquella juguesca de Mr. Fogg no anava de debò, i si la fatalitat no l’arrossegava, a ell que volia viure en calma, a fer la volta al món en vuitanta dies.

Mentre s’esperava, després d’haver comprat algunes camises i uns quants mitjons, passejava pels carrers de Bombai. Hi havia una gran gentada. A més d’europeus de totes les nacionalitats, hi havia perses amb bonets punxeguts, bunhyes amb turbants rodons, sindis amb bonets quadrats, armenis amb vestits llargs, parsis amb mitres negres. Es feia precisament una festa celebrada pels parsis o guebres, els descendents directes de les sectes de Zoroastre, que són els més treballadors, més civilitzats, més intel·ligents i més austers dels hindús, raça a la qual pertanyen actualment els rics comerciants indígenes de Bombai.

Aquell dia celebraven una espècie de carnaval religiós, amb processons i divertiments. Un d’ells eren les baiaderes vestides amb sendals roses brodats amb or i argent que, al so de les violes i amb el soroll dels tam-tams, dansaven meravellosament i, a més a més, amb una decència perfecta.

Seria del tot superflu insistir a descriure aquí com Passapertot mirava aquelles curioses cerimònies, com obria els ulls i les orelles desmesuradament per mirar i escoltar, i com tenia l’aspecte i la fisonomia del booby més nou que hom pugui imaginar.

Malauradament per ell i pel seu amo, el viatge del qual va estar a punt de comprometre, la curiositat el va dur més lluny del que convenia.

En efecte, després d’haver entrevist el carnaval parsi, Passapertot es dirigia cap a l’estació quan, en passar davant de l’admirable pagoda de Malebar Hill, va tenir la inoportuna idea de visitar-ne l’interior.

Ell ignorava dues coses: en primer lloc, que l’entrada a determinades pagodes hindús està formalment prohibida als cristians, i després que ni tan sols els creients poden entrar-hi sense haver deixat les sabates a la porta. Hem de dir que, per raons purament polítiques, el govern anglès, respectant i fent respectar fins als més insignificants detalls la religió del país, castiga severament qui en viola les regles.

Passapertot, que hi havia entrat sense cap mala idea, com un simple turista, admirava a l’interior de Malebar Hill la riquesa enlluernadora bramànica, quan de sobte va ser abatut sobre les lloses sagrades. Tres sacerdots, amb les mirades plenes de furor, es precipitaren al seu damunt, li arrencaren les sabates i els mitjons, i començaren a ventar-li patacades, tot proferint crits salvatges.

El francès, vigorós i àgil, es va reincorporar ràpidament. Amb un cop de puny i un cop de peu va treure’s del damunt dos dels seus adversaris, molt entortolligats amb els seus llargs vestits. Va córrer cap a fora de la pagoda tan ràpid com li ho van permetre les cames, i va distanciar-se del tercer hindú, que s’havia llançat a perseguir-lo, avalotant la multitud.

A les vuit menys cinc, només uns quants minuts abans de la sortida del tren, sense barret i amb els peus nus, i havent perdut el paquet de les compres, Passapertot arribava a l’estació del ferrocarril. Fix era a l’andana. Havia seguit Mr. Fogg fins a l’estació, i havia comprès que aquell bandit es disposava a deixar Bombai. La primera intenció va ser acompanyar-lo fins a Calcuta i més lluny si calia. Passapertot no va veure Fix, que era a l’ombra, però Fix va poder escoltar l’aventura del francès, que Passapertot va narrar en poques paraules al seu amo.

—Espero que no us torni a passar —va respondre simplement Phileas Fogg, mentre s’instal·lava en un dels vagons del tren.

El pobre noi, descalç i derrotat, va seguir el seu amo sense dir res.

Fix anava a enfilar-se en un altre vagó, quan una idea el va retenir i va modificar el seu projecte de marxa.

—No, em quedo —va dir—. Un delicte comès en territori hindú… Ja tinc el meu home.

En aquell moment, la locomotora va emetre un fort xiulet, i el tren va desaparèixer en la nit.





XI


On Phileas Fogg compra una muntura a un preu fabulós

El tren havia sortit a l’hora prevista. Duia força viatgers, entre els quals hi havia oficials, funcionaris civils, comerciants d’opi i d’anyil, que anaven en viatge de negocis a la part oriental de la península. Passapertot era al mateix compartiment que el seu amo. Un tercer viatger ocupava l’altre extrem. Era el brigadier general sir Francis Cromarty, un dels companys de joc de Mr. Fogg durant la travessa de Suez a Bombai, que anava a reunir-se amb les seves tropes, aquarterades a prop de Benarés.

Sir Francis Cromarty era un home corpulent, ros, d’uns cinquanta anys, que havia destacat durant l’última revolta dels sipais i havia merescut la qualificació d’indígena. Vivia a l’Índia des de jove, i només havia visitat esporàdicament el seu país natal. Era un home instruït, que hauria donat informacions sobre els costums, la història i l’organització del país hindú, si Phileas Fogg les hagués demanat. Però aquell gentleman no feia cap pregunta. Ell no viatjava, sinó que descrivia una circumferència. Era un cos pesant, que recorria una òrbita al voltant del globus terraqüi, seguint les lleis de la mecànica racional. En aquell moment repassava mentalment el càlcul de les hores emprades. I s’hauria fregat les mans, si el seu temperament li hagués permès de fer un moviment inútil.

Sir Francis Cromarty havia advertit l’originalitat del seu company de viatge, per bé que només l’havia estudiat amb les cartes a la mà i entre joc i joc. Per tant, tenia motius per preguntar-se si sota aquella freda carcassa bategava un cor humà, si Phileas Fogg tenia una ànima sensible a les belleses de la natura, a les aspiracions morals. Era una qüestió que l’intrigava. De tots els personatges originals que el brigadier general havia trobat, no n’hi havia cap de comparable a aquell producte de les ciències exactes.

Phileas Fogg no havia amagat a sir Francis Cromarty el seu projecte de viatge fent la volta al món, ni les condicions en què el realitzava. El brigadier general va considerar que aquella juguesca no era més que una excentricitat sense cap objectiu útil i a la qual faltava necessàriament el transire benefaciendo que ha de guiar els homes raonables. Per la manera de procedir d’aquell estrany gentleman, passaria per la vida sense «fer res», ni per a ell mateix, ni per als altres.

Una hora després d’haver sortit de Bombai, el tren havia travessat, per viaductes, l’illa de Salcette i sallava pel continent. A l’estació de Callyan, va deixar a la dreta l’encreuament que, passant per Kandallah i Puna, va cap al sud-est de l’Índia, i va arribar a l’estació de Pauwell. Arribat a aquell punt, va endinsar-se a les muntanyes molt ramificades dels Ghats Occidentals, una cadena muntanyosa de trapp i basalt, els cims més alts de la qual estan coberts de boscos espessos.

De tant en tant, sir Francis Cromarty i Phileas Fogg intercanviaven algunes paraules i, en aquell moment, el brigadier general, reprenent una conversa que sortia sovint, va dir:

—Fa alguns anys, senyor Fogg, aquí hauríeu sofert un retard que probablement hauria compromès el vostre itinerari.

—Per quin motiu, sir Francis?

—Perquè el ferrocarril s’acabava al peu de les muntanyes i calia travessar-les en palanquí o al llom d’un poni fins a l’estació de Kandallah, que és a l’altre vessant.

—Aquest retard no hauria pas alterat l’economia del meu programa —va respondre Phileas Fogg—. Jo ja he previst l’eventualitat de certs obstacles.

—Tot i així, senyor Fogg —va prosseguir el brigadier general—, heu estat a punt de tenir un problema greu amb l’aventura d’aquell noi. —Passapertot dormia profundament, amb els peus embolicats amb la manta de viatge, i no s’imaginava, ni en somnis, que estiguessin parlant d’ell—. El govern anglès és extraordinàriament sever, i no sense raó, amb aquest tipus de delicte —va continuar sir Francis Cromarty—. Vol que, per damunt de tot, es respectin els costums religiosos dels hindús, i si arriben a agafar el vostre criat…

—Doncs bé, si l’arriben a agafar, sir Francis, hauria estat condemnat, hauria complert la pena corresponent, i després hauria tornat tranquil·lament a Europa —respongué Mr. Fogg—. No veig en què aquest assumpte hauria pogut fer retardar el seu amo!

I, dit això, la conversa es va interrompre. Durant la nit, el tren va travessar els Ghats, passà a Nassik i, l’endemà, 21 d’octubre, corria per una terra relativament plana, que era el territori del Khandeish. Els camps estaven ben cultivats, i hi havia tot de poblets disseminats, al damunt dels quals el minaret de la pagoda substituïa el campanar de l’església europea. Aquesta fèrtil contrada era regada per nombrosos petits cursos d’aigua, la majoria afluents o subafluents del Godavery.

Passapertot, que ja s’havia despertat, mirava i no podia creure que estava travessant el país dels hindús en un tren del Great Peninsular Railway. Tot allò li semblava inversemblant. I, en canvi, no hi havia res de més real! La locomotora, conduïda pel braç d’un maquinista anglès i alimentada amb hulla anglesa, llançava la fumerada sobre les plantacions de cotó, de cafè, de moscada, de girofle, de pebrers rojos. El vapor feia espirals que contornejaven grups de palmeres, entre les quals apareixien pintorescos bungalows, alguns viharis, una espècie de monestirs abandonats, i temples meravellosos, enriquits per la inesgotable ornamentació de l’arquitectura hindú. Més endavant, unes immenses extensions de terreny es dibuixaven fins a perdre’s de vista, jungles on no faltaven serps ni tigres, que s’espantaven pels esbufecs del tren, i boscos, dividits pel traçat de la via, encara freqüentats per elefants que, amb mirada pensativa, veien com passava el comboi desenfrenat.

Aquell matí, a partir de l’estació de Malligaum, els viatgers travessaren aquell territori funest, on sovint havien fet córrer la sang els sectaris de la deessa Kali. No gaire lluny d’allà s’alçaven Elora i les seves admirables pagodes, que no distava gaire de la cèlebre Aurungabad, la capital del ferotge Aurangyeb, actualment convertida en simple capital d’una de les províncies escindides del reialme de Nizam. En aquest territori, Feringhea, el cap dels thugs i rei dels estranguladors, exercia la seva dominació. Aquells assassins, units en una associació indestructible, estrangulaven víctimes de qualsevol edat sense vessar mai sang, en honor de la deessa de la mort, i durant molt de temps no es podia cavar enlloc sense trobar-hi un cadàver. El govern anglès va poder evitar un gran nombre d’assassinats, però la terrorífica associació encara existeix i continua funcionant.

A quarts d’una, el tren va aturar-se a l’estació de Burhampur, i Passapertot va poder-se procurar, a preu d’or, unes babutxes, ornamentades amb perles falses, que es va calçar amb un sentiment evident de vanitat.

Els viatgers van dinar ràpidament, i van prosseguir l’itinerari cap a l’estació d’Assurghur, després d’haver vorejat el curs del Tapty, un riuet que desemboca al golf de Cambaia, a prop de Surate.

És convenient que coneguem els pensaments que voltaven pel cap de Passapertot. Fins que no van arribar a Bombai, creia que les coses s’acabarien allí. Però ara, quan va trobar-se viatjant a tota marxa a través de l’Índia, les idees li havien canviat. El seu temperament natural el tornava a envair. Retrobava les fantasies de la joventut, es prenia seriosament els projectes del seu amo, es creia la juguesca referent a la volta al món i al límit de temps, que no s’havia de superar. A hores d’ara ja s’inquietava pels possibles retards, pels accidents que es podien produir en el camí. Se sentia vinculat a aquella aposta, i tremolava només de pensar que havia estat a punt d’engegar-ho tot a rodar el dia abans amb la seva imperdonable badoqueria.

Era molt menys flegmàtic i molt més inquiet que Mr. Fogg. Comptava i recomptava els dies que havien passat, maleïa les parades del tren, l’acusava de lent i renyava in petto Mr. Fogg per no haver promès una prima al maquinista.

El coratjós jove no sabia que allò que era possible en un vaixell no ho era en un ferrocarril, la velocitat del qual està reglamentada.

Cap al vespre, el tren va endinsar-se entre les muntanyes de Sutpur, que separen el territori de Khandeish del de Bundeikund.

L’endemà, 22 d’octubre, sir Francis Cromarty va demanar l’hora a Passapertot, que després de consultar el seu rellotge li va respondre que eren les tres de la matinada. Evidentment, aquell famós rellotge marcava l’hora segons el meridià de Greenwich, que devia estar a uns setanta-set graus a l’oest, i anava quatre hores endarrerit.

Sir Francis va rectificar l’hora donada per Passapertot, i li va fer la mateixa observació que li havia fet Fix. Va mirar de fer-li comprendre que havia d’ajustar l’hora en cada nou meridià, i que, com que es desplaçava constantment cap a l’est, és a dir, al davant del sol, els dies s’escurçaven quatre minuts tantes vegades com graus s’havien recorregut. Va ser inútil. Independentment d’entendre o no l’observació del brigadier general, el xicot va entossudir-se a no avançar el rellotge, que va mantenir invariablement a l’hora de Londres. De tota manera, era una mania innocent que no podia fer mal a ningú.

A les vuit del matí i quinze milles abans de l’estació de Rothal, el tren va aturar-se al mig d’una extensa clariana, voltada d’uns bungalows i de cabanes d’obrers. El conductor del tren va passar per davant de la línia de vagons dient:

—Els viatgers baixen aquí.

Phileas Fogg va mirar sir Francis Cromarty, que semblava no entendre res d’aquella parada al bell mig d’un bosc de tamarindes i de khajours.

Passapertot, no menys sorprès, va saltar a la via i va tornar al cap de poc, exclamant-se:

—Senyor, no hi ha més via!

—Què voleu dir? —va preguntar sir Francis Cromarty.

—Vull dir que el tren no continua!

El brigadier general va baixar ràpidament del vagó. Phileas Fogg el va seguir, sense pressa. Tots dos s’adreçaren al conductor:

—On som? —va preguntar sir Francis Cromarty.

—Al poblat de Kholby —va respondre el conductor.

—I ens aturem aquí?

—Naturalment. El ferrocarril no està acabat…

—Què dieu ara! No està acabat?

—No. Encara falta un tram d’unes cinquanta milles entre el poblat on som i Allahabad, on la via continua.

—Però els diaris van anunciar l’obertura completa del railway.

—I jo què voleu que us digui, oficial, els diaris es van equivocar.

—I veneu bitllets de Bombai a Calcuta? —prosseguí sir Francis Cromarty, que començava a encendre’s.

—És clar —va respondre el conductor—. Els viatgers ja saben que s’han de fer transportar de Kholby fins a Allahabad.

Sir Francis Cromarty estava enfurismat. Passapertot hauria estomacat el conductor de bon grat. No gosava mirar el seu amo.

—Sir Francis, si no teniu inconvenient anem a veure si trobem la manera d’anar a Allahabad —va dir simplement Mr. Fogg.

—Senyor Fogg, aquest retard és totalment perjudicial per als vostres interessos.

—No, sir Francis, això estava previst.

—Com? Ja sabíeu que la via…

—De cap manera, però sabia que un obstacle qualsevol sorgiria tard o d’hora en el meu camí. Ara bé, res no està compromès. Tinc dos dies sobrers per sacrificar. Hi ha un steamer que surt de Calcuta cap a Hong Kong el 25 a les dotze del migdia. Encara som a dia 22, i arribarem a temps a Calcuta.

No hi havia res a dir a una resposta feta amb tanta seguretat.

Res no era més cert que el fet que les obres del ferrocarril s’acabaven en aquell punt. Els diaris són com aquells rellotges que tenen la mania d’avançar-se, i havien anunciat prematurament la finalització de la línia. La majoria de viatgers coneixien la interrupció de la via i, en baixar del tren, havien acaparat els vehicles de tot tipus provinents del poblat: palkigharis de quatre rodes, carretes tirades per zebús, una espècie de bous amb gepes, carros de viatge que semblaven pagodes ambulants, palanquins, ponis, etc. Mr. Fogg i sir Francis Cromarty, després d’haver buscat per tot el poblat, van tornar sense haver trobat res.

—Aniré a peu —va dir Phileas Fogg.

Passapertot, que en aquell moment s’acostava al seu amo, va fer una ganyota significativa, considerant que aquelles magnífiques babutxes eren insuficients. Sortosament, ell havia fet les seves recerques i, dubtant una mica, va dir:

—Senyor, em penso que he trobat un mitjà de transport.

—Quin?

—Un elefant. L’elefant d’un hindú que viu a cent passes d’aquí.

—Anem a veure l’elefant —va respondre Mr. Fogg.

Cinc minuts més tard, Phileas Fogg, sir Francis Cromarty i Passapertot arribaven a una cabana que donava a un clos tancat per una alta palissada. A la cabana hi havia un hindú, i al clos, un elefant. Després que li van haver expressat la seva demanda, l’hindú va fer passar Mr. Fogg i els seus dos acompanyants a l’interior del clos.

Allà, es trobaren en presència d’un animal, mig domesticat, que el seu propietari criava, no per fer-ne un animal de càrrega, sinó una bèstia de combat. Amb aquest objectiu, havia començat a modificar el caràcter originalment dolç de l’animal, per tal de conduir-lo gradualment cap al paroxisme de ràbia anomenat mutsh en la llengua hindú, la qual cosa s’aconseguia alimentant-lo durant tres mesos amb sucre i mantega. Pot semblar difícil que amb aquest tractament s’assoleixi el resultat desitjat, però els criadors l’apliquen amb èxit. Sortosament per a Mr. Fogg, l’elefant en qüestió acabava de començar el règim, i el mutsh encara no s’havia declarat.

Kiuni —aquest era el nom de l’animal— podia desplaçar-se durant molt de temps a una marxa ràpida, com tots els seus congèneres, i, a falta d’una altra muntura, Phileas Fogg va decidir servir-se’n.

Però els elefants són cars a l’Índia, on ja comencen a ser rars. Els mascles, que només es dediquen a les lluites en els circs, estan molt buscats. Aquests animals difícilment es reprodueixen quan viuen en estat de captivitat, de manera que només es poden aconseguir mitjançant la cacera. Això explica que siguin objecte d’extraordinàries atencions, i quan Mr. Fogg va demanar a l’hindú si li volia llogar l’elefant, l’home s’hi va negar rotundament.

Fogg hi va insistir i va oferir per l’animal un preu excessiu, deu lliures l’hora. Negativa. Vint lliures. Negativa de nou.

Quaranta lliures? Continuava negant-s’hi. Passapertot feia un bot a cada oferta. Però l’hindú no es deixava temptar.

Tanmateix la quantitat era digna de consideració. Suposant que l’elefant trigués quinze hores per arribar a Allahabad, eren sis-centes lliures de benefici per al propietari.

Aleshores Phileas Fogg, sense exaltar-se, va proposar a l’hindú de comprar-li l’animal i, només d’entrada, li va proposar mil lliures.

L’hindú no volia vendre! Potser el murri s’olorava un magnífic negoci.

Sir Francis Cromarty va agafar a part Mr. Fogg i el va instar a pensar-s’hi bé abans d’anar més lluny. Phileas Fogg li va respondre que no tenia el costum d’actuar sense reflexionar, que es tractava d’una aposta de vint mil lliures, que necessitava aquell elefant i que, encara que hagués de pagar vint vegades el seu valor, l’aconseguiria.

Mr. Fogg va anar a trobar un altre cop l’hindú. Els ullets il·luminats per la cobejança deixaven veure clarament que per a ell tan sols era una qüestió de preu. Phileas Fogg va oferir successivament mil dues-centes lliures, mil cinc-centes, mil vuit-centes, i finalment dues mil. Passapertot, que habitualment era ben cara-roig, estava pàl·lid d’emoció.

A dues mil lliures, l’hindú es va rendir.

—Per les meves babutxes! —va exclamar-se Passapertot—. Si que va cara la carn d’elefant!

Acabada la negociació, l’únic que calia era trobar un guia. Això va ser més fàcil. Un jove parsi, d’aspecte intel·ligent, els va oferir els seus serveis. Mr. Fogg va acceptar i li va prometre una bona remuneració, que no podia més que doblar la seva intel·ligència.

L’elefant va ser preparat sense retard. El parsi coneixia perfectament l’ofici de mahout, o cornac. Va cobrir amb una mena de gualdrapa l’esquena de l’elefant i va disposar, als flancs, a cada costat, una espècie de sellons gens confortables.

Phileas Fogg pagà l’hindú en banknotes que va treure del famós sac. Semblava que realment els haguessin tret de les entranyes de Passapertot. A continuació, Mr. Fogg va oferir a sir Francis Cromarty si volia que l’acompanyés a l’estació d’Allahabad. El brigadier general va acceptar. Un viatger de més no era motiu de fatiga per al gegantí animal.

A Kholby van comprar provisions. Sir Francis Cromarty va instal·lar-se en un dels sellons, i Phileas Fogg a l’altre. Passapertot va seure, cama ací cama allà, sobre la gualdrapa entre els altres dos. El parsi es va enfilar al coll de l’elefant, que a les nou, deixant el poblat, s’endinsava per espès bosc de palmeres.





XII


On Phileas Fogg i els seus acompanyants s’aventuren a través dels boscos de l’Índia i tot el que en segueix

El guia, per tal d’abreujar la distància que havia de recórrer, va deixar la via, que estava en construcció, a la dreta. El traçat ferroviari, molt obstaculitzat per les capritxoses ramificacions de les muntanyes de Vindhias, no seguia el camí més curt, que era el que interessava a Phileas Fogg. El parsi, molt familiaritzat amb els camins i viaranys del país, pretenia guanyar unes vint milles tallant a través del bosc, i es van fiar d’ell.

Phileas Fogg i sir Francis Cromarty, enfonsats fins al coll en els sellons, viatjaven immersos en el sacseig produït pel trot sec de l’elefant, al qual el mahout imprimia una marxa ràpida. Però suportaven la situació amb una flegma totalment britànica, parlant poc, i sense veure’s a penes.

Pel que fa a Passapertot, instal·lat sobre el llom de l’animal, rebia directament els cops i contracops del caminar de l’elefant i, per recomanació del seu amo, vigilava de no tenir la llengua entre les dents, per evitar el perill de tallar-se-la. El xicot, tan aviat llançat al coll de l’animal, tan aviat rebotat cap a la gropa, feia tombarelles com un pallasso en un trampolí. Però estava de broma, reia enmig dels salts de carpa i, de tant en tant, treia de la seva bossa un tros de sucre, que l’intel·ligent Kiuni agafava amb la punta de la trompa, sense interrompre ni un instant el seu trot regular.

Passades dues hores de marxa, el guia va aturar l’elefant i li va donar un breu repòs. L’animal va posar-se a devorar branques i arbustos, després d’haver-se desassedegat en una bassa propera. Sir Francis Cromarty no va queixar-se d’aquesta parada. Estava baldat. Mr. Fogg semblava tan fresc com si acabés de sortir del llit.

—Aquest home és de ferro —va dir el brigadier general, mirant-lo amb admiració.

—De ferro forjat —va respondre Passapertot, que s’ocupava de preparar un àpat frugal.

Al migdia, el guia va donar el senyal de partida. El paisatge va adquirir un aspecte molt salvatge. Als grans boscos els succeïren boscatges de tamarindes i de palmeres nanes, i a continuació unes vastes i àrides planes, eriçades amb arbustos migrats i sembrades de blocs de sienita. Tota aquesta part de l’alt Bundelkund, poc freqüentada pels viatgers, és habitada per una població fanàtica, habituada a les pràctiques més terribles de la religió hindú. La dominació anglesa no ha pogut establir-se en un territori sotmès a la influència dels rajàs, que haurien estat difícils de sorprendre en els inaccessibles refugis de Vindhias.

En diverses ocasions, es van veure bandes d’hindús esquerps que feien un gest de còlera en veure passar el ràpid quadrúpede. Per la seva banda, el parsi els evitava tant com podia, perquè els considerava gent de mal trobar. En el transcurs de la jornada van veure pocs animals; tot just alguns micos, que fugien amb mil contorsions i ganyotes, i divertien Passapertot.

Una idea inquietava el xicot més que les altres. Què en faria Phileas Fogg, de l’elefant, quan arribessin a l’estació d’Allahabad? Se l’enduria? Impossible! El preu del transport, juntament amb el preu de compra el convertiria en un animal ruïnós. El vendria? El deixaria en llibertat? Aquella bèstia mereixia que algú li prodigués atencions. Si, per casualitat, Mr. Fogg l’hi regalava, a ell, a Passapertot, li faria nosa. I això no deixava de preocupar-lo.

A les vuit del vespre, havien superat la principal serralada dels Vindhias, i els viatgers van fer una parada al peu del vessant septentrional, en un bungalow en ruïnes.

La distància recorreguda durant aquell dia havia estat de vint-i-cinc milles aproximadament, i encara eren a mig camí de l’estació d’Allahabad.

La nit era freda. A l’interior del bungalow, el parsi va fer un foc amb branques seques, i els viatgers n’apreciaren la calor. El sopar es va compondre de provisions comprades a Kholby. Els viatgers van menjar cruixits de fatiga. La conversa, que va iniciar-se amb algunes frases entretallades, va acabar ben aviat en roncs sonors. El guia va vetllar Kiuni, que va adormir-se dret, repenjat al tronc d’un arbre gruixut.

Aquella nit no es va produir cap incident. Rugits de guepards i de panteres trencaven de vegades el silenci, juntament amb les rialles agudes dels micos. Els predadors, però, es limitaren a emetre alguns crits; no feren cap demostració hostil contra els hostes del bungalow. Sir Francis Cromarty va dormir pesadament, com un coratjós militar lassat de fatiga. Passapertot, en un son agitat, va reviure en somnis les peripècies del dia anterior. Pel que fa a Phileas Fogg, va reposar tan plàcidament com si hagués estat a la tranquil·la casa de Saville Row.

A les sis del matí, van reprendre la marxa. El guia esperava arribar a l’estació d’Allahabad aquell mateix vespre. D’aquesta manera, Mr. Fogg només perdria una part de les quaranta-vuit hores economitzades des del començament del viatge.

Van baixar els darrers pendents dels Vindhias. Kiuni havia recuperat la seva marxa ràpida. Cap al migdia, el guia va vorejar Kallenger, un poblat situat a la riba del Cani, un dels subafluents del Ganges. Sempre evitava els indrets habitats. Se sentia més segur als camps deserts que marquen les primeres depressions de la conca del gran riu. L’estació d’Allahabad quedava a menys de dotze milles al nord-est. Van fer una parada sota un bosquet de plataners, els fruits dels quals, sans com el pa, «tan suculents com la crema», diuen els viatgers, van ser extraordinàriament apreciats.

A les dues, el guia va entrar en un bosc frondós, que havia de travessar per espai d’unes quantes milles. Preferia viatjar a l’abric dels boscos. No havien tingut cap trobada desagradable, fins aleshores, i el viatge semblava que havia de dur-se a terme sense incidents, quan de sobte l’elefant, donant signes d’inquietud, va aturar-se.

Eren les quatre.

—Què passa? —va demanar sir Francis Cromarty, que va treure el cap per damunt del selló.

—No ho sé, oficial —va respondre el parsi, mentre parava l’orella a un murmuri confús que se sentia a sota del ramatge atapeït.

Alguns instants després, el murmuri es va fer més definible. Semblava un concert, encara molt llunyà, de veus humanes i d’instruments de coure.

Passapertot era tot ulls, tot orelles. Mr. Fogg esperava pacientment, sense pronunciar ni una paraula.

El parsi va saltar a terra, va lligar l’elefant a un arbre i es va endinsar a l’espès boscatge. Alguns minuts més tard, va tornar, dient:

—Una processó de bramans que ve cap aquí. Si és possible, evitem ser vistos.

El guia va deslligar l’elefant i el va conduir a unes bardisses alhora que instava els viatgers a no posar el peu a terra. Ell va quedar-se preparat per enfilar-se ràpidament a la seva muntura, si calia fugir. Però va pensar que la tropa de fidels passaria sense veure’l, ja que l’espessor del fullatge el dissimulava totalment.

El soroll discordant de veus i d’instruments s’acostava. Uns cants monòtons es mesclaven amb el so dels tambors i dels címbals. Aviat el cap de la processó va aparèixer sota els arbres, a unes cinquanta passes del lloc on eren Mr. Fogg i els seus acompanyants. A través de les branques distingien fàcilment el curiós personal d’aquella cerimònia religiosa.

En primera línia avançaven els sacerdots, amb les mitres al cap i guarnits amb llargs vestits. Anaven envoltats d’homes, de dones i de nens, que feien sonar una espècie de salmòdia fúnebre, interrompuda a intervals iguals per cops de tam-tam i de címbals. Al seu darrere, en un carro de rodes amples, amb els radis i la llanta que representaven un entrellaçament de serps, va aparèixer una estàtua horrorosa, arrossegada per dos parells de zebús adornats amb gran riquesa. L’estàtua tenia quatre braços, el cos pintat d’un vermell fosc, els ulls enfollits, els cabells embullats, la llengua penjant, els llavis tenyits d’olivella i de bètel. Al coll duia un collaret de caps de mort, i a la cintura, un cinturó de mans tallades. S’aguantava dempeus sobre un gegant abatut al qual li faltava el cap.

Sir Francis Cromarty va reconèixer aquella estàtua.

—La deessa Kali —va murmurar—, la deessa de l’amor i de la mort.

—De la mort, és possible, però de l’amor, mai de la vida! —digué Passapertot—. Si n’és de lletja, la pobra dona!

El parsi li va fer senyal que callés.

Al voltant de l’estàtua s’agitava, es debatia, es convulsionava un grup de vells faquirs, pintats amb ratlles ocres recobertes d’unes incisions crucials que deixaven escapar la sang gota a gota, energúmens estúpids que, en les grans cerimònies hindús, fins i tot es precipiten sota les rodes del carro de Jaggernaut.

Darrere d’ells, uns bramans, amb tota la sumptuositat dels seus vestits orientals, arrossegaven una dona que amb prou feines s’aguantava dreta.

La dona era jove, blanca com una europea. El cap, el coll, les espatlles, les orelles, els braços, les mans, els dits dels peus, els duia recarregats de joies, collarets, braçalets, arracades i anells. Una túnica de fil d’or, amb una mussolina lleugera al damunt, li dibuixava el contorn de la figura.

Darrere d’aquella dona jove, un contrast violent per a la vista. Uns guàrdies armats amb sabres nus passats a la cintura i amb llargues pistoles damasquinades duien un cadàver en un palanquí.

Era el cos d’un vell, vestit amb els opulents hàbits de rajà. Igual que en vida, duia un turbant brodat de perles, un vestit teixit amb seda i or, un cinturó de caixmir i diamants, i les magnífiques armes de príncep hindú.

Finalment, els músics i una rereguarda de fanàtics, els crits dels quals de vegades apagaven el soroll eixordador dels instruments, tancaven el seguici.

Sir Francis Cromarty mirava tota aquella pompa amb expressió entristida i, adreçant-se al guia, va dir:

—Un sutty!

El parsi va fer un signe afirmatiu i va posar-se un dit als llavis. La llarga processó va passar lentament sota els arbres, i els darrers rengles no van tardar a desaparèixer en la profunditat del bosc.

A poc a poc els cants s’apagaren. Es van sentir encara uns crits llunyans, i un profund silenci va seguir a tot aquell tumult.

Phileas Fogg havia sentit aquella paraula, pronunciada per sir Francis Cromarty, i així que la processó va haver desaparegut, va preguntar:

—Què és un sutty?

—Un sutty, senyor Fogg, és un sacrifici humà, però un sacrifici voluntari. Aquesta dona que acabeu de veure serà cremada demà a les primeres hores del dia —va respondre el brigadier general.

—Ah, bergants! —va exclamar Passapertot, que no va poder retenir la indignació.

—I el cadàver? —preguntà Mr. Fogg.

—És el del príncep, el seu marit, un rajà independent del Bundelkund.

—Com és possible! —va prosseguir Phileas Fogg, sense que la seva veu traís la menor emoció—. Encara subsisteixen aquests bàrbars costums a l’Índia i els anglesos no han pogut destruir-los?

—A la major part de l’Índia ja no es fan sacrificis —va respondre sir Francis Cromarty—, però no tenim cap influència en aquestes terres salvatges, i principalment en el territori del Bundelkund. Tot el vessant septentrional de les Vindhias és l’escenari d’assassinats i pillatges constants.

—Pobra dona! —murmurava Passapertot—. Cremada viva!

—Sí, cremada —prosseguí el brigadier general—. I si no fos així, no podríeu creure la miserable condició a la qual es veuria reduïda per part dels seus parents. Li raparien el cap, l’alimentarien tot just amb un grapat d’arròs, la rebutjarien, seria considerada una criatura immunda i moriria en un racó com un gos sarnós. Tant és així que la perspectiva d’una existència tan esgarrifosa sovint empeny aquestes desgraciades al suplici, més que no pas l’amor o el fanatisme religiós. De vegades, però, el sacrifici és realment voluntari, i cal una intervenció enèrgica del govern per evitar-lo. Fa uns quants anys jo residia a Bombai, quan una jove vídua va venir a demanar al governador l’autorització de ser cremada amb el cos del seu marit. Com us podeu imaginar, el governador la hi va negar. Aleshores la vídua va marxar de la ciutat, es va refugiar en terres d’un rajà independent, i allí va consumar el seu sacrifici.

Mentre durava la narració del brigadier general, el guia sacsejava el cap, i quan va haver acabat va dir:

—El sacrifici que tindrà lloc demà a l’alba no és voluntari.

—Com ho sabeu?

—És una història que tothom coneix als Bundelkund —va respondre el guia.

—Tanmateix, aquesta infortunada no semblava presentar cap resistència —va observar sir Francis Cromarty.

—Això és degut al fet que l’han embriagat amb fum de cànem i d’opi.

—I on la duen?

—A la pagoda de Pillaji, a dues milles d’aquí. Allí passarà la nit esperant l’hora del sacrifici.

—I aquest sacrifici tindrà lloc…?

—Demà, a trenc d’alba.

Després d’aquesta resposta, el guia va fer sortir l’elefant de l’espessa bardissa i va enfilar-se al coll de l’animal. Però just quan anava a excitar-lo amb un xiulet, Mr. Fogg el va aturar, i, adreçant-se a sir Francis Cromarty, va dir:

—I si salvéssim aquesta dona?

—Salvar-la, senyor Fogg…! —va exclamar el brigadier general.

—Encara tinc dues hores d’avantatge. Les puc dedicar a això.

—Ves per on! Ara resulta que sou un home amb cor! —va dir sir Francis Cromarty.

—De vegades —va respondre simplement Phileas Fogg—. Quan tinc temps.





XIII


En el qual Passapertot demostra una vegada més que la fortuna somriu als audaços

El projecte era agosarat, ple de dificultats, impracticable potser. Mr. Fogg hi arriscava la vida, o com a mínim la pròpia llibertat, i, en conseqüència, l’èxit dels seus projectes, però no va dubtar pas. A més, va trobar en sir Francis Cromarty un ajudant decidit.

Pel que fa a Passapertot, hi estava disposat, podien disposar-ne. La idea del seu amo l’exaltava. Sentia que hi havia un cor, una ànima sota aquell embolcall de glaç. Començava a tenir afecte per Phileas Fogg.

Quedava el guia. Quin partit prendria en l’afer? No estaria de part dels hindús? A falta de la seva col·laboració, almenys calia assegurar-se’n la neutralitat.

Sir Francis Cromarty li va plantejar francament el problema.

—Senyor oficial —va respondre el guia—, jo sóc parsi i aquella dona és parsi. Compteu amb mi.

—D’acord, guia —va respondre Mr. Fogg.

—Ara bé —va continuar el parsi—, heu de saber que no solament hi estem arriscant la vida, sinó que si caiem presos serem objecte de suplicis horribles. Així doncs, us toca decidir.

—Ja està decidit —va respondre Mr. Fogg—. Penso que haurem d’esperar que es faci fosc per actuar.

—Jo també ho penso —va respondre el guia.

El valerós hindú els va facilitar alguns detalls sobre la víctima. Era una dona hindú cèlebre per la seva bellesa, de raça parsi, filla d’uns rics negociants de Bombai. En aquella ciutat havia rebut una educació totalment anglesa, i per les maneres i la instrucció hauria passat per europea.

El seu nom era Auda.

Quan va quedar òrfena, la van casar en contra de la seva voluntat amb aquell vell rajà del Bundelkund. Tres mesos després va quedar vídua. Sabent la sort que l’esperava, va fugir, però va ser capturada en poc temps, i els familiars del rajà, que estaven interessats en la seva mort, la condemnaren al suplici, del qual no semblava que pogués escapar.

La història no va fer més que reafirmar Mr. Fogg i els seus companys en la generosa resolució. Es va decidir que el guia conduiria l’elefant fins a la pagoda de Pillaji, a la qual s’aproximaria tant com fos possible.

Mitja hora després van fer una parada en un bosc, a cinc-centes passes de la pagoda, que no podia veure’s; els brams dels fanàtics, però, es deixaven sentir amb nitidesa.

Aleshores van discutir la manera d’arribar fins a la víctima. El guia coneixia la pagoda de Pillaji, on afirmava que la dona estava empresonada. Hi podrien entrar per les portes, quan tota la banda estigués immersa en el son de l’embriagament, o haurien de practicar un orifici al mur? Això no podria decidir-se fins que arribés el moment i al lloc mateix. Però si una cosa era clara és que el segrest s’havia de dur a terme aquella mateixa nit, i no quan, amb la llum del matí, la víctima fos conduïda al suplici. En aquell moment, cap intervenció humana no l’hauria pogut salvar.

Mr. Fogg i els seus companys van esperar que caigués la nit. Així que es va fer fosc, cap a les sis de la tarda, van decidir fer un reconeixement pels volts de la pagoda. Els últims crits dels faquirs s’extingien. Seguint els seus costums, aquells hindús devien estar en un estat de fort embriagament, produït pel hang, opi líquid mesclat amb una infusió de cànem, i potser seria possible esmunyir-se entre ells fins al temple.

El parsi, guiant Mr. Fogg, sir Francis Cromarty i Passapertot, va avançar sense fer soroll a través del bosc. Després de deu minuts de reptar sota els arbres, van arribar a la vora d’un riuet. Amb la lluor de les torxes de ferro a la punta de les quals cremaven resines, van poder veure una pila de llenya. Era la foguera, feta amb fusta de sàndal impregnada amb un oli perfumat. A la part superior reposava el cos embalsamat del rajà, que havia de ser cremat al mateix temps que la vídua. A cent passes de la foguera s’alçava la pagoda, els minarets de la qual es clavaven en l’ombra de les copes dels arbres.

—Veniu! —va dir el guia en veu baixa. I, doblant les precaucions, seguit dels seus companys, va esmunyir-se silenciosament a través dels grans vegetals.

El silenci només era interromput pel murmuri del vent entre les branques.

El guia va aturar-se a l’extrem d’una clariana. Algunes torxes aclarien la plaça. El terra era ple de gent que dormia, amb el son apesantit per l’embriagament. Hom hauria dit que era un camp de batalla amb els morts escampats. Homes, dones, nens, tot es confonia. Encara se sentia la ranera d’alguns embriacs.

Al fons, entre la tofa d’arbres, el temple de Pillaji s’alçava confusament. Amb gran decepció del guia, els guàrdies dels rajàs vetllaven a les portes i es passejaven amb el sabre nu, sota la claror de les torxes fuliginoses. Era de suposar que a l’interior els sacerdots també vetllaven.

El parsi no va acostar-s’hi més. S’havia adonat de la impossibilitat de forçar l’entrada del temple, i va fer retrocedir els seus companys.

Phileas Fogg i sir Francis Cromarty havien vist que no podien intentar res per aquell costat.

Van parar-se per enraonar en veu baixa.

—Esperem-nos —va dir el brigadier general—, tot just són les vuit, i és possible que els guàrdies també acabin caient de son.

—És possible, és clar —va respondre el parsi.

Phileas Fogg i els seus companys es van estirar al peu d’un arbre i van esperar.

Se’ls va fer llarga l’espera! De tant en tant, el guia els deixava i anava a observar la vorada del bosc. Els guàrdies seguien vetllant sota la claror de les torxes, i una llum vaga es filtrava a través de les finestres de la pagoda.

Van esperar fins a mitjanit. La situació no va canviar. La mateixa vigilància a l’exterior. Era evident que no podien comptar amb l’endormiscament dels guàrdies. Probablement no havien participat de l’embriagament de hang. Calia, doncs, actuar d’una altra manera i entrar per una obertura practicada als murs de la pagoda. Faltava saber si els sacerdots que vetllaven la víctima ho feien amb tant de zel com els soldats de la porta del temple.

Després d’una última conversa, el guia va dir que estava a punt. Mr. Fogg, sir Francis Cromarty i Passapertot el seguiren. Van fer una volta bastant llarga, per tal d’arribar a la pagoda pel darrere.

Cap a quarts d’una, van arribar al peu dels murs sense haver trobat ningú. En aquell costat no s’havia establert cap vigilància, però també és cert que no hi havia ni finestres ni portes.

La nit era fosca. La lluna, que estava al darrer quart, tot just acabava de pondre’s sobre un horitzó enfarfegat de núvols. L’alçada dels arbres augmentava encara més la foscor. Però no n’hi havia prou d’haver arribat al peu dels murs, ara calia practicar-hi una obertura.

Per a aquesta operació, Phileas Fogg i els seus companys només tenien les seves navalles respectives. Sortosament, les parets del temple estaven fetes d’una mescla de maons i de fusta que no era difícil de foradar. Un cop tret el primer maó, els altres sortirien fàcilment.

Van posar fil a l’agulla, fent el mínim de soroll possible. El parsi per un costat i Passapertot per l’altre treballaven desencaixant els maons, per tal d’obtenir una obertura de dos peus d’amplada.

La feina avançava, quan es va sentir un crit a l’interior del temple, i quasi immediatament uns altres crits respongueren des de fora. Els havien sorprès? S’havia donat l’alarma? La més elemental prudència els recomanava d’allunyar-se, cosa que van fer al mateix temps que Phileas Fogg i sir Francis Cromarty. Es van amagar al bosc, esperant que passés l’alerta, en cas que allò ho fos, per reprendre novament la feina.

Però va produir-se un contratemps funest. Uns guàrdies van aparèixer a la part del darrere de la pagoda, i s’hi van instal·lar de manera que impedien qualsevol aproximació.

Seria difícil descriure la decepció dels quatre homes, que van veure interrompuda la seva obra. Ara que no podien arribar fins a la víctima, com podrien salvar-la? Sir Francis Cromarty es rosegava els punys. Passapertot estava fora de si, i el guia tenia dificultats per retenir-lo. L’impassible Fogg esperava sense manifestar els seus sentiments.

—L’únic que podem fer és marxar —va dir el brigadier general en veu baixa.

—Sí, és l’únic que podem fer —va corroborar el guia.

—Espereu —va dir Mr. Fogg—. N’hi ha prou d’arribar a Allahabad demà abans de les dotze.

—Però, què voleu esperar? —va preguntar sir Francis Cromarty—. D’aquí a unes quantes hores es farà de dia, i…

—L’ocasió se’ns pot presentar en el moment suprem.

Al brigadier general li hauria agradat llegir en els ulls de Phileas Fogg.

Amb què comptava aquell fred anglès? Volia precipitar-se cap a la dona en el moment del suplici i arrabassar-la directament als botxins?

Seria una bogeria. Com podia admetre’s que aquell home fos boig fins aquell punt?

Tot i així, sir Francis Cromarty va acceptar esperar fins al desenllaç de la terrible escena. El guia no va deixar que els seus companys es quedessin al lloc on s’havien refugiat, i els va conduir cap a la part anterior de la clariana. Allà, protegits pels arbres, podien observar la gent que dormia.

Passapertot, enfilat a les primeres branques d’un arbre, rumiava una idea que li havia passat pel cap com un llampec, i que va acabar incrustant-se-li al cervell.

Havia començat pensant «quina bestiesa!», i ara es repetia «i per què no, al cap i a la fi? És una oportunitat, potser l’única, i amb uns bèsties com aquests…!».

En tot cas, Passapertot no va formular la idea de cap altra manera, però no va trigar a deixar-se relliscar amb l’agilitat d’una serp per les branques baixes de l’arbre, l’extrem de les quals es corbava cap a terra.

Les hores anaven passant, i unes tonalitats menys fosques van anunciar que començava a fer-se de dia. No obstant això, la foscor encara era profunda.

Era el moment. Es va produir com una resurrecció de la multitud adormida. La gent es va animar. Van sonar cops de tam-tam. Novament van esclatar els crits i els càntics. Havia arribat l’hora en què aquella desgraciada havia de morir.

Efectivament, les portes de la pagoda s’obriren. Una llum més viva s’escapava de l’interior. Mr. Fogg i sir Francis Cromarty van poder entreveure la víctima, vivament il·luminada, que dos sacerdots arrossegaven cap a fora. Els va semblar que, lluitant contra la torpor de l’embriagament amb un suprem instint de conservació, la infortunada intentava escapar-se dels seus botxins. El cor de sir Francis Cromarty va fer un bot i, amb un moviment convulsiu, en agafar la mà de Phileas Fogg, va notar que hi tenia un ganivet obert.

En aquell moment la multitud va trontollar. La dona havia caigut de nou en la torpor provocada per les fumerades de cànem. Va passar entre els faquirs, que l’escortaven amb vociferacions religioses.

Phileas Fogg i els seus companys, afegint-se a les darreres fileres de la gentada, la seguiren.

Dos minuts després, arribaven a la vora del riu i s’aturaven a menys de cinquanta passes de la foguera on hi havia estirat el cos del rajà. En la mitja obscuritat, van veure la víctima totalment inerta, estirada al costat del cadàver del seu espòs.

Després algú va aproximar-hi una torxa, i la fusta, impregnada d’oli, es va encendre ràpidament.

En aquell moment, sir Francis Cromarty i el guia van retenir Phileas Fogg, que, en un excés de follia generosa, es llançava cap a la foguera…

Però Phileas Fogg ja els havia repel·lit, quan de sobte l’escena va canviar. Un crit de terror va ressonar. I tota la multitud va llançar-se a terra, espantada.

Així doncs, el vell rajà no era mort. Tothom va veure com s’incorporava, com si fos un fantasma, i es carregava la dona als braços, i baixava de la foguera enmig dels remolins de vapors que li donaven una aparença espectral.

Els faquirs, els guàrdies, els sacerdots, presos d’un sobtat terror, no s’atrevien a alçar els ulls i mirar aquell prodigi!

La víctima inanimada passà entre la gent sobre els braços vigorosos que la duien i sense que semblés pesar. Mr. Fogg i sir Francis Cromarty s’havien quedat drets. El parsi havia girat el cap, i Passapertot, sens dubte, no estava menys estupefacte…!

Així, el ressuscitat va arribar fins al lloc on eren Mr. Fogg i sir Francis Cromarty, i va dir ràpidament:

—Toquem el dos!

Era Passapertot en persona qui s’havia esmunyit fins a la foguera, enmig de la fumerada espessa! Era Passapertot qui, aprofitant la foscor, havia arrabassat la dona de les urpes de la mort! Era Passapertot qui, fent el seu paper amb audàcia i fortuna, passava pel mig de l’espant general.

Un instant després, tots quatre desapareixien pel bosc, i l’elefant se’ls emportava amb un trot ràpid. Tanmateix, uns crits, uns clams i fins i tot una bala, que va travessar el barret de Mr. Fogg, els van informar que l’engany havia estat descobert.

En efecte, al damunt de la foguera en flames destacava ara el cos del vell rajà. Els sacerdots, recuperats de l’esglai, s’havien adonat que s’acabava de produir un segrest.

Immediatament s’havien precipitat cap al bosc. Els guàrdies els havien seguit. Van disparar, però els segrestadors fugien ràpidament i, en pocs instants, es trobaven fora de l’abast de les bales i de les fletxes.





XIV


En el qual Phileas Fogg baixa tota l’admirable vall del Ganges sense ni tan sols pensar a veure-la

Havien aconseguit dur a terme aquell agosarat segrest. Una hora després, Passapertot encara reia del seu èxit. Sir Francis Cromarty havia donat la mà a l’intrèpid xicot. El seu amo li havia dit «Bé!», la qual cosa, en boca del gentleman, equivalia a una alta aprovació. Passapertot havia respost que tot l’honor era del seu amo. Ell només havia tingut una «pensada», i reia pensant que, per alguns instants, ell, Passapertot, ex-gimnasta, exsergent de bombers, havia estat el vidu d’una dona encisadora, un vell rajà embalsamat!

Pel que fa a la jove hindú, no havia tingut consciència del que havia passat. Embolicada amb les mantes, reposava dintre d’un dels sellons.

Mentrestant, l’elefant, guiat amb gran seguretat pel parsi, avançava ràpidament pel bosc encara fosc. Quan ja feia una hora que havien deixat la pagoda de Pillaji, travessava una immensa plana.

A les set van fer una parada. La jove hindú seguia en un estat de prostració completa. El guia li va fer beure uns glops d’aigua i de brandy, però la influència de l’estupefaent que li havien administrat encara es perllongava.

Sir Francis Cromarty, que coneixia els efectes de l’embriagament produït per la inhalació de vapors de cànem, no considerava que la situació fos inquietant.

El restabliment de la jove hindú no preocupava el brigadier general, però, en canvi, no en veia l’avenir amb la mateixa tranquil·litat. No va dubtar a dir a Phileas Fogg que si Mrs. Auda es quedava a l’Índia, tornaria a caure inevitablement a les mans dels seus botxins. Aquells energúmens tenien contactes a tota la península, i malgrat la policia anglesa, trobarien la manera de capturar la seva víctima, tant si era a Madràs, com a Bombai o a Calcuta. I sir Francis, com a prova del que deia, explicava un cas del mateix estil que havia passat no feia gaire. Ell era de l’opinió que la jove no estaria segura fins que no abandonés l’Índia.

Phileas Fogg va respondre que tindria en compte aquelles observacions i que ja hi pensaria.

Cap a les deu, el guia va anunciar l’estació d’Allahabad, des d’on continuava la via fèrria interrompuda. Des d’allí els trens cobreixen la distància que separa Allahabad de Calcuta en menys d’un dia i una nit.

Així doncs, Phileas Fogg podia arribar a temps per agafar un vaixell que no sortia fins l’endemà, 25 d’octubre, a les dotze del migdia, en direcció a Hong Kong.

La jove hindú va ser aposentada en una cambra de l’estació. Passapertot va rebre l’encàrrec d’anar a comprar-li diversos productes per a la higiene, roba, xal, abric, etc., tot el que trobés. El seu amo li atorgava un crèdit il·limitat.

Passapertot va anar-se’n immediatament i va recórrer els carrers de la ciutat. Allahabad, la ciutat de Déu, és una de les més venerades de l’Índia per la seva situació, a la confluència de dos rius sagrats, el Ganges i el Jumna, les aigües dels quals atreuen peregrins de tota la península. És ben sabut que, segons les llegendes del Ramaiana, l’aigua del Ganges brolla del cel i, gràcies a Brahma, baixa a la terra.

Mentre feia les compres, Passapertot va poder veure tota la ciutat, antigament defensada per un fort magnífic que ha passat a ser una presó de l’estat. Ja no hi quedava comerç ni indústria, en aquella ciutat antigament industrial i comercial. Passapertot, que buscava endebades una botiga de moda, com si estigués a Regent Street, a poques passes de Farmer and Co., només va poder trobar el que necessitava a casa d’un revenedor, un vell jueu exigent: un vestit de tela escocesa, un abric ample i una magnífica pellissa de pell de llúdria, pels quals no va dubtar a pagar setanta-cinc lliures. Després, amb aire triomfant, va tornar a l’estació.

Mrs. Auda començava a tornar en si. Els efectes del tractament al qual l’havien sotmesa els sacerdots de Pillaji es dissipaven a poc a poc, i els seus bells ulls recuperaven tota la dolçor hindú.

Quan Uzaf Uddaul, el rei-poeta, celebra els encants de la reina d’Ahmehnagara, s’expressa així: «La cabellera lluent, dividida en dues parts iguals, enquadra els contorns harmoniosos de les galtes delicades i blanques, brillants de netedat i de frescor. Les celles d’eben tenen la forma i la força de l’arc de Kama, déu de l’amor, i sota les pestanyes llargues i sedoses, a la pupil·la negra dels ulls grans i límpids, neden com als llacs sagrats de l’Himàlaia els reflexos més purs de la llum celestial. Fines, iguals i blanques, les dents resplendeixen entre els llavis somrients, com gotes de rosada en el si mig clos d’una flor de magraner. Les gracioses orelles de corbes simètriques, les mans vermelles, els petits peus bombats i tendres com gemmes de lotus, brillen amb l’esclat de les perles més boniques de Ceilan, dels diamants de Golconda. La cintura prima i lleugera, que es pot rodejar amb una sola mà, realça la corba arrodonida dels malucs i la riquesa del bust, on la joventut en flor exhibeix els tresors més perfectes, i, sota els plecs sedosos de la túnica, sembla haver estat modelada en argent pur amb la mà divina de Vicvacarma, l’etern escultor».

Sense tota aquesta oratòria, però, n’hi ha prou de dir que Mrs. Auda, la vídua del rajà de Bundelkund, era una dona encisadora en l’accepció més europea de la paraula. Parlava un anglès molt pur, i el guia no havia exagerat en afirmar que aquella jove parsi havia estat transformada per l’educació.

El tren estava a punt de sortir de l’estació d’Allahabad. El parsi esperava. Mr. Fogg li va pagar el preu convingut, sense ni un farthing de més. Això va sorprendre una mica Passapertot, que sabia tota la devoció que el seu amo sentia pel guia. El parsi havia arriscat la vida voluntàriament en l’aventura de Pillaji i més endavant, si els hindús ho descobrien, li seria difícil escapar de la seva venjança.

Quedava també la qüestió de Kiuni. Què en farien, d’un elefant que els havia costat tan car?

Phileas Fogg ja havia trobat una solució a aquest problema.

—Parsi —va dir al guia—, has estat servicial i abnegat. He pagat el teu servei, però no la teva abnegació. Vols aquest elefant? És teu.

Els ulls del guia brillaven.

—És una fortuna el que em doneu, honorable senyor! —va exclamar.

—Accepta’l, guia —va respondre Mr. Fogg—, i encara seré jo el teu deutor.

—Enhorabona! —va exclamar Passapertot—. Accepta’l, amic. Kiuni és un animal llest i coratjós!

I, anant cap a l’animal, li va oferir uns trossets de sucre, mentre li deia:

—Té, Kiuni, té, té!

L’elefant va emetre un grunyit de satisfacció. Va agafar Passapertot per la cintura i enrotllant-lo amb la trompa, el va aixecar enlaire. Passapertot, sense cap astorament, va fer una carícia a l’animal, que el va tornar a terra amb gran cura, i l’estreta de trompa del valerós Kiuni va ser corresposta per un cop de mà del valerós jove.

Una estona més tard, Phileas Fogg, sir Francis Cromarty i Passapertot, instal·lats en un confortable vagó, en el qual Mrs. Auda ocupava la millor plaça, viatjaven a tot vapor cap a Benarés.

Vuitanta milles separaven, a tot estirar, aquesta ciutat d’Allahabad, i les van cobrir en dues hores.

Durant el trajecte, la jove hindú va tornar totalment en si; els vapors ensopidors del hang s’havien dissipat.

I quina va ser la seva sorpresa en trobar-se al railway, en aquell compartiment, vestida amb roba europea, enmig de viatgers que li eren totalment desconeguts!

Des d’un bon principi, els seus companys li van prodigar cures i la van reanimar amb algunes gotes de licor. A continuació el brigadier general li va explicar la història. Va insistir en l’abnegació de Phileas Fogg, que no havia dubtat a jugar-se la vida per salvar-la, i en el desenllaç de l’aventura, gràcies a la imaginació i l’audàcia de Passapertot.

Mr. Fogg el va deixar dir sense pronunciar una sola paraula. Passapertot, tot avergonyit, no parava de dir «no té importància!».

Mrs. Auda va donar les gràcies efusivament als seus salvadors, més amb llàgrimes que amb paraules. Els bonics ulls, millor que no pas els llavis, van ser els intèrprets del seu agraïment. Després els pensaments se l’endugueren a les escenes del sutty, la seva mirada tornava a veure aquella terra índia on tants de perills l’esperaven encara, i es va estremir de terror.

Phileas Fogg va entendre el que passava al cap de Mrs. Auda i, per tranquil·litzar-la, li va oferir d’acompanyar-la a Hong Kong, on podria quedar-se fins que el cas passés a l’oblit.

Mrs. Auda va acceptar l’oferiment amb reconeixement. Precisament, a Hong Kong hi vivia un parent seu, parsi com ella, que era un dels principals negociants d’aquella ciutat, que és totalment anglesa, malgrat que ocupa un punt de la costa xinesa.

Quan passava mitja hora de les dotze, el tren parava a l’estació de Benarés. Les llegendes bramàniques diuen que aquesta ciutat ocupa el mateix lloc que l’antiga Casi, que estava suspesa en l’espai, entre el zenit i el nadir, com la tomba de Mahoma. Però en aquella època més realista, Benarés, l’Atenes de l’Índia, segons que diuen els orientalistes, reposava ben prosaicament a terra, i Passapertot va poder entreveure un instant les cases de maons, les cabanes de canya, que li conferien un aspecte d’absoluta desolació, sense cap color local.

Era allà on havia de quedar-se sir Francis Cromarty. Les tropes que l’esperaven acampaven a unes quantes milles al nord de la ciutat. El brigadier general va acomiadar-se de Phileas Fogg, desitjant-li tot l’èxit possible, i li va recomanar de repetir aquell viatge d’una manera menys original, però més profitosa. Mr. Fogg va prémer lleugerament els dits del seu company. Els compliments de Mrs. Auda foren més afectuosos. Mai no oblidaria el que devia a sir Francis Cromarty. Passapertot va ser honorat amb una veritable encaixada de mà per part del brigadier general. Molt emocionat, va demanar-li on i quan podria fer alguna cosa per a ell. A continuació es van separar.

A partir de Benarés, la via fèrria seguia en part la vall del Ganges. A través dels vidres del vagó, amb un temps bastant clar, apareixia el paisatge variat del Behar, després muntanyes verdes, camps d’ordi, de blat i de blat de moro, rius i estanys poblats per al·ligàtors verdosos, pobles ben agençats, i boscos encara verdejants. Alguns elefants i zebús amb una gran gepa anaven a banyar-se a les aigües del riu sagrat. I també, tot i que l’estiu havia passat i la temperatura ja era freda, grups d’hindús dels dos sexes anaven a acomplir pietosament les seves santes ablucions.

Aquells fidels, enemics acarnissats del budisme, són fervents partidaris de la religió bramànica, que s’encarna en tres persones: Vixnu, la divinitat solar; Xiva, la personificació divina de les forces naturals, i Brahma, el mestre suprem dels sacerdots i dels legisladors. Però amb quins ulls Brahma, Xiva i Vixnu devien veure aquesta Índia, a hores d’ara «britanitzada», quan algun steamboat passava renillant i destorbant les aigües sagrades del Ganges, i espantava les gavines que volaven per la superfície, les tortugues que pul·lulaven pels marges, i els devots estirats a les ribes!

Tot aquell panorama va desfilar com un llamp, i sovint un núvol de vapor blanc en tapava els detalls. Els viatgers amb prou feines van poder veure el fort de Chunar, a vint milles al sud-est de Benarés, una antiga fortificació dels rajàs del Behar; Ghazepur i les seves importants fàbriques d’aigua de rosa; la tomba de lord Cornwallis, que s’eleva sobre la riba esquerra del Ganges; la vila fortificada de Buxar; Patna, una gran ciutat industrial i comercial, on hi ha el principal mercat d’opi de l’Índia; Monghir, una vila més que europea, tan anglesa com Manchester o Birmingham, coneguda per les seves foneries de ferro, les fàbriques d’eines de tall i d’armes blanques, les altes xemeneies de la qual omplien d’un fum negre el cel de Brahma, un autèntic cop de puny al país dels somnis!

Després va caure la nit i, enmig dels udols dels tigres, dels óssos i dels llops que fugien davant de la locomotora, el tren va passar a tota velocitat, i no es va veure res de les meravelles de Bengala, ni de Golconda, ni de Gur en ruïnes, ni Murshedabad, que antigament havia estat capital, ni Burdwan, ni Hugly, ni Chandernagor, aquell punt francès del territori hindú, on Passapertot hauria sentit l’orgull de veure onejar la bandera de la seva pàtria. Finalment, a les set del matí, arribaren a Calcuta. El vaixell amb destinació a Hong Kong no llevava l’àncora fins al migdia. Així doncs, Phileas Fogg tenia cinc hores davant d’ell.

Segons el seu itinerari, el gentleman havia d’arribar a la capital de les Índies el 25 d’octubre, vint-i-tres dies després d’haver sortit de Londres, i hi arribava el dia previst. Per tant, no duia ni avantatge ni retard. Malauradament, els dos dies que havia guanyat entre Londres i Bombai s’havien perdut, ja sabem com, en aquella travessa de la península índia, però cal suposar que Phileas Fogg no se’n penedia.





XV


On la bossa dels banknotes es descarrega d’uns quants milers de lliures més

El tren s’havia aturat a l’estació. Passapertot va baixar del primer del vagó, seguit de Mr. Fogg, que va ajudar la seva jove companya a posar el peu a l’andana. Phileas Fogg tenia previst anar directament al vaixell de Hong Kong, per tal d’instal·lar-hi confortablement Mrs. Auda, de qui no volia separar-se, mentre estigués en aquell país tan perillós per a ella.

En el moment en què Mr. Fogg es disposava a sortir de l’estació, un policeman se li va acostar i digué:

—Senyor Phileas Fogg?

—Sóc jo.

—Aquest home és el vostre criat? —va afegir el policeman assenyalant Passapertot.

—Sí.

—Feu el favor de seguir-me tots dos.

Mr. Fogg no va fer cap moviment que traís el menor senyal de sorpresa. Aquell agent era un representant de la llei i, per a qualsevol anglès, la llei és sagrada. Passapertot, amb els seus costums francesos, va voler demanar explicacions, però el policeman el va tocar amb la baqueta, i Phileas Fogg li va fer senyal d’obeir.

—Aquesta jove dama ens pot acompanyar? —va preguntar Mr. Fogg.

—Us pot acompanyar —va respondre el policeman.

El policeman va acompanyar Mr. Fogg, Mrs. Auda i Passapertot cap un palkighari, una espècie de vehicle de quatre rodes i quatre places. Es van posar en marxa. Ningú no va dir res en tot el trajecte, que va durar uns vint minuts.

De primer, el vehicle va travessar el «barri negre», amb els carrers estrets, vorejats de cabanes, on formiguejava una població cosmopolita, bruta i esparracada; a continuació va passar pel barri europeu, embellit per cases d’obra, ombres de cocoters i avingudes, que ja omplien, malgrat l’hora matinal, cavallers elegants i magnífics carruatges.

El palkighari va aturar-se al davant d’un edifici d’aparença senzilla, que no semblava estar destinat a funcions domèstiques. El policeman va fer baixar els seus presoners —realment se’ls podia dir aquest nom—, i els va conduir a una cambra amb reixes a les finestres, tot dient-los:

—A dos quarts de nou compareixereu davant del jutge Obadiah.

A continuació va retirar-se i va tancar la porta.

—Ves per on, estem detinguts! —va exclamar Passapertot mentre es deixava caure en una cadira.

Mrs. Auda es va dirigir immediatament a Mr. Fogg, intentant inútilment que la seva veu no traís l’emoció:

—Senyor, cal que m’abandoneu! Us busquen per culpa meva! És per haver-me salvat!

Phileas Fogg es va limitar a respondre que no era possible. Detingut per l’assumpte del sutty. Inadmissible! Com gosarien presentar-se els demandants? Devia haver-hi alguna confusió. Mr. Fogg va afegir que, en qualsevol cas, ell no abandonaria la jove hindú i que la duria a Hong Kong.

—Però el vaixell surt a les dotze! —va observar Passapertot.

—Abans de les dotze embarcarem —va ser la resposta de l’impassible gentleman.

Va afirmar-ho amb tanta claredat, que Passapertot no va poder evitar de pensar: «I tant que sí! Té raó, abans de les dotze serem a bord!». Però no les tenia pas totes.

A dos quarts de nou, la porta de l’habitació es va obrir. El policeman va reaparèixer, i va fer passar els presoners a la cambra veïna. Era una sala d’audiència, que un públic bastant nombrós, compost per europeus i indígenes, ja omplia.

Mr. Fogg, Mrs. Auda i Passapertot s’assegueren en un banc col·locat de cara als seients reservats al magistrat i a l’escrivà.

El magistrat, el jutge Obadiah, va entrar alguns instants després, seguit de l’escrivà. Era un home gros i tot rodó. Va agafar una perruca que penjava d’un clau i se la va posar ràpidament.

—La primera causa —va dir. I va tocar-se el cap—. Ep! Aquesta no és pas la meva perruca!

—Teniu raó, senyor Obadiah, és la meva —va respondre l’escrivà.

—Estimat senyor Oysterpuf, com voleu que un jutge pugui dictar una bona sentència amb la perruca d’un escrivà!

Es va produir l’intercanvi de perruques. Durant els preliminars, Passapertot bullia d’impaciència, i tenia la sensació que l’agulla del rellotge de l’audiència anava increïblement de pressa.

—La primera causa —va repetir el jutge Obadiah.

—Phileas Fogg? —va dir l’escrivà.

—Sóc aquí —respongué Mr. Fogg.

—Passapertot?

—Present! —respongué Passapertot.

—Bé! —va dir el jutge Obadiah—. Fa dos dies que se us busca per tots els trens de Bombai.

—Però, de què som acusats? —va cridar Passapertot, impacient.

—Ara ho sabreu —va respondre el jutge.

—Senyor —va dir aleshores Mr. Fogg—, jo sóc ciutadà anglès, i tinc dret…

—Us ha faltat alguna consideració? —va demanar Mr. Obadiah.

—En absolut.

—Bé! Que passin els demandants.

Després d’haver donat l’ordre el jutge, la porta es va obrir, i un uixer va fer entrar tres sacerdots hindús.

—Això mateix! —va murmurar Passapertot—. Els bàrbars que volien cremar la nostra jove dama!

Els sacerdots es van quedar drets davant del jutge, i l’escrivà va llegir en veu alta una denúncia per sacrilegi, formulada contra el senyor Phileas Fogg i el seu criat, acusats d’haver violat un lloc sagrat per la religió bramànica.

—Ho heu sentit bé? —va demanar el jutge a Phileas Fogg.

—Sí, senyor —va respondre Mr. Fogg mentre consultava el rellotge—, i reconec la meva culpabilitat.

—Ah! Us confesseu culpable…?

—Em confesso culpable, i espero que aquests tres sacerdots confessin per la seva banda el que volien fer a la pagoda de Pillaji.

Els sacerdots es van mirar. Semblava que no entenien res de les paraules de l’acusat.

—I tant! —va reclamar impetuosament Passapertot—. A la pagoda de Pillaji, on anaven a cremar la seva víctima!

Nova estupefacció dels sacerdots, i profunda sorpresa del jutge Obadiah.

—Quina víctima? —va demanar—. Cremar, qui? Al bell mig de Bombai?

—Bombai? —va exclamar Passapertot.

—És clar. No ens referim a la pagoda de Pillaji, sinó a la pagoda de Malebar Hill, a Bombai.

—I com a prova, heus ací les sabates del profanador —va afegir l’escrivà, posant un parell de sabates sobre la taula.

—Les meves sabates! —va exclamar Passapertot que, enormement sorprès, no va poder retenir aquella involuntària exclamació.

Podem imaginar la confusió que va produir-se en el cap de l’amo i del criat. Havien oblidat l’incident de la pagoda de Bombai, i era allò que els duia davant del magistrat de Calcuta.

Efectivament, l’agent Fix havia calculat el profit que podia obtenir d’aquell desafortunat afer. Havia retardat la seva sortida dotze hores per tal de reunir-se amb els sacerdots de Malebar Hill; els havia promès uns danys i perjudicis considerables, sabent perfectament que el govern anglès es mostrava molt sever amb aquest tipus de delicte. Després, amb el tren següent, els havia llançat darrere les passes del sacríleg. Tanmateix, a causa del temps emprat en el deslliurament de la jove vídua, Fix i els hindús havien arribat a Calcuta abans que Phileas Fogg i el seu criat, que els magistrats, avisats per telegrama, havien d’haver detingut en baixar del tren. Cal fer-se càrrec de la decepció de Fix quan va saber que Phileas Fogg no havia arribat a la capital de l’Índia. Degué creure que el seu lladre havia baixat en una de les estacions del Peninsular Railway i s’havia refugiat a les províncies septentrionals. Amb una gran inquietud, Fix el va esperar a l’estació durant vint-i-quatre hores. I l’alegria que va tenir quan, aquell mateix matí, el va veure baixar del tren, en companyia, això sí, d’una dona jove, la presència de la qual no es podia explicar. Immediatament va fer que un policeman li anés al darrere, i heus ací com Mr. Fogg, Passapertot i la vídua del rajà del Bundelkund foren conduïts davant del jutge Obadiah.

I si Passapertot hagués estat menys preocupat pel seu incident, hauria vist, en un racó de la sala d’audiència, el detectiu, que seguia el debat amb un interès fàcil de comprendre, ja que a Calcuta, igual que a Bombai o a Suez, li faltava el mandat d’arrest.

Mentrestant, el jutge Obadiah havia aixecat acta de la confessió de culpabilitat que s’havia escapat a Passapertot, que hauria donat tot el que tenia per empassar-se aquelles imprudents paraules.

—Reconeixeu la vostra culpabilitat en els fets? —va dir el jutge.

—La reconec —va respondre fredament Mr. Fogg.

—Atès que —va continuar el jutge—, atès que la llei anglesa vol protegir amb igualtat i rigorosament totes les religions dels pobles de l’Índia, i vist que el delicte ha estat confessat pel senyor Passapertot, convençut d’haver violat amb peu sacríleg el terra de la pagoda de Malebar Hill, a Bombai, el dia 20 d’octubre, condemno l’esmentat Passapertot a quinze dies de presó i a una multa de tres-centes lliures.

—Tres-centes lliures? —va exclamar Passapertot, que l’única cosa que l’afectava de debò era la multa.

—Silenci! —féu l’uixer amb un cop de veu.

—I —va afegir el jutge Obadiah—, vist que no està materialment provat que no hi hagi hagut connivència entre el criat i l’amo, i que en tot cas aquest últim ha de responsabilitzar-se dels fets i accions d’un servidor al seu servei, la llei reté Phileas Fogg i el condemna a vuit dies de presó i a cent cinquanta lliures de multa. Escrivà, crideu una altra causa!

Fix, al seu racó, experimentava una inexplicable satisfacció. Phileas Fogg detingut vuit dies a Calcuta! Era més temps del que calia perquè arribés el mandat.

Passapertot estava abatut. Aquella condemna arruïnava el seu amo. Una aposta de vint mil lliures perduda, i tot perquè, com un autèntic babau, havia entrat amb sabates a aquella maleïda pagoda.

Phileas Fogg, tan amo de si mateix com si aquella condemna no l’hagués concernit, ni tan sols havia arrufat les celles. Però en el moment en què l’escrivà anunciava una altra causa, es va aixecar i va dir:

—Sol·licito el pagament d’una fiança.

—És el vostre dret —va respondre el jutge.

Fix va sentir un calfred a l’esquena, però va recuperar la tranquil·litat en sentir que el jutge, «vista la condició d’estrangers de Phileas Fogg i del seu amo», fixava la fiança per cada un d’ells en l’enorme quantitat de mil lliures.

Això sortiria a Phileas Fogg per dues mil lliures, si no complia la pena.

—La pago —va dir el gentleman.

I, de la bossa que duia Passapertot, va treure un paquet de banknotes, que va dipositar a la taula de l’escrivà.

—Aquests diners se us tornaran en sortir de la presó —va dir el jutge—. Mentrestant quedeu lliures sota fiança.

—Veniu —va dir Phileas Fogg al seu criat.

—Doncs, almenys, que em tornin les sabates! —va exclamar Passapertot amb un gest de ràbia.

Li van tornar les sabates.

—Mira que m’han sortit cares! —va murmurar—. Més de mil lliures cada una! I al damunt em fan mal!

Passapertot, completament afligit, va seguir Mr. Fogg, que havia ofert el braç a la jove dama. Fix conservava l’esperança que el seu lladre no seria capaç d’abandonar aquella quantitat de dues mil lliures i que compliria els vuit dies de presó. Així doncs, va disposar-se a seguir-los.

Mr. Fogg va agafar un cotxe, al qual pujaren també Mrs. Auda i Passapertot. Fix va córrer al darrere del cotxe, que va aturar-se al cap de poc en un dels molls de la ciutat.

El Rangoon estava atracat a mitja milla, amb el pavelló de partença hissat a l’extrem del pal. Tocaven les onze. Mr. Fogg encara tenia una hora. Fix el va veure embarcar-se en un canot amb Mrs. Auda i el seu criat. El detectiu va donar un cop de peu a terra.

—El molt canalla! —va exclamar—. Se’n va! Dues mil lliures sacrificades! Pròdig com un lladre! Ah! El perseguiré fins a l’altra punta de món, si cal; però, al pas que va, haurà gastat tots els diners del robatori!

L’inspector de policia tenia raons fundades per fer aquella reflexió. Efectivament, des que havia sortit de Londres, entre despeses de viatge i primes, la compra de l’elefant, fiances i multes, Phileas Fogg havia sembrat pel seu camí més de cinc mil lliures, i el tant per cent de la quantitat recuperada, corresponent als detectius, anava disminuint.





XVI


On Fix no sembla conèixer les coses de què li parlen

El Rangoon, un dels vaixells que la Companyia Peninsular i Oriental té en servei als mars de la Xina i del Japó, era un steamer de ferro, amb hèlix, amb un tonatge brut de mil set-centes setanta tones, i una força nominal de quatre-cents cavalls. Igualava el Mongolia en velocitat, però no pas en confort. Mrs. Auda no va estar tan ben instal·lada com hauria desitjat Phileas Fogg. Al cap i a la fi, no era més que una travessa de tres mil cinc-centes milles, o sigui d’onze a dotze dies, i la jove no es mostrà com una passatgera difícil.

Durant els primers dies d’aquesta travessa, Mrs. Auda va fer una coneixença més àmplia amb Phileas Fogg. En tot moment, ella li demostrava el seu agraïment. El flegmàtic gentleman l’escoltava amb la més extrema fredor, si més no aparentment, sense que una entonació o un gest revelessin la més lleugera emoció. Ell s’ocupava que no li faltés res a la jove. A determinades hores anava regularment, si no a parlar amb ella, sí a escoltar-la. Ell observava envers la persona de Mrs. Auda els deures de l’educació més estricta, però amb la mateixa gràcia i impressibilitat que un autòmat, els moviments del qual haguessin estat concebuts per a aquest ús. Mrs. Auda no sabia ben bé què pensar, però Passapertot ja li havia descrit una mica l’excèntrica personalitat del seu amo. Li havia explicat la juguesca que impulsava aquell gentleman a fer la volta al món. Mrs. Auda havia somrigut; però, al cap i a la fi, li devia la vida, i el seu salvador no podia perdre-hi res si ella el veia a través del seu agraïment.

Mrs. Auda va corroborar la narració que el guia hindú els havia fet de la seva història. En efecte, ella era de la raça que gaudia de més consideració de totes les races indígenes de l’Índia. Molts comerciants parsis han fet grans fortunes a l’Índia, en el negoci del cotó. Un d’ells, sir James Jejeebhoy, va rebre un títol de noble per part del govern anglès, i Mrs. Auda era familiar d’aquell ric personatge que vivia a Bombai. És més, a Hong Kong ella aniria precisament a casa d’un cosí de sir Jejeebhoy, l’honorable Jejee. L’acolliria i la protegiria? No podia pas afirmar-ho. Mr. Fogg li va respondre que no havia d’inquietar-se i que tot s’arreglaria matemàticament. Aquesta va ser la paraula que va emprar.

Entenia la dama aquell horrible adverbi? No se sap. Tanmateix, els seus grans ulls es fixaven en els de Mr. Fogg, els seus grans ulls «límpids com els llacs sagrats de l’Himàlaia»! Però l’intractable Fogg, més tibat que mai, no semblava disposat a llançar-se al llac.

La primera part de la travessa del Rangoon va dur-se a terme en condicions excel·lents. El temps permetia la navegació. Tota la part de la immensa badia que els mariners anomenen «els braços del Bengala» es mostrà favorable a la marxa del vaixell. El Rangoon no va tardar a arribar a Gran Andaman, la principal illa del grup, que la pintoresca muntanya de Saddle Peak, de dos mil quatre-cents peus, anuncia des de ben lluny als navegants.

Van vorejar bastant a prop de la costa. Els salvatges papús de l’illa no van aparèixer. Són uns éssers situats a l’últim grau de l’escala humana, que erròniament han estat considerats antropòfags.

La panoràmica d’aquelles illes era esplèndida. Immenses palmeres nanes, arques, canyes de bambú, moscada, tecs, mimoses gegants, falgueres arborescents, ocupaven el primer pla, i al darrere es perfilava l’elegant silueta de les muntanyes. A la costa pul·lulaven milers de precioses salanganes, els nius de les quals constitueixen un dels menjars més apreciats a l’Imperi Celeste. Però tot aquell variat espectacle, que les illes Andaman oferien a les mirades dels viatgers, va passar ràpid, i el Rangoon es va encaminar cap a l’estret de Malacca, que li donaria accés als mars de la Xina.

Què feia durant la travessa l’inspector Fix, que per mala sort s’havia vist embarcat en un viatge de circumnavegació? A Calcuta va deixar instruccions perquè el mandat, si finalment arribava, li fos enviat a Hong Kong, i va poder embarcar-se a bord del Rangoon sense ser vist per Passapertot. Esperava poder dissimular la seva presència fins a l’arribada del vaixell, ja que li hauria estat difícil d’explicar per què es trobava a bord, sense despertar les sospites de Passapertot, que devia pensar que s’havia quedat a Bombai. Però es va veure obligat a relacionar-se de nou amb l’honest jove per la pròpia lògica de les circumstàncies. Com? Ara ho veurem.

Totes les esperances, tots els desitjos de l’inspector de policia, estaven concentrats en un únic punt del món, Hong Kong, perquè el vaixell parava massa poc temps a Singapur per poder operar en aquella ciutat. La detenció s’havia de produir a Hong Kong, perquè, si no, el lladre se li escaparia, per dir-ho d’alguna manera, per sempre més.

Hong Kong encara era terra anglesa, però era l’última que hi havia en l’itinerari. Més enllà, la Xina, el Japó o Amèrica oferien un refugi bastant segur per al senyor Fogg. A Hong Kong, si finalment rebia el mandat d’arrest al darrere del qual anava evidentment, Fix detendria Fogg i el lliuraria a la policia local. Cap dificultat. Però, passat Hong Kong, un simple mandat d’arrest no seria suficient. Li caldria una acta d’extradició, i això vol dir retards, lentitud, obstacles de tot tipus, que el bandit aprofitaria per escapar definitivament.

Si l’operació fracassava a Hong Kong, li seria, si no impossible, almenys molt difícil reprendre-la amb alguna possibilitat d’èxit.

«Així doncs», es repetia Fix durant les llargues hores que passava tancat a la cabina, «així doncs, o bé el mandat és a Hong Kong i detinc el meu home, o bé no hi és, i aquest cop hauré de retardar a qualsevol preu la seva marxa. He fallat a Bombai, he fallat a Calcuta! Si no me’n surto a Hong Kong, perdré la bona reputació! Ho he d’aconseguir, costi el que costi. Però com m’ho podria fer per retardar, si fos necessari, la marxa d’aquest maleït Fogg?».

Com a últim recurs. Fix estava decidit a explicar la veritat a Passapertot, a dir-li qui era aquell amo que ell servia i del qual estava segur que no era còmplice. Passapertot, en conèixer la veritat, tindria por de veure’s implicat en l’afer i, sens dubte, es posaria a favor seu. Però, de tota manera, era una solució arriscada, que només podia emprar-se si fallaven totes les altres. N’hi hauria prou amb una sola paraula de Passapertot al seu amo perquè l’afer quedés compromès irrevocablement.

L’inspector de policia estava extraordinàriament preocupat, quan la presència de Mrs. Auda a bord del Rangoon, en companyia de Phileas Fogg, li va obrir noves perspectives.

Qui era aquella dona? Quin cúmul de circumstàncies l’havien convertit en l’acompanyant de Fogg? Evidentment, la trobada s’havia produït entre Bombai i Calcuta. Però a quin punt de la península? Era l’atzar el culpable que s’haguessin trobat Phileas Fogg i la jove viatgera? O bé, al contrari, no seria que el gentleman havia planejat aquell viatge a través de l’Índia amb l’objectiu de trobar-se amb aquella persona encisadora? Perquè ho era molt, d’encisadora! Fix s’hi havia fixat bé a la sala d’audiència del tribunal de Calcuta.

És comprensible que l’agent estigués intrigat fins a tal punt. Es va preguntar si al darrere d’aquell afer no hi hauria un segrest criminal. Sí! Devia ser això! Aquella idea es va incrustar en el cervell de Fix, i va adonar-se de tot el partit que podia treure d’aquella circumstància. Tant si aquella dona era casada com si no ho era, s’havia produït un segrest, i a Hong Kong podria crear tants problemes al segrestador que aquest no podria sortir-se’n simplement amb diners.

Però no calia esperar que el Rangoon arribés a Hong Kong. Aquell Fogg tenia el detestable costum de saltar d’un vaixell a l’altre i, abans que la qüestió fos atacada, podia passar que ja fos lluny.

Per tant, era important avisar les autoritats angleses i informar del pas del Rangoon abans del desembarcament. Això seria la cosa més fàcil del món, ja que el vaixell feia escala a Singapur, i Singapur està unida a la costa xinesa per un fil telegràfic.

No obstant això, abans d’actuar i per operar amb més seguretat, Fix estava decidit a interrogar Passapertot. Sabia que no era gens difícil fer parlar aquell noi, i va prendre la decisió de sortir de l’amagatall on havia estat fins ara. No hi havia temps per perdre. Era 30 d’octubre, i l’endemà mateix el Rangoon havia de fer escala a Singapur.

Aquell mateix dia, Fix va sortir de la seva cabina i va pujar a coberta amb la intenció d’abordar Passapertot fingint la més gran sorpresa. Passapertot passejava per la proa, quan l’inspector es va precipitar cap a ell, exclamant:

—Vós al Rangoon!

—El senyor Fix és a bord! —va respondre Passapertot, totalment sorprès, reconeixent el seu company de travessia amb el Mongolia—. Com és això? Us deixo a Bombai, i us torno a trobar camí de Hong Kong! També esteu fent la volta al món?

—No, no —va respondre Fix—, tinc la intenció de quedar-me a Hong Kong com a mínim uns quants dies.

—Ah! —va dir Passapertot, que va semblar estranyat per un instant—. Què ho fa, que no us hagi vist a bord des que vàrem salpar de Calcuta?

—No em trobava bé…, un lleuger mareig… He estat al llit a la meva cabina… El golf de Bengala no em prova tant com l’oceà Índic. I el vostre amo, Mr. Phileas Fogg?

—Està perfecte, i tan puntual com el seu itinerari! Ni un sol dia de retard! Ah, senyor Fix! Vós encara no ho sabeu, això, però tenim amb nosaltres una jove dama.

—Una jove dama? —va respondre l’agent, que fingia perfectament no saber a què es referia el seu interlocutor.

Passapertot el va posar ràpidament al corrent de la història. Li va explicar l’incident de la pagoda de Bombai, l’adquisició de l’elefant per dues mil lliures, l’aventura del sutty, el rescat d’Auda, la condemna del tribunal de Calcuta, la llibertat sota fiança. Fix, que coneixia l’última part de les incidències, feia veure que ho ignorava tot, i Passapertot es recreava en la narració dels fets davant d’un oient que li mostrava tant d’interès.

—Però, el vostre amo té la intenció de dur aquesta jove a Europa? —va preguntar Fix.

—No, senyor Fix! Nosaltres l’acompanyarem fins a casa d’un familiar seu, un ric negociant de Hong Kong.

«Res a fer!», es deia interiorment el detectiu dissimulant la decepció.

—Una copa de ginebra, senyor Passapertot?

—Em ve molt de gust, senyor Fix. Hem de celebrar la nostra trobada a bord del Rangoon!





XVII


On es tracta de diverses coses durant la travessa de Singapur a Hong Kong

Des d’aquell dia, Passapertot i el detectiu es van trobar freqüentment, però l’agent va mantenir una extrema reserva envers el seu company, i no va intentar fer-lo parlar. Solament una o dues vegades va veure de lluny Mr. Fogg, a qui li agradava quedar-se al gran saló del Rangoon, per fer companyia a Mrs. Auda, o per jugar al whist, seguint l’invariable costum.

Pel que fa a Passapertot, meditava seriosament sobre el singular atzar que havia posat Fix en el camí del seu amo una altra vegada. I, en efecte, un no podia evitar d’estranyar-se’n. Aquell gentleman, molt amable i servicial, d’això no n’hi havia cap dubte, que troba primer a Suez, que embarca al Mongolia, que desembarca a Bombai, on diu que es queda, que troba de nou al Rangoon, fent la ruta de Hong Kong, en una paraula, seguint pas a pas l’itinerari de Mr. Fogg, valia la pena pensar-hi. Hi havia una coincidència ben estranya. Què pretenia aquell Fix? Passapertot s’hauria jugat les babutxes —que havia conservat conscienciosament— que Fix marxaria de Hong Kong al mateix temps que ells, i probablement amb el mateix vaixell.

Encara que Passapertot hi hagués pensat durant un segle, mai no hauria endevinat quina era la missió que havia estat encarregada a l’agent. Mai no hauria imaginat que Phileas Fogg fos perseguit, igual que un lladre, al voltant del globus terrestre. Però, com que forma part de la naturalesa humana donar explicacions a les coses, vegem com Passapertot, sobtadament il·luminat, va interpretar la presència constant de Fix i, realment, la interpretació era bastant plausible. Segons ell. Fix no podia ser altra cosa que un agent enviat a seguir Mr. Fogg pels seus col·legues del Reform Club, per tal de constatar que el viatge es feia correctament fent la volta al món, seguint l’itinerari convingut.

«És clar! És clar!», es repetia el xicot, tot orgullós de la seva perspicàcia. «És un espia que aquells gentlemen ens han posat al darrere! Això no és jugar net! Un home tan recte, tan honorable! Fer-lo espiar per un agent! Ah! Senyors del Reform Club, això ho pagaran car!».

Passapertot, tot i que estava encantat de la descoberta, va decidir no dir-ne res al seu amo, per por que no se sentís ferit per la desconfiança mostrada pels seus adversaris. Però va prometre’s a si mateix rifar-se de Fix quan es presentés l’ocasió, amb indirectes i sense comprometre’s.

El dimecres, 30 d’octubre, a la tarda, el Rangoon embocava l’estret de Malacca, que separa la península del mateix nom de les terres de Sumatra. Uns illots muntanyosos molt escarpats, molt pintorescos, tapaven la gran illa a la vista dels passatgers.

L’endemà, a les quatre del matí, el Rangoon, amb mig dia d’anticipació respecte a l’horari previst, feia escala a Singapur, per tal de proveir-se de carbó.

Phileas Fogg va anotar aquest avanç a la columna de l’haver, i, aquesta vegada, va baixar a terra, acompanyant Mrs. Auda, que havia manifestat el desig d’anar a passejar unes quantes hores.

Fix, a qui qualsevol acció de Fogg semblava sospitosa, el va seguir sense deixar-se veure. Passapertot, que reia in petto en veure la maniobra de Fix, anà a fer les compres ordinàries.

L’illa de Singapur ni és gran, ni imposa per l’aspecte. Li falten les muntanyes, és a dir, els perfils. Però, no obstant la magror, té el seu encant. És un parc creuat per boniques carreteres. Un preciós carruatge, enganxat a dos cavalls elegants importats de Nova Holanda, transportà Mrs. Auda i Phileas Fogg per un jardí de palmeres de fullatge resplendent i de clavellers d’espècia, amb clau format a la poncella entreoberta. Allí els arbustos de pebrers substituïen les bardisses espinoses dels camps europeus; els sagús, unes grans falgueres de brancatge superb variaven l’aspecte d’aquella regió tropical; les mirístiques amb el fullam envernissat saturaven l’aire d’un perfum penetrant. Als boscos, no hi mancaven els micos, en bandes bellugadisses i ganyoteres, ni potser tampoc els tigres a les jungles. Si algú preguntés estranyat com és que en aquesta illa, relativament tan petita, els terribles predadors no han estat extingits completament, se li respondria que vénen de Malacca, nedant a través de l’estret.

Després d’haver fet un recorregut de dues hores, Mrs. Auda i el seu acompanyant, que mirava una mica sense veure, van tornar a la ciutat, una vasta aglomeració de cases pesants i aixafades, envoltades de jardins encisadors on creixen mangos, pinyes tropicals i les millors fruites del món.

A les deu tornaven al vaixell, naturalment després d’haver estat seguits, sense que ni ho sospitessin, per l’inspector, que també havia hagut de llogar un vehicle.

Passapertot els esperava a la coberta del Rangoon. El coratjós jove havia comprat una dotzena de mangos, grossos com pomes mitjanes, de color marró fosc per fora, d’un vermell ben viu per dintre, amb un fruit blanc que, en fondre’s entre els llavis, procura als autèntics gormands un plaer sense parió. Passapertot no va poder estar-se de regalar-los a Mrs. Auda, que li ho va agrair amb molta gràcia.

A les onze, el Rangoon, un cop acabada l’operació de proveïment, amollava les amarres i, algunes hores més tard, els passatgers perdien de vista les altes muntanyes de Malacca, als boscos de les quals es refugien els tigres més bonics de la terra.

Mil tres-centes milles aproximadament separen Singapur de l’illa de Hong Kong, un petit territori anglès separat de la costa xinesa. Phileas Fogg tenia previst fer-les en un màxim de sis dies, per tal d’agafar a Hong Kong el vaixell que sortia el 6 de novembre en direcció a Yokohama, un dels principals ports del Japó.

El Rangoon anava molt carregat. A Singapur hi havien embarcat molts viatgers, hindús, ceilandesos, xinesos, malais, portuguesos, els quals, majoritàriament, ocupaven les segones places.

El temps, que fins aleshores havia estat bastant bo, va canviar amb el darrer quart de lluna. Va haver-hi maregassa. De vegades el vent bufava fort, però per sort venia del sud-est, cosa que afavoria la marxa de l’steamer. Quan era manejable, el capità feia hissar el velam. El Rangoon, aparellat com a bergantí, navegava sovint amb els dos cavims i la trinqueta, i anava més ràpid per la doble acció del vapor i del vent. Aquesta situació, d’onatge curt i de vegades molt pesat, el va obligar a costejar per Annam i la Contxinxina.

Però la culpa era més del Rangoon que no pas de la mar, i els passatgers, la majoria dels quals es van posar malalts, el van responsabilitzar d’aquesta eventualitat.

En efecte, els vaixells de la Companyia Peninsular, que fan el servei dels mars de la Xina, tenen un seriós defecte de construcció. La relació entre el calat amb càrrega i el buc estava mal calculada i, en conseqüència, oferien molt poca resistència al mar. El seu volum, tancat, impenetrable per a l’aigua, és insuficient. Van «negats», per emprar l’expressió marinera i, com a resultat d’aquesta disposició, només calen alguns cops de mar, que caiguin a coberta, per modificar-ne la marxa. Així doncs, aquests vaixells són molt inferiors, potser no pel que fa a motor i aparell evaporador, però sí en construcció, respecte als models de les Messageries françaises, com l’Impératrice i el Cambodge. Mentre que, segons els càlculs dels enginyers, aquests últims poden embarcar un pes d’aigua igual al seu propi pes abans de sotsobrar, els vaixells de la Companyia Peninsular, el Golgonda, el Corea i el Rangoon, no poden embarcar una sisena part del seu pes sense anar-se’n al fons.

Per aquesta raó, quan feia mal temps calia prendre grans precaucions.

De vegades s’havia de posar la capa a poc vapor. Aquest fet era una pèrdua de temps que no semblava afectar gens Phileas Fogg, però que irritava en gran manera Passapertot, que acusava el capità, el maquinista, la Companyia, i maleïa tothom que s’embarca en el transport de viatgers. Potser la idea d’aquell llum de gas que cremava a compte seu a la casa de Saville Row accentuava la seva impaciència.

—Si que teniu pressa per arribar a Hong Kong! —li va comentar un dia el detectiu.

—Molta pressa! —va respondre Passapertot.

—Creieu que Mr. Fogg té pressa per agafar el vaixell de Yokohama?

—Una pressa increïble.

—Ara ja us creieu aquest singular viatge al voltant del món?

—Totalment! I vostè, senyor Fix?

—Jo? No, jo no m’ho crec!

—Comediant! —va respondre Passapertot fent-li l’ullet amb complicitat.

Aquella paraula va deixar pensatiu l’agent. El qualificatiu el va inquietar sense que sabés ben bé per què. L’havia descobert el francès? No sabia què pensar. Però com hauria pogut esbrinar Passapertot la seva qualitat de detectiu, que ell mantenia en secret? Però era clar que el que li havia dit anava amb segones intencions.

Un altre dia, el jove va anar encara més lluny, sense poder retenir-se. No podia aguantar-se la llengua.

—Escolteu, senyor Fix —va preguntar al seu company amb un to maliciós—, quan haguem arribat a Hong Kong, tindrem la desgràcia de deixar-vos-hi?

—Doncs —va respondre Fix bastant confós—, no ho sé…! Pot ser que…

—Ah! —va dir Passapertot—, si ens acompanyéssiu, per mi seria formidable! Vejam, un agent de la Companyia Peninsular no pot quedar-se a mig camí! Primer només anàveu fins a Bombai, i d’aquí a poc sereu a la Xina. Amèrica no és lluny, i Amèrica és a un pas d’Europa.

Fix va mirar-se atentament el seu interlocutor, que li posava la cara més amable del món, i va optar per prendre-s’ho de broma. Però Passapertot, que estava inspirat, li va preguntar si la representació de vaixells, reportava gaire, aquella feina seva.

—Sí i no —respongué Fix sense parpellejar—. Hi ha bons i mals negocis. Però ja us podeu imaginar que no em pago jo els viatges.

—Oh! Això ja m’ho pensava! —va exclamar Passapertot, rient cada cop més.

Després d’haver conclòs la conversa, Fix va tornar a la seva cabina i va reflexionar. Evidentment l’havien descobert. D’una manera o d’una altra, el francès havia reconegut la seva qualitat de detectiu. Havia advertit el seu amo? Quin paper tenia en tot allò? Era còmplice o no ho era? S’havia destapat l’afer i, en conseqüència, havia fracassat? L’agent va passar unes hores difícils. A estones creia que tot estava perdut, però també esperava que Mr. Fogg ignorés la situació, i no acabava de decidir quina actitud calia adoptar.

Mentrestant, s’havia restablert la calma al seu cervell, i va prendre la resolució d’actuar amb franquesa amb Passapertot. Si no es produïen les condicions desitjades per detenir Fogg a Hong Kong, i si Fogg es disposava a deixar, aquesta vegada definitivament, el territori anglès, ell, Fix, li ho explicaria tot a Passapertot. O bé el criat era el còmplice de l’amo —i aleshores l’amo ho sabia tot, i en tal cas l’afer quedava definitivament compromès— o bé el criat no tenia res a veure amb el robatori, i aleshores li interessaria separar-se del lladre.

Aquesta era doncs la situació dels dos homes, i per sobre d’ells Phileas Fogg planejava amb la seva majestuosa indiferència. Ell duia a terme racionalment la seva òrbita al voltant del món, sense inquietar-se pels asteroides que gravitaven a l’entorn.

Mentrestant, en les proximitats hi havia, segons l’expressió dels astrònoms, un astre inquietant que hauria pogut produir certes pertorbacions al cor del gentleman. Però no! L’encant de Mrs. Auda no entrava en acció, amb gran sorpresa de Passapertot, i les pertorbacions, en cas d’haver-n’hi, haurien estat més difícils de calcular que les d’Urà, que van donar peu al descobriment de Neptú.

Sí! Cada dia que passava allò constituïa un motiu d’estranyesa per a Passapertot, que llegia tant d’agraïment envers el seu amo als ulls de la jove dama! Decididament Phileas Fogg només tenia el cor que calia per comportar-se heroicament, però no amorosament! Quant a les preocupacions sobre les probabilitats d’èxit d’aquell viatge, no n’hi havia el mínim rastre. Passapertot, en canvi, vivia constantment angoixat. Un dia, recolzat a la barana de l’engine room, mirava la potent maquinària que s’accelerava, quan en un violent moviment de capficalls l’hèlix embogí fora de l’aigua. Aleshores el vapor fugia per les vàlvules, cosa que va provocar la còlera del digne jove.

—No estan prou carregades, aquestes vàlvules! —va exclamar—. No avancem! Ja estem arreglats amb aquests anglesos! Si fos un vaixell americà, potser saltaríem, però segur que anirem més de pressa!





XVIII


En el qual Phileas Fogg, Passapertot i Fix, cadascun pel seu costat, es dediquen als seus assumptes

Durant els últims dies de la travessa, el temps fou bastant dolent. Va girar-se un fort vent que, fixat a la part del nord-oest, va dificultar la marxa del vaixell. El Rangoon, massa inestable, es balancejava considerablement, i els passatgers tenien tot el dret d’enfurismar-se contra aquelles llargues i enutjoses onades que el vent aixecava.

Durant els dies 3 i 4 de novembre va haver-hi una espècie de tempesta. La borrasca va agitar el mar amb vehemència. El Rangoon va haver de posar la capa durant mig dia, mantenir-se amb només deu voltes d’hèlix, per tal de poder tallar les onades. Totes les veles havien estat lligades, i els ormejos encara xiulaven enmig de les ràfegues.

La velocitat del vaixell, tal com podem imaginar, va disminuir notablement, i es calculava que s’arribaria a Hong Kong amb vint hores de retard sobre l’hora prevista, i fins i tot més, si la tempesta no amainava.

Phileas Fogg assistia a aquell espectacle d’una mar furiosa, que semblava lluitar directament contra ell, amb l’habitual impassibilitat. El rostre no se li va enfosquir ni un sol instant, tot i que un retard de vint hores podia comprometre el seu viatge, perquè li faria perdre la sortida del vaixell de Yokohama. Però aquell home sense nervis no sentia ni impaciència ni enuig. Semblava realment que aquella tempesta entrava en el seu programa, que ja estava prevista. Mrs. Auda, que va parlar d’aquell contratemps amb el seu acompanyant, el va trobar tan calmat com abans.

Fix no veia les coses amb els mateixos ulls, sinó al contrari. Aquella tempesta el complaïa. És més, la seva satisfacció no hauria tingut límits si el Rangoon s’hagués vist obligat a esquivar el temporal. Tots aquells retards li convenien, perquè obligarien Mr. Fogg a romandre uns quants dies a Hong Kong. Per fi, el cel, amb les ràfegues i les borrasques, s’aliava amb ell. No es trobava gaire bé, però no hi feia res! No li importaven les nàusees i, quan el cos se li recargolava per culpa del mareig, l’esperit exultava amb una immensa satisfacció.

És fàcil imaginar la còlera mal dissimulada que sentia Passapertot mentre va durar el mal temps. Fins aleshores tot havia anat tan bé! La terra i l’aigua semblaven sentir devoció pel seu amo. Steamers i railways l’obeïen. El vent i el vapor s’unien per facilitar el viatge. Havia sonat l’hora de les desil·lusions? Passapertot, com si les vint mil lliures haguessin de sortir de la seva butxaca, era un manyoc de nervis. Aquella tempesta el desesperava, aquella ràfega l’enfurismava i hauria fuetejat de bon grat aquella mar desobedient! Pobre xicot! Fix va tenir cura d’amagar-li la satisfacció personal que sentia, i va fer bé, perquè si Passapertot hagués endevinat la joia oculta de Fix, Fix hauria passat un mal moment.

Mentre va durar la borrasca, Passapertot va ser a la coberta del Rangoon. No hauria pogut quedar-se a baix; grimpava a l’arboradura; sorprenia la tripulació i ajudava en tot, amb la destresa d’un simi. Cent vegades va interrogar el capità, els oficials, els mariners, que no podien evitar de riure en veure un xicot tan tabalot. Passapertot volia saber a qualsevol preu quant de temps duraria la tempesta. Li deien que depenia del baròmetre, que no es decidia a pujar. Passapertot va sacsejar el baròmetre, però no servia de res, ni les batzegades, ni les injúries que proferia contra l’irresponsable instrument.

El temporal per fi va amainar. L’estat de la mar va canviar en el transcurs del 4 de novembre. El vent va girar dos quarts al sud, i va tornar a ser favorable.

Passapertot es va asserenar amb el temps. Els cavims i les veles baixes van poder ser hissades, i el Rangoon va seguir la seva ruta a una velocitat meravellosa.

No obstant això, no es podia recuperar tot el temps perdut. Calia rendir-se a l’evidència. La terra no es va albirar fins al dia 6, a les cinc del matí. L’itinerari de Phileas Fogg preveia l’arribada del vaixell el dia 5, i no arribaven fins al 6. És a dir, que duien vint-i-quatre hores de retard, i haurien perdut per força la sortida cap a Yokohama.

A les sis, el pilot va pujar a bord del Rangoon i va instal·lar-se al pont, per tal de dirigir la nau pels canalissos fins al port de Hong Kong.

Passapertot es moria de ganes d’interrogar-lo, de demanar-li si el vaixell de Yokohama havia sortit de Hong Kong. Però no gosava, perquè s’estimava més conservar una mica d’esperança fins al darrer instant. Havia confiat les seves inquietuds a Fix, el qual, amb gran astúcia, mirava de consolar-lo, dient-li que Mr. Fogg aconseguiria agafar el proper vaixell, cosa que mortificava Passapertot.

Però si Passapertot no va decidir-se a interrogar el pilot, Mr. Fogg, després d’haver consultat el seu Bradshaw, va preguntar a l’esmentat pilot si sabia quan sortia un vaixell de Hong Kong cap a Yokohama.

—Demà, amb la marea del matí —va respondre el pilot.

—Ah! —féu Mr. Fogg, sense manifestar cap sorpresa.

Passapertot, que era allí, hauria fet un petó al pilot, a qui Fix hauria volgut torçar el coll.

—Quin nom du aquest steamer —va preguntar Mr. Fogg.

—El Carnatic —va respondre el pilot.

—No era ahir que havia de salpar?

—Sí, senyor, però van haver de reparar una de les calderes, i s’ha ajornat la sortida fins demà.

—Moltes gràcies —va respondre Mr. Fogg, que amb el seu pas automàtic va baixar de nou al saló del Rangoon.

Passapertot va agafar la mà del pilot i l’estrenyé vigorosament mentre li deia:

—Vós, pilot, vós sou un home valent!

De ben segur que el pilot no va saber mai per què les seves respostes li van valer aquella demostració efusiva d’amistat. Amb un cop de xiulet, va pujar de nou al pont i va dirigir el vaixell pel mig d’aquella flota de joncs, de tankas, de barques de pescadors, d’embarcacions de tota classe, que omplien els canals estrets de Hong Kong.

A la una, el Rangoon era al moll i els passatgers desembarcaven.

En aquella circumstància, l’atzar havia afavorit Phileas Fogg, s’havia de reconèixer. Si no hagués estat necessari reparar-ne les calderes, el Carnatic hauria salpat el 5 de novembre, i els viatgers amb destinació al Japó haurien hagut d’esperar vuit dies la sortida del vaixell següent. Certament, Mr. Fogg duia vint-i-quatre hores de retard, però aquell retard no podia repercutir negativament en la resta del viatge.

En efecte, l’steamer que feia el trajecte de Yokohama a San Francisco travessant el pacífic estava en correspondència directa amb el vaixell de Hong Kong, i no podia marxar abans que l’altre no hagués arribat. Evidentment, duria vint-i-quatre hores de retard a Yokohama, però, durant els vint-i-dos dies que dura la travessa del Pacífic, seria fàcil recuperar-les. En definitiva, Phileas Fogg anava vint-i-quatre hores tard, segons les previsions del programa, trenta-cinc dies després d’haver sortit de Londres.

Com que el Carnatic no sortia fins l’endemà al matí a les cinc, Mr. Fogg tenia setze hores davant seu per ocupar-se dels seus assumptes, és a dir, dels que concernien Mrs. Auda.

En desembarcar, va oferir el braç a la jove i la va conduir cap a un palanquí. Va demanar als portadors que li indiquessin un hotel, i ells li van proposar l’Hotel del Club. El palanquí es va posar en marxa, seguit de Passapertot i, vint minuts després, va arribar a destinació.

Van reservar una suite per a la jove, i Phileas Fogg va ocupar-se que no li faltés res. A continuació, va dir a Mrs. Auda que es posaria immediatament a buscar aquell familiar amb qui havia de quedar-se a Hong Kong. També va donar l’ordre a Passapertot de quedar-se a l’hotel fins que ell tornés, per tal que la jove dama no es quedés sola.

El gentleman va fer-se dur a la Borsa. Allà segur que coneixerien un personatge com l’honorable Jejee, que era un dels comerciants més rics de la ciutat.

Efectivament, el corredor a qui es va adreçar Mr. Fogg coneixia el negociant parsi. Però feia dos anys que ja no vivia a la Xina. Després d’haver fet fortuna, s’havia establert a Holanda, li semblava, fet que, d’altra banda, s’explicava per les nombroses relacions que havia tingut amb aquell país en el curs de la seva existència comercial.

Phileas Fogg va tornar a l’Hotel del Club. Va demanar immediatament permís per ser rebut per Mrs. Auda i, sense cap altre preàmbul, li va comunicar que l’honorable Jejee ja no residia a Hong Kong, i que segurament vivia a Holanda.

De primer antuvi Mrs. Auda no va respondre. Va passar-se la mà pel front, i va reflexionar alguns instants. Després, amb la seva veu dolça, va dir:

—Què he de fer, senyor Fogg?

—És molt senzill —va respondre el gentleman—. Venir a Europa.

—Però no puc abusar…

—No abuseu en absolut, i la vostra presència no altera en res el meu programa… Passapertot?

—Senyor? —va respondre Passapertot.

—Aneu al Carnatic, i reserveu tres cabines.

Passapertot, encantat de continuar el viatge amb la companyia de la jove, que trobava plena de gràcies, va sortir immediatament de l’Hotel del Club.





XIX


On Passapertot sent un interès massa viu pel seu amo, i el que se’n segueix

Hong Kong no és més que un illot que, pel tractat de Nanquín, després de la guerra de 1842, va passar a ser possessió d’Anglaterra. En uns quants anys, el geni colonitzador de la Gran Bretanya havia fundat una ciutat important i havia construït un port, el port Victoria. Aquesta illa està situada a la desembocadura del riu Canton, i seixanta milles solament la separen de la ciutat portuguesa de Macao, situada a l’altra riba. Hong Kong havia de vèncer necessàriament Macao en una lluita comercial i ara la major part del trànsit comercial xinès s’opera per la ciutat anglesa. Els docks, els hospitals, els wharfs, els magatzems, una catedral gòtica, un government house, carrers pavimentats, tot faria pensar que una de les ciutats comercials dels comtats de Kent o de Surrey, travessant l’esfera terrestre, havia sortit en aquell punt de la Xina, quasi als antípodes.

Passapertot, amb les mans a les butxaques, va anar cap al port Victoria, mirant els palanquins, els carretons amb vela, encara populars a l’Imperi Celeste, i tota aquella multitud de xinesos, de japonesos i d’europeus, que s’aglomerava pels carrers. Amb petites diferències, era com si el xicot estigués a Bombai, a Calcuta o a Singapur. Hi ha com una cadena de ciutats angleses al voltant del món.

Passapertot va arribar al port Victoria. Allà, a la desembocadura del riu Canton, es veia un formigueig de naus de totes les nacions, angleses, franceses, americanes, holandeses, vaixells de guerra i comercials, naus japoneses o xineses, joncs, sampans, tankas i, fins i tot, barques-flor que formaven parterres flotants sobre les aigües.

Mentre passejava, Passapertot va observar un cert nombre d’indígenes vestits de groc, tots ells d’edat molt avançada. A la barberia on havia entrat per fer-se tallar els cabells a la xinesa, el barber, que parlava anglès bastant bé, li havia explicat que tots aquells vells tenien com a mínim vuitanta anys, i que a aquella edat tenien el privilegi d’anar vestits amb robes de color groc, que és el color imperial. Passapertot ho va trobar còmic, sense saber gaire bé per què.

Ben afaitat, va dirigir-se al moll d’embarcament del Carnatic, on va veure Fix que passejava amunt i avall, cosa que no el va sorprendre en absolut. El rostre de l’inspector de policia reflectia una viva consternació.

«Ves per on!», va pensar Passapertot, «els gentlemen del Reform Club tenen problemes!».

I es va acostar a Fix amb un somriure satisfet, fent veure que no s’adonava de l’aire de preocupació del seu company.

L’agent tenia bones raons per renegar contra la mala sort infernal que el perseguia. L’ordre d’arrest no hi era! Era evident que l’ordre viatjava al darrere d’ell, i no podria atrapar-lo si no sojornava uns quants dies en aquella ciutat. Ara bé, Hong Kong era el darrer territori anglès de l’itinerari, i el senyor Fogg se li escaparia definitivament si no aconseguia retenir-lo.

—I així, senyor Fix, us heu decidit a venir amb nosaltres fins a Amèrica? —va demanar Passapertot.

—Sí —va respondre Fix, prement les dents.

—Apa doncs! —va exclamar Passapertot, amb una sonora rialla—. Estava segur que no podríeu separar-vos de nosaltres. Anem a reservar el bitllet!

I tots dos entraren a les oficines dels transports marítims i van reservar cabines per a quatre persones.

L’empleat els va informar que les reparacions del Carnatic s’havien acabat, i que, per aquesta raó, el vaixell salparia aquell vespre mateix a les vuit, i no pas l’endemà al matí, tal com havia estat anunciat.

—Molt bé! —va respondre Passapertot—, això convé al meu amo. Vaig a avisar-lo.

En aquell moment, Fix va prendre una resolució extrema. Va decidir explicar-ho tot a Passapertot. Seria potser l’única manera de retenir Phileas Fogg alguns dies a Hong Kong. En sortir de l’oficina, Fix va proposar al seu company d’anar a refrescar-se la gola en una taverna. Passapertot tenia temps. I va acceptar la invitació de Fix.

Al port hi havia una taverna. Tenia bon aspecte. Hi van entrar. Era una gran sala ben decorada, al fons de la qual hi havia estès un llit de campanya, ple de coixins. En aquell llit hi havia arrenglerats un cert nombre de dorments.

Una trentena de consumidors ocupaven les tauletes de jonc trenat de la sala gran. Uns quants buidaven pintes de cervesa anglesa —ale o porter—, d’altres bevien d’unes gerres de licors alcohòlics, ginebra o brandi. A més, la majoria fumaven unes llargues pipes de terrissa roja, reblertes de petites boletes d’opi mesclat amb essència de rosa. De tant en tant, algun fumador embriagat relliscava cap a sota la taula, i els empleats de l’establiment, agafant-lo pels peus i pel cap, el portaven al llit de campanya, al costat d’un confrare. Així, hi havia una vintena d’aquells borratxos, l’un al costat de l’altre, en l’últim grau de l’embrutiment.

Fix i Passapertot van adonar-se que havien entrat en un fumador freqüentat per aquells miserables, ximples, esprimatxats i idiotitzats, als quals la mercantil Anglaterra ven anualment dos-cents seixanta milions de francs d’aquella funesta droga que s’anomena opi. Quins milions més tristos, obtinguts d’un dels vicis més funestos de la naturalesa humana!

El govern xinès va intentar evitar-ne l’abús amb lleis severes, però endebades. De la classe rica, a la qual en principi estava formalment reservat l’ús de l’opi, aquest costum va passar a les classes inferiors, i no es van poder evitar els estralls. L’opi es fuma pertot arreu i a totes hores a l’Imperi Celeste. Homes i dones es lliuren a aquesta passió deplorable i, quan estan habituats a inhalar-ne, no poden passar-se’n sense experimentar unes horribles contraccions de l’estómac. Un gran consumidor pot fumar fins a vuit pipes per dia, però mor en cinc anys.

Així doncs. Fix i Passapertot havien entrat en un dels nombrosos fumadors que proliferen, fins i tot a Hong Kong, amb la idea de refrescar-se la gola. Passapertot no tenia diners, però acceptà de bon grat «l’amabilitat» del seu company, disposat a tornar-li el gest al moment oportú.

Van demanar dues ampolles de porto, a les quals el francès va fer gran honor, mentre Fix, més reservat, observava el seu interlocutor amb extrema atenció. Van parlar de diferents coses, i sobretot de l’excel·lent idea que havia tingut Fix d’embarcar-se al Carnatic. I parlant de l’steamer, que havia avançat la sortida unes quantes hores, Passapertot, quan les ampolles ja eren buides, va alçar-se per anar a avisar el seu amo.

Fix el va retenir.

—Un moment —va dir.

—Què voleu, senyor Fix?

—Us he de parlar de coses serioses.

—De coses serioses! —va exclamar Passapertot tot buidant unes gotes de vi que havien quedat al fons del seu got—. Ja en parlarem demà. Avui no tinc temps.

—Espereu —va respondre Fix—. Es tracta del vostre amo!

Passapertot, en sentir aquesta paraula, va mirar atentament el seu interlocutor.

L’expressió del rostre de Fix li va semblar estranya. Va asseure’s de nou.

—Què m’heu de dir? —va preguntar.

Fix va posar la mà sobre el braç del seu company i, abaixant la veu, li va preguntar:

—Heu descobert qui sóc?

—Ja ho crec! —va dir Passapertot somrient.

—Llavors us ho explicaré tot…

—Em sembla que ja ho sé tot, compare! I no exagero! En fi, expliqueu, expliqueu. Però abans deixeu-me que us digui que aquells gentlemen se’ls estan gastant inútilment!

—Inútilment? —va dir Fix—. Això aviat està dit! Es veu ben clar que vós no sabeu de quina xifra parlem!

—I tant que ho sé! —va respondre Passapertot—. Vint mil lliures.

—Cinquanta-cinc mil! —féu Fix, prement la mà del francès.

—Què? —va exclamar Passapertot—. Mr. Fogg ha estat capaç…! Cinquanta-cinc mil lliures…! Doncs, bé, amb més raó per no perdre ni un instant! —va afegir alçant-se novament.

—Cinquanta-cinc mil lliures! —va continuar Fix, que va forçar Passapertot a asseure’s un altre cop, després d’haver-se fet servir una botella de brandi—. I si tot em surt bé, guanyaré una prima de dues mil lliures. En voleu cinc-centes a condició d’ajudar-me?

—Ajudar-vos? —va protestar Passapertot amb els ulls desmesuradament oberts.

—Sí, ajudar-me a retenir el senyor Fogg a Hong Kong!

—Què us empatolleu? —féu Passapertot—. Com? No en tenen prou de fer seguir el meu amo i de dubtar de la seva lleialtat, que aquests gentlemen encara li volen crear obstacles? Se n’haurien d’avergonyir!

—Què voleu dir? —va preguntar Fix.

—Vull dir que és la més pura manca de delicadesa. Només cal que el desvalisin i li prenguin els diners directament de la butxaca!

—Doncs és justament el que esperem fer.

—Però, això és una emboscada! —es va horroritzar Passapertot, que s’anava animant sota la influència del brandi que li servia Fix i bevia sense adonar-se’n—. Una autèntica emboscada! Uns gentlemen! Uns col·legues! —Fix començava a no entendre res—. Uns col·legues! —exclamava Passapertot—. Membres del Reform Club! Sapigueu, senyor Fix, que el meu amo és un home honest i que, quan fa una aposta, pretén guanyar-la lleialment.

—Però, qui us penseu que sóc? —va preguntar Fix, clavant l’esguard en Passapertot.

—Punyeta! Un agent dels membres del Reform Club, amb la missió de controlar l’itinerari del meu amo, la qual cosa és particularment humiliant. Així doncs, tot i que, des de ja fa un quant temps, he descobert la vostra identitat, me n’he guardat prou de revelar-la a Mr. Fogg!

—Ell no en sap res…? —va preguntar vivament Fix.

—Res —va respondre Passapertot, buidant una altra vegada el got.

L’inspector de policia es va passar la mà pel front. Dubtava abans de reprendre la paraula. Què havia de fer? L’error de Passapertot semblava sincer, però dificultava encara més el seu pla. Era evident que aquell jove parlava amb una bona fe absoluta, i que de cap manera no era el còmplice del seu amo, tal com Fix hauria pogut témer.

«Doncs bé», va pensar, «si no n’és còmplice, m’ajudarà».

El detectiu havia pres una segona resolució. A més, no podia esperar més temps. Calia detenir Fogg a Hong Kong al preu que fos.

—Escolteu —va dir Fix amb veu concisa—. Escolteu-me bé. Jo no sóc el que us penseu, és a dir, un agent dels membres del Reform Club…

—Bah! —féu Passapertot, mirant-lo amb expressió burleta.

—Sóc un inspector de policia, encarregat d’una missió per a l’administració metropolitana…

—Vós…, inspector de policia?

—Sí, i us ho provaré. Aquestes són les meves credencials.

I l’agent, traient un paper de la butxaca, mostrà uns documents signats pel director de la policia central. Passapertot, desconcertat, mirava Fix, sense poder articular una paraula.

—La juguesca del senyor Fogg —va continuar Fix— no és més que un pretext que us heu empassat, vós i els seus col·legues del Reform Club, ja que li interessava estar segur de la vostra complicitat involuntària.

—Però, per què…? —va fer Passapertot.

—Escolteu. El passat 28 de setembre, es va cometre un robatori de cinquanta-cinc mil lliures al Banc d’Anglaterra per part d’un individu les senyes del qual van poder ser identificades. I aquestes senyes es corresponen tret per tret amb les del senyor Fogg.

—Vinga home! —va protestar Passapertot picant sobre la taula amb el seu robust puny—. El meu amo és l’home més honest del món.

—I vós què en sabeu? —va respondre Fix—. Si ni el coneixíeu! Vau entrar al seu servei el dia abans de marxar, i va anar-se’n precipitadament amb un pretext insensat, sense maletes, duent una important quantitat de banknotes! I vós voleu sostenir que és un home honrat?

—Sí! Sí! —repetia maquinalment el pobre xicot.

—Voleu que us detinguin per còmplice?

Passapertot s’havia agafat el cap amb les mans. Ja no se’l reconeixia. No gosava mirar l’inspector de policia. Phileas Fogg un lladre? Ell, el salvador d’Auda! L’home generós i valent! I tot indicava que hi havia presumpció contra ell. Passapertot intentava rebutjar les sospites que envaïen el seu esperit. Es negava a creure en la culpabilitat del seu amo.

—En fi, què voleu de mi? —va dir a l’agent de policia, contenint-se amb un esforç suprem.

—Vull el següent —va respondre Fix—. He seguit el senyor Fogg fins aquí, però encara no he rebut el mandat d’arrest que vaig demanar a Londres. Cal que m’ajudeu a retenir-lo a Hong Kong…

—Jo! Que us ajudi a…

—I ens repartirem la prima de dues mil lliures promeses pel Banc d’Anglaterra.

—Mai de la vida! —contestà Passapertot, que va voler aixecar-se i va caure enrere, sentint que la raó i les forces se li escapaven alhora.

—Senyor Fix —digué balbucejant—, encara que tot el que m’heu dit fos cert…, que el meu amo fos el lladre que busqueu…, la qual cosa jo nego…, jo he estat…, jo estic al seu servei…, jo l’he vist bo i generós… Trair-lo…, mai…, no, ni per tot l’or del món… Jo sóc d’un poble on no es fan aquestes coses…!

—Refuseu?

—Refuso.

—Imaginem que no he dit res —va respondre Fix— i bevem.

—Sí, bevem!

Passapertot se sentia envaït cada cop més per l’embriaguesa. Fix, que va comprendre que calia separar-lo costés el que costés del seu amo, va voler desempallegar-se’n. Al damunt de la taula hi havia unes pipes carregades d’opi. Fix en va posar una a la mà de Passapertot, que la va agafar, se la va acostar als llavis, l’encengué, va fer unes pipades, i va tornar a caure, amb el cap pesant sota la influència del narcòtic.

—En fi —digué Fix veient Passapertot aniquilat—, el senyor Fogg no rebrà a temps l’avís de la sortida del Carnatic i, si marxa, com a mínim ho farà sense aquest maleït francès!

A continuació va sortir, després d’haver pagat les consumicions.





XX


En el qual Fix entra directament en relació amb Phileas Fogg

Mentre s’estava produint aquell episodi que potser comprometria molt greument el seu avenir, Mr. Fogg, acompanyant Mrs. Auda, es passejava pels carrers de la ciutat anglesa. Des que Mrs. Auda havia acceptat l’oferta d’acompanyar-lo a Europa, havia hagut de pensar en tots els detalls que comportava un viatge tan llarg. Que un anglès com ell fes la volta al món amb una bossa de mà, encara; però una dona no podia emprendre una travessa d’aquelles característiques en les mateixes condicions. Això explica la necessitat de comprar vestits i altres objectes necessaris per al viatge. Mr. Fogg va fer-se’n càrrec amb la calma que el caracteritzava, i a totes les excuses o objeccions de la jove, confosa de tanta complaença, responia invariablement:

—És per interès del meu viatge, és dins del programa.

Un cop fetes les compres, Mr. Fogg i la jove dama van tornar a l’hotel i soparen el cobert, que estava meravellosament servit. Després Mrs. Auda, una mica cansada, va pujar a la seva cambra, no sense abans haver donat la mà «a l’anglesa» al seu impertorbable salvador.

L’honorable gentleman va quedar-se tot el vespre absort en la lectura del Times i de l’Illustrated London News.

Si hagués estat un home capaç de sorprendre’s d’alguna cosa, ho hauria estat de no veure aparèixer el seu criat a l’hora d’anar a dormir. Però, sabent que el vaixell de Yokohama no salpava de Hong Kong abans de l’endemà al matí, no es va preocupar més del compte.

L’endemà, Passapertot no va respondre quan Mr. Fogg el va cridar.

El que va pensar l’honorable gentleman en saber que el seu criat no havia tornat a l’hotel, ningú no ho hauria pogut dir.

Mr. Fogg es va limitar a agafar la bossa, va fer avisar Mrs. Auda i ordenà que fessin venir un palanquí.

Eren les vuit i la plena mar, que el Carnatic havia d’aprofitar per sortir dels canalissos, estava prevista per a dos quarts de deu.

Quan el palanquí va arribar a porta de l’hotel, Mr. Fogg i Mrs Auda van pujar a aquell confortable vehicle, i l’equipatge els seguí al darrere en un carretó.

Mitja hora més tard, els viatgers descendien al moll d’embarcament, on Mr. Fogg va assabentar-se que el Carnatic havia salpat el dia anterior.

Mr. Fogg, que comptava trobar, a la vegada, el vaixell i el seu criat, es va veure amb l’obligació de prescindir tant de l’un com de l’altre. Cap senyal de decepció es va poder apreciar al seu rostre i, com que Mrs. Auda el mirava amb inquietud, ell es va limitar a respondre:

—És un incident, senyora, res més que això.

En aquell moment, un personatge que l’observava amb atenció se li va acostar. Era l’inspector Fix, que el va saludar i li digué:

—Oi que vós, senyor, sou un dels passatgers del Rangoon, que va arribar ahir?

—Sí, senyor —va respondre fredament Mr. Fogg—, però no tinc l’honor…

—Excuseu-me, però em pensava que trobaria aquí el vostre criat.

—Vostè sap on és? —va demanar vivament la jove dama.

—Com? —va respondre Fix, fingint una gran sorpresa—, no és amb vostès?

—No —va respondre Mrs. Auda—. Des d’ahir, no ha reaparegut. Potser s’ha embarcat sense nosaltres a bord del Carnatic?

—Sense vostès, senyora…? —va respondre l’agent—. Però, perdoneu la indiscreció, havíeu d’embarcar en aquell vaixell?

—Sí, senyor.

—Jo també, senyora, i no sabeu el disgust que he tingut. El Carnatic, un cop va haver acabat les reparacions, va salpar de Hong Kong dotze hores abans sense avisar ningú, i ara caldrà esperar vuit dies per a la propera sortida!

En pronunciar les paraules «vuit dies», Fix sentia com el cor li saltava d’alegria. Vuit dies! Fogg retingut vuit dies a Hong Kong. Tindria temps de rebre l’ordre d’arrest. Finalment la sort s’havia aliat al costat del representant de la llei.

Però va rebre una galleda d’aigua freda quan va sentir que Phileas Fogg deia amb la seva veu tranquil·la:

—Al port de Hong Kong hi ha més vaixells, a més del Carnatic.

I Mr. Fogg, donant el braç a Mrs. Auda, es va dirigir cap als molls a la recerca d’un vaixell a punt de salpar. Fix, abatut, li anava al darrere. Era com si un fil l’unís a aquell home.

Tanmateix, la sort semblava que veritablement abandonava qui tan bé havia servit fins aleshores. Durant tres hores, Phileas Fogg va recórrer el port en tots els sentits, decidit, si calia, a noliejar una embarcació que el transportés a Yokohama. Però només va veure vaixells que carregaven o descarregaven i que, per tant, no podien aparellar. Fix va recuperar les esperances.

Mr. Fogg no es desesperava. Quan es disposava a continuar les recerques, encara que hagués d’anar fins a Macao, a l’avantport se li va acostar un mariner.

—L’honorable senyor busca un vaixell? —li va dir el mariner descobrint-se.

—Teniu un vaixell a punt per salpar?

—Sí, honorable senyor, un vaixell pilot, el número 43, el millor de la flotilla.

—Funciona bé?

—Entre vuit i nou milles, aproximadament. El senyor el vol veure?

—Sí.

—L’honorable senyor quedarà satisfet. Vol fer un passeig pel mar?

—No, un viatge.

—Un viatge?

—Podeu dur-nos a Yokohama?

El mariner, en sentir aquelles paraules, va quedar-se amb els braços penjant, els ulls esbatanats.

—L’honorable senyor té ganes de riure?

—No! He perdut el Carnatic, i he de ser el 14, a tot estirar, a Yokohama, per agafar el vaixell de San Francisco.

—Ho sento —respongué el mariner—, però és impossible.

—Us ofereixo cent lliures per dia, i una prima de dues-centes lliures si hi arribo a temps.

—És seriós, això? —va preguntar el mariner.

—Molt seriós —va respondre Mr. Fogg.

El mariner s’havia apartat. Mirava el mar, evidentment lluitant entre el desig de guanyar una quantitat enorme de diners i el temor d’aventurar-se tan lluny. Fix estava enormement angoixat.

Mentrestant, Mr. Fogg s’havia adreçat a Mrs. Auda.

—No tindreu por, senyora? —li va demanar.

—Amb vós, no, senyor Fogg —respongué la jove dama.

El pilot va anar una altra vegada cap al gentleman, fent giravoltar la gorra entre les mans.

—I bé, mariner? —va dir Mr. Fogg.

—Doncs bé, honorable senyor —va respondre el pilot—, no puc arriscar ni els meus homes, ni a mi, ni a vós mateix, en una travessa tan llarga en un vaixell de tot just vint tones, i en aquesta època de l’any. A més, no hi arribaríem a temps, perquè de Hong Kong a Yokohama hi ha mil sis-centes cinquanta milles.

—Només mil sis-centes —va dir Mr. Fogg.

—És el mateix. —Fix va respirar profundament—. Però —va afegir el pilot—, potser ho podríem arreglar d’una altra manera.

Fix no podia ni respirar.

—Com? —va demanar Phileas Fogg.

—Anant a Nagasaki, a l’extrem sud del Japó, mil cent milles, o a Xangai, a vuit-centes milles de Hong Kong. En aquest darrer cas no ens allunyaríem de la costa xinesa, la qual cosa seria un gran avantatge, i més, si tenim en compte que els corrents van cap al nord.

—Mariner —va respondre Phileas Fogg—, jo he de transbordar a Yokohama, i no pas a Xangai o a Nagasaki.

—I per què no? —va contestar el mariner—. El vaixell de San Francisco no surt de Yokohama. Fa escala a Yokohama i a Nagasaki, però el port de sortida és Xangai.

—Esteu segur del que dieu?

—N’estic segur.

—I quan surt de Xangai, aquest vaixell?

—El dia 11, a les set del vespre. És a dir, que tenim quatre dies al davant nostre. Quatre dies són noranta-sis hores, i a una mitjana de vuit milles per hora, si tenim el vent a favor, si s’aguanta de sud-est, si la mar està calmada, podrem fer les vuit-centes milles que ens separen de Xangai.

—I estaríeu llestos per sortir…

—D’aquí a una hora. El temps just de comprar queviures i d’aparellar.

—Tracte fet… Vós sou el patró del vaixell?

—Sí, John Bunsby, patró de la Tankadère.

—Voleu una paga i senyal?

—Si l’honorable senyor no hi té cap inconvenient.

—Tingueu, dues-centes lliures a compte… Senyor —va afegir Phileas Fogg adreçant-se a Fix—, si voleu aprofitar per…

—Senyor —va respondre Fix amb decisió—, anava a demanar-vos aquest favor.

—Bé. D’aquí a mitja hora serem a bord.

—Però aquell pobre noi… —digué Mrs. Auda, a qui la desaparició de Passapertot preocupava enormement.

—Faré per ell tot el que sigui possible de fer —va respondre Phileas Fogg.

I mentre Fix, nerviós, febrós, enrabiat, anava cap al vaixell pilot, tots dos anaren cap a la seu central de la policia de Hong Kong. Allí Phileas Fogg va donar les senyes de Passapertot, i va deixar una quantitat de diners suficient per repatriar-lo. La mateixa formalitat va ser duta a terme al consolat francès, i el palanquí, després d’haver passat per l’hotel a recollir les maletes, va dur els viatgers a l’avantport.

Tocaven les tres. El vaixell pilot número 43, amb la tripulació a bord i les provisions embarcades, estava a punt per aparellar.

La Tankadère era una petita goleta de vint tones, de proa estreta, molt desembarassada pels costats i molt allargada pel que fa a les línies d’aigua. Semblava un iot de curses. Els metalls brillants, la ferramenta galvanitzada, la coberta blanca com l’ivori, indicaven que el patró, John Bunsby, s’esforçava a mantenir-la en bon estat. Els dos pals s’inclinaven una mica cap endarrere. Duia cangrea, messana, trinqueta, flocs, espigues de masteler, i podia arriar una bandola per al vent que bufava pel darrere. Devia navegar meravellosament i, de fet, ja havia guanyat diversos premis en matches de vaixells pilot.

La tripulació de la Tankadère es componia del patró, John Bunsby, i de quatre homes. Eren mariners coratjosos que, fes el temps que fes, s’aventuraven a la recerca dels vaixells, i coneixien admirablement aquells mars. John Bunsby, un home d’uns quaranta-cinc anys, vigorós, de pell molt bruna, l’esguard viu, els trets de la cara enèrgics, segur d’ell mateix i que sabia el que duia entre mans, hauria inspirat confiança als més temorosos.

Phileas Fogg i Mrs. Auda van pujar a bord. Fix ja hi era. Per l’escotilla del darrere de la goleta, es baixava a una cambra quadrada. Les parets, per sobre d’un divan circular, formaven uns entrants que servien de catres. Al mig, hi havia una taula il·luminada per un llum pivotant. Era petita, però endreçada.

—Sento no poder oferir-vos res millor —va dir Mr. Fogg a Fix, que va inclinar-se sense respondre.

L’inspector de policia sentia com una mena d’humiliació d’aprofitar-se de l’amabilitat del senyor Fogg.

«Decididament», va pensar, «és un bandit ben educat, però és un bandit, al capdavall!».

A les tres i deu, van ser hissades les veles. El pavelló d’Anglaterra repicava a la punta de la goleta. Els passatgers seien a coberta. Mr. Fogg i Mrs. Auda van llançar una última mirada al moll, per si de cas Passapertot hi apareixia.

Fix no podia evitar una certa aprensió, perquè l’atzar hauria pogut guiar allà mateix el pobre noi que tan indignament havia tractat, i s’hauria produït un conflicte que no l’hauria afavorit gens. Però el francès no va aparèixer, i, sens dubte, l’embrutidor narcòtic el tenia encara sota la seva influència.

Finalment, seguint la direcció del patró John Bunsby, la Tankadère, que agafava el vent amb la cangrea, la messana i els flocs, va fer-se mar endins saltant sobre l’aigua.





XXI


On el patró de la Tankadère corre el gran risc de perdre una prima de dues-centes lliures

Aquell itinerari de vuit-centes milles, en una embarcació de vint tones, i sobretot en aquella època de l’any, era una expedició aventurada. Generalment aquells mars de la Xina són moguts, i estan exposats a cops de vent terribles, principalment durant els equinoccis, i encara eren a la primeria de novembre.

És ben clar que, per al mariner, hauria estat més avantatjós dur els passatgers fins a Yokohama, ja que estava pagat a tant el dia. Però hauria comès una gran imprudència intentant la travessa en aquelles condicions. De fet, ja era un acte d’audàcia, si no de temeritat, remuntar fins a Xangai. John Bunsby tenia confiança en la seva Tankadère, que s’aixecava per sobre l’onatge com una malva, i segurament no anava errat.

Durant les últimes hores del dia, la Tankadère va navegar pels canalissos capritxosos de Hong Kong i, navegant a marxa lenta o en la direcció del vent, es va comportar admirablement.

—Patró, no cal que insisteixi a dir-vos que hauríem d’anar amb tota la diligència possible —va dir Phileas Fogg en el moment en què la goleta era a alta mar.

—Que l’honorable senyor confiï en mi —va respondre John Bunsby—. En tema de veles, duem tot el que el vent permet. Les nostres espigues de masteler no ens farien navegar més ràpid, i només servirien per augmentar la càrrega i perjudicar la marxa.

—És la vostra feina, i no pas la meva, mariner, em refio de vós.

Phileas Fogg, amb el cos dret i les cames separades, en equilibri com un mariner, mirava sense bellugar-se la mar encrespada. La jove dama, asseguda a la popa, se sentia emocionada contemplant l’oceà, que començava a enfosquir-se pel crepuscle, que ella desafiava en una fràgil embarcació. Per damunt del seu cap es desplegaven les veles blanques, que la desplaçaven per l’espai com grans ales. La goleta, aixecada pel vent, semblava que volava per l’aire.

Va caure la nit. La lluna entrava en el primer quart, i la insuficient llum s’apagaria ben aviat en les bromes de l’horitzó. Els núvols venien de l’est i ja envaïen una part del cel.

El patró havia encès els llums de posició, precaució indispensable en aquells mars molt freqüentats a causa de la proximitat de la terra. Les topades d’embarcacions no eren rares i, a la velocitat a la qual navegaven, la goleta s’hauria partit amb el mínim xoc.

Fix era a la proa, pensatiu. Es mantenia al marge, perquè sabia que Fogg era poc parlador de mena. A més, li repugnava parlar amb aquell home del qual, però, acceptava els serveis. També pensava en l’avenir. Estava segur que el senyor Fogg no s’aturaria a Yokohama, i que agafaria el vaixell de San Francisco per tal d’arribar a Amèrica, on l’extensió d’aquell continent li garantiria la impunitat i la seguretat. El pla de Phileas Fogg li semblava que no podia ser més simple.

En lloc d’embarcar-se d’Anglaterra als Estats Units, com un lladre vulgar, aquell Fogg havia fet la volta travessant tres quartes parts del globus, per arribar al continent americà, on es cruspiria el milió del banc, després d’haver despistat la policia. I, un cop en territori de la Unió, què faria Fix? Deixaria escapar aquell home? No, i cent vegades no!, i fins que no obtingués un permís d’extradició, no se’n separaria ni un pam. Era el seu deure, i el compliria fins al final. En tot cas, s’havia produït una circumstància afortunada: Passapertot ja no estava amb el seu amo, i sobretot, després de les confidències de Fix, era important que amo i criat no es tornessin a veure mai més.

Phileas Fogg, per la seva banda, també pensava en el seu criat, desaparegut en circumstancies tan estranyes. Després d’haver considerat totes les possibilitats, no li semblava impossible que, a causa d’un malentès, el pobre noi s’hagués embarcat al Carnatic, en el darrer moment. Mrs. Auda, que trobava a faltar aquell honest servidor, al qual devia tant, era del mateix parer. Podria ser que el retrobessin a Yokohama, i, si el Carnatic l’hi havia portat, seria fàcil saber-ho.

Cap a les deu, la brisa va refrescar. Potser hauria estat prudent prendre rissos, però el patró, després d’haver observat l’estat del cel, va deixar el velam tal com estava. D’altra banda, la Tankadère portava bé la vela, ja que tenia un gran calat, i tot estava a punt per arriar ràpidament, en cas de xarrabascat.

A mitjanit, Phileas Fogg i Mrs. Auda van baixar a la cabina. Fix els havia precedit, i s’havia estirat en un dels catres. El patró i els seus homes van romandre tota la nit a coberta.

L’endemà, 8 de novembre, a la sortida del sol, la goleta havia fet més de cent milles. La corredora, que es llançava sovint, indicava entre vuit i nou milles.

La Tankadère rebia vent a les veles, que eren totes tibants, i, amb aquesta disposició, obtenia la màxima velocitat. Si el vent es mantenia en aquelles condicions, era segur que arribaria en el temps previst.

Durant tot aquell dia, la Tankadère no es va allunyar de la costa, els corrents de la qual li eren favorables. La tenia, a tot estirar, a unes cinc milles a babord, i aquella costa, de perfil irregular, apareixia de vegades a través d’alguna clariana. Com que el vent venia de terra, la mar era menys forta per allà mateix: circumstància favorable per a la goleta, ja que a les embarcacions de petit tonatge els afecta molt la marejada, que els trenca la velocitat, que les «manten», per emprar l’expressió marinera.

Cap al migdia, la brisa va amollar una mica i va girar de sud-est. El patró va fer hissar espigues de masteler, però dues hores més tard van haver de ser arriades, perquè el vent va refrescar de nou.

Sortosament, Mr. Fogg i la jove dama no sofrien mal de mar, i van menjar amb gana les conserves i les galetes. Fix va ser convidat a compartir l’àpat i va haver d’acceptar, tot i que l’humiliava, conscient que, igual que els vaixells, els estómacs també han de ser llastrats! Viatjar a costa d’aquell home, alimentar-se dels seus propis queviures, li semblava que era poc lleial. Malgrat tot va menjar, amb una esgarrapada, val a dir-ho, però va menjar.

Però, després de l’àpat, es va sentir obligat a parlar amb el senyor Fogg tots dos sols.

—Senyor… —aquell «senyor» li feria la llengua, perquè s’estava retenint d’agafar-lo pel coll, aquell «senyor»!—. Senyor, heu estat molt amable oferint-me de viatjar amb vós. Però, tot i que els meus recursos no em permeten actuar amb la mateixa opulència que vós, m’agradaria pagar la meva part…

—No cal que en parlem, senyor —va respondre Fogg.

—Sí, insisteixo…

—No, senyor —va repetir Fogg, amb un to que no admetia rèplica—. Va inclòs en les despeses generals.

Fix s’inclinà. S’ofegava. I va anar a estirar-se a la proa de la goleta, no va dir ni una sola paraula més en tot el dia.

Mentrestant avançaven ràpidament. John Bunsby era optimista. En diverses ocasions va dir a Mr. Fogg que arribarien a temps a Xangai. Mr. Fogg responia simplement que ja hi comptava. Tota la tripulació de la petita goleta treballava amb interès. La prima enllepolia aquella bona gent, de manera que no hi havia una sola escota que no estigués ben tibada! Ni una sola vela que no estigués ben caçada! Ni una sola guinyada que es pogués reprotxar al timoner! No s’hauria maniobrat amb més precisió en una regata del Royal Yatch Club.

Al vespre, el patró havia fet la lectura de la corredora, que donava una distància de dues-centes vint milles des de Hong Kong, i Phileas Fogg podia estar segur que, en arribar a Yokohama, no hauria d’anotar cap retard al programa. D’aquesta manera, el primer contratemps seriós que s’havia produït des de Londres probablement no li causaria cap perjudici.

Durant la nit, a les primeres hores de la matinada, la Tankadère entrava decidida a l’estret de Fo-Kien, que separa la gran illa de Formosa de la costa xinesa, i franquejava el tròpic de Càncer. La mar era molt dura en aquell indret, plena de remolins formats pels contracorrents. La goleta va tenir moltes dificultats. Les onades curtes li tallaven l’avanç. Era difícil aguantar-se dret a la coberta.

En fer-se de dia, el vent va refrescar encara més. Al cel hi havia l’amenaça de xarrabascat. A més, el baròmetre anunciava un proper canvi d’atmosfera; la seva marxa diürna era irregular, i el mercuri oscil·lava capriciosament. També es veia com al sud-est es formaven grans onades «que anunciaven tempesta». El dia abans, el sol s’havia post en una broma roja, al mig dels reflexos fluorescents de l’oceà.

El patró va examinar llargament el mal aspecte del cel i va murmurar entre dents coses poc intel·ligibles. En un moment donat, que era al costat del seu passatger, va dir en veu baixa:

—Puc dir tot el que penso a l’honorable senyor?

—I ara, no us n’estigueu —va respondre Phileas Fogg.

—Doncs bé, tindrem una ventada.

—Vindrà del nord o del sud? —va demanar simplement Mr. Fogg.

—Del sud. Mireu. S’està preparant un tifó!

—Benvingut el tifó del sud, perquè ens empenyerà pel bon costat —va respondre Phileas Fogg.

—Si us ho preneu així —va replicar el patró—, no tinc res més a dir!

Els pressentiments de John Bunsby no l’enganyaven. En una època menys avançada de l’any, el tifó, prenent l’expressió d’un cèlebre meteoròleg, s’hauria desfet com una cascada lluminosa de flames elèctriques, però, a l’equinocci d’hivern, calia témer que no es desencadenés amb violència.

El patró va prendre precaucions. Va fer aferrar totes les veles de la goleta i portar les vergues a coberta. Els pals de masteler es van desmuntar. Van entrar el botaló. Van tancar les escotilles amb tota cura. A partir d’aquell moment no es podia penetrar al buc de l’embarcació. Van hissar una sola vela triangular, un tormentí de tela molt resistent, com si fos un trinquet, per tal de mantenir la goleta amb el vent a la popa. I van esperar.

John Bunsby havia volgut fer baixar els seus passatgers a la cabina. En un espai tan reduït, pràcticament privat d’aire i amb les sacsejades de l’onatge, aquell empresonament no hauria estat gens agradable. Ni Mr. Fogg, ni Mrs. Auda, ni el mateix Fix no van acceptar de deixar la coberta.

Cap a les vuit, la borrasca de pluja i ràfegues de vent els va caure al damunt. Amb només aquell tros de tela, la Tankadère s’aixecava com una ploma, d’una manera difícil de descriure en plena tempesta. Comparar-ne la velocitat amb una locomotora llançada a tot vapor seria quedar-se per sota de la veritat.

Durant tot el dia, l’embarcació va avançar així cap al nord, impulsada per unes onades monstruoses, conservant per sort la mateixa velocitat que elles. Vint vegades va estar a punt de ser pentinada per una d’aquelles muntanyes d’aigua que se li alçaven al darrere, però un cop de timó destre evitava la catàstrofe. De vegades els passatgers quedaven totalment coberts pel ruixim, que suportaven filosòficament. Fix de ben segur que rondinava, però la intrèpida Auda, amb els ulls clavats en el seu company de viatge, de qui no podia evitar d’admirar la sang freda, es mostrava digna d’ell i afrontava la tempesta al seu costat. Pel que fa a Phileas Fogg, semblava que aquell tifó formés part del programa previst.

Fins aleshores, la Tankadère sempre havia navegat cap al nord. Però, al vespre, tal com era d’esperar, el vent va girar de tres quarts, i la goleta va sirgar cap al nord-oest. Aleshores en donar el flanc a l’onada, era fortament sacsejada. La mar picava amb una violència que esfereïa, sobretot quan no se sap amb quina solidesa estan unides totes les parts d’una nau.

Amb la nit, la tempesta encara es va accentuar més. En veure que es feia de nit, i que amb l’obscuritat augmentava la força de la tempesta, John Bunsby es va inquietar força. Va plantejar-se si no seria hora de recalar, i va consultar la tripulació.

Després d’haver deliberat amb els seus homes, John Bunsby va acostar-se a Fogg, i li va dir:

—Penso, honorable senyor, que seria aconsellable dirigir-se cap a un dels ports de la costa.

—Jo també ho penso —va respondre Phileas Fogg.

—Ah! —féu el patró—, però a quin?

—Jo en conec un —va respondre tranquil·lament Mr. Fogg—. Xangai.

El patró va quedar-se alguns instants sense comprendre el que significava aquella resposta, l’obstinació i la tenacitat que contenien. I, acte seguit, va exclamar:

—Doncs, bé, sí! L’honorable senyor té raó. A Xangai!

I la direcció de la Tankadère es va mantenir impertorbablement cap al nord.

Quina nit més terrible! Va ser un miracle si la petita goleta no va sotsobrar! Dues vegades va estar a punt de bolcar, i l’aigua s’ho hauria endut tot si haguessin cedit els caps. Mrs. Auda estava molt amoïnada, però no va deixar sentir cap queixa. Més d’una vegada Mr. Fogg va haver de precipitar-se cap a ella per protegir-la de la violència de les onades.

Va fer-se de dia. La tempesta continuava desencadenant-se amb gran furor. El vent, però, va girar a sud-est. Era una modificació favorable, i la Tankadère va continuar la seva ruta per aquell mar mogut, on les onades topaven contra les que provocava la nova direcció del vent. Aquell xoc d’onades hauria esclafat una embarcació de construcció menys sòlida.

De tant en tant, s’albirava la costa a través de les bromes esquinçades, però ni un sol vaixell a la vista. La Tankadère era l’única que resistia aquella mar.

Al migdia va haver-hi alguns símptomes de calma que, amb la baixada del sol sobre l’horitzó, es pronunciaren més netament.

La poca durada de la tempesta era deguda a la seva pròpia violència. Els passatgers, completament defallits, van poder menjar una mica i reposar.

La nit va ser relativament calmada. El patró va fer col·locar les veles a ris baix. La velocitat de l’embarcació era considerable. L’endemà, dia 11, en sortir el sol, i després d’haver reconegut la costa, John Bunsby va estar en condicions d’afirmar que només eren a cent milles de Xangai.

Cent milles, i solament els quedava aquell dia per fer-les! Mr. Fogg havia d’arribar aquell mateix dia a Xangai, si no volia perdre el vaixell de Yokohama. Sense aquella tempesta, que els havia fet perdre força hores, en aquells moments haurien estat a trenta milles del port.

La brisa amainava sensiblement, però per sort, el mar també s’asserenava. La goleta es va cobrir de veles.

Espigues al masteler, estais i contraflocs, tot prenia vent, i la mar escumejava sota la roda.

Al migdia, la Tankadère no era a més de quaranta-cinc milles de Xangai. Encara li quedaven sis hores per arribar al port, abans que salpés el vaixell de Yokohama.

A bord, la tripulació estava en constant patiment. Volien arribar a qualsevol preu. Tothom —excepte Phileas Fogg, naturalment— sentia com el cor li bategava d’impaciència. Calia que la petita goleta mantingués una mitjana de nou milles per hora, i el vent amainava cada cop més! Era una brisa irregular, unes alenades capricioses que venien de la costa. Després del seu pas, el mar s’aplanava immediatament. No obstant això, l’embarcació era tan lleugera i les veles tan altes, de lona fina, que recollien les brises disperses que, amb l’ajut del corrent, a les sis, John Bunsby no calculava que hi hagués més de deu milles fins al riu de Xangai, ja que la ciutat estava situada a una distància de dotze milles pel cap baix, per damunt de la desembocadura. A les set encara eren a tres milles de Xangai. Un formidable renec es va escapar entre els llavis del patró… Perdria amb tota certesa la prima de dues-centes lliures. Va mirar Mr. Fogg. Mr. Fogg estava impassible, tot i que s’estava jugant tota la seva fortuna en aquell moment…

Aleshores un llarg fus negre, coronat amb una columna de fum, va aparèixer arran de l’aigua. Era el vaixell americà, que sortia a l’hora prevista.

—Maledicció! —exclamà John Bunsby, que va deixar anar el timó amb un gest desesperat.

—Senyals! —va dir simplement Phileas Fogg.

Un petit canó de bronze estava col·locat a la proa de la Tankadère. Servia per enviar senyals en temps de boira. El canó va ser carregat fins a la bocana, però en el moment en què el patró es disposava a aplicar un carbó ardent a l’ull del canó, Mr. Fogg va dir:

—El pavelló a mitja asta.

Es va abaixar la bandera a mitja asta. Era un senyal de destret, i era possible que el vaixell, en adonar-se’n, modifiqués un instant la ruta per entrar en contacte amb l’embarcació.

—Foc! —va dir Mr. Fogg.

I la detonació del petit canó de bronze va esclatar.





XXII


On Passapertot s’adona que, fins i tot als antípodes, és prudent tenir alguns diners a la butxaca

El Carnatic, que havia sortit de Hong Kong el 7 de novembre a dos quarts de set del vespre, es dirigia a tot vapor cap a les terres del Japó. Duia un carregament de mercaderies i de passatgers. A la popa hi havia dues cabines desocupades. Eren les que havien estat reservades a nom de Phileas Fogg.

L’endemà al matí, els homes de proa havien vist, no sense sorpresa, un passatger, amb la mirada mig atordida, el caminar trontollós, el cabell esborrifat, que sortia de l’escotilla dels oficials i anava titubant a asseure’s en una arborada.

Aquell passatger era Passapertot en persona. Heus ací el que li havia succeït.

Alguns instants després que Fix hagués sortit del fumador, dos cambrers havien aixecat Passapertot, que estava profundament adormit, i l’havien estirat al llit reservat als fumadors. Però passades tres hores, Passapertot, perseguit fins i tot en els malsons per una idea fixa, es va despertar i lluitava contra l’acció estupefaent del narcòtic. La idea del deure no complert li espolsava la torpor. Es va alçar d’aquell llit de borratxos i, ensopegant, repenjant-se a les parets, caient i aixecant-se, però sempre mogut irresistiblement per una mena d’instint, va sortir del fumador, cridant com en un somni: «El Carnatic! El Carnatic!».

El vaixell era allí, fumejant, preparat per salpar. Va llançar-se cap a la passarel·la, va pujar a bord i va caure inanimat a la proa, en el moment en què el Carnatic amollava les amarres.

Alguns mariners, acostumats a aquesta mena d’escenes, van baixar el pobre xicot a una cabina d’oficials, i Passapertot no es va llevar fins l’endemà al matí, a cent cinquanta milles del territori de la Xina.

Heus ací, doncs, per què, aquell matí, Passapertot era a la coberta del Carnatic, on respirava profundament la brisa fresca del mar. Aquell aire pur el va eixorivir. Va començar a ajuntar les idees, la qual cosa no li va resultar gens fàcil. Finalment, va recordar les escenes del dia abans, les confidències de Fix, el fumador, etc.

«És evident que he estat abominablement intoxicat!», es va dir a si mateix. «Què dirà Mr. Fogg? En tot cas, no hem perdut el vaixell, que és el més important». I, després, pensant en Fix: «Pel que fa a aquell individu, espero que ens l’haurem tret del damunt, i que, després del que m’ha proposat, no haurà gosat seguir-nos al Carnatic. Un inspector de policia, un detectiu empaitant el meu amo, acusat d’aquell robatori comès al Banc d’Anglaterra! I ara! Quin disbarat! Mr. Fogg és tan lladre com jo, un assassí!».

Passapertot havia d’explicar tot allò al seu amo? Era convenient explicar-li el paper de Fix en aquell assumpte? No faria millor esperant-se a arribar a Londres, per dir-li que un agent de la policia metropolitana l’havia seguit fent la volta al món, per riure-se’n amb ell? Sí, sens dubte. En tot cas, ja hi pensaria més endavant. Ara el que corria més pressa era trobar Mr. Fogg i presentar-li excuses per aquell inqualificable comportament.

Passapertot es va aixecar. La mar estava picada i el vaixell es balancejava força. El digne xicot, amb les cames encara poc sòlides, es va dirigir amb algunes dificultats cap a la popa del vaixell.

A la coberta no va veure ningú que s’assemblés al seu amo o a Mrs. Auda.

«Bé», va pensar. «Mrs. Auda encara dorm a aquesta hora. I Mr. Fogg deu haver trobat algun jugador de whist i, com de costum…».

Mentre pensava això, Passapertot va baixar al saló. Mr. Fogg no hi era. Passapertot només podia fer una cosa: preguntar al purser quina cabina ocupava Mr. Fogg. El purser li va respondre que no coneixia cap passatger amb aquell nom.

—Excuseu-me —va insistir Passapertot—. Es tracta d’un gentleman, alt, fred, poc comunicatiu, acompanyat d’una jove dama…

—A bord no hi ha cap dama —va respondre el purser—. A més, aquí teniu la llista de passatgers. Podeu consultar-la si voleu.

Passapertot va consultar la llista… El nom del seu amo no hi figurava.

El cap li va començar a fer voltes. Després una idea li va travessar el cervell.

—Ah, som a bord del Carnatic, no és veritat?

—Sí —respongué el purser.

—De camí cap a Yokohama.

—Exactament.

Passapertot havia tingut per un instant por d’haver-se equivocat de vaixell! Aleshores, si ell era a bord del Carnatic, era clar que el que passava era que el seu amo no hi era.

Passapertot es va deixar caure en una butaca. S’havia quedat glaçat. Va recordar que l’hora de sortida del Carnatic havia estat avançada, que havia d’avisar el seu amo, i que no ho havia fet! Així, doncs, era culpa seva si Mr. Fogg i Mrs. Auda havien perdut el vaixell!

Culpa seva, sí, però encara més culpa del traïdor, que per tal de separar-lo del seu amo per retenir-lo a Hong Kong, l’havia emborratxat! Ara entenia la maniobra de l’inspector de policia. I Mr. Fogg, arruïnat amb tota certesa, amb l’aposta perduda, detingut, empresonat potser…! Passapertot, quan hi pensava, s’estirava els cabells. Ai, si mai Passapertot tenia Fix al davant! Ja passarien comptes…!

Després d’un primer moment de desconcert, Passapertot va recuperar la sang freda i va estudiar la situació. No era gaire envejable. El francès es trobava de camí cap al Japó. Allí de segur que hi arribaria, però com en tornaria? Tenia les butxaques buides. Ni un xíling! Ni un penic! Tenia el bitllet i el menjar a bord pagats a la bestreta. No es pot descriure tot el que va menjar i va beure durant aquella travessa. Li quedaven cinc o sis dies per prendre una decisió. Va menjar pel seu amo, per Mrs. Auda i per ell mateix. Va menjar com si el Japó, on era a punt d’abordar, hagués estat un país desert, desproveït de qualsevol substancia comestible.

El dia 13, amb la marea del matí, el Carnatic entrava al port de Yokohama.

Aquell punt és un nexe important del Pacífic, on fan escala tots els steamers que fan servei de correu o de viatgers entre Amèrica del Nord, la Xina, el Japó i les Illes de Malàisia. Yokohama està situada a la badia mateixa de Yeddo. A poca distància d’aquesta immensa ciutat, segona capital de l’imperi japonès, antigament residència del taikun, en l’època en què aquest emperador civil existia, hi havia Meako, la gran ciutat rival on viu el micado, l’emperador eclesiàstic, descendent dels déus.

El Carnatic va atracar al port de Yokohama, prop de les esculleres del port i dels magatzems de la duana, enmig de nombroses naus de molts països.

Passapertot va trepitjar sense gaire entusiasme aquella terra tan curiosa dels Fills del Sol. Tot el que podia fer era deixar-se guiar per l’atzar i anar a l’aventura pels carrers de la ciutat.

Passapertot va trobar-se en una ciutat totalment europea, amb cases baixes, ornades amb galeries, a sota de les quals hi havia elegants peristils, i que cobria amb els carrers, les places, els molls i els magatzems tota la superfície compresa entre el promontori del Tractat fins a la riba. Igual que a Hong Kong i a Calcuta, allí s’aglomerava un poti-poti de gent de totes les races: americans, anglesos, xinesos, holandesos, venedors disposats a vendre-ho tot i a comprar-ho tot, enmig dels quals el francès es trobava tan estranger com si l’haguessin posat al país dels hotentots.

Passapertot tenia un recurs: adreçar-se als agents consulars francesos o anglesos de Yokohama. Però no li feia el pes la idea d’explicar la seva història, tan íntimament relacionada amb la del seu amo, i abans preferia esgotar totes les altres possibilitats.

Així doncs, després d’haver recorregut la part europea de la ciutat, sense que l’atzar hagués servit per a res, va entrar a la part japonesa, decidit, si calia, a arribar fins a Yeddo.

Aquella part indígena de Yokohama s’anomena Benten, del nom d’una deessa de la mar, adorada a les illes veïnes. Allí es podien veure admirables passejos d’avets i de cedres, portals sagrats d’estranya arquitectura, ponts amagats enmig de bambús i de rosers, temples protegits sota la cobertura immensa i malenconiosa de cedres seculars, capelles al fons de les quals vegetaven sacerdots budistes i seguidors de la religió de Confuci, carrers inacabables on s’hauria pogut fer una gran collita de nens de pell rosada i galtes vermelles, homes baixets que semblaven retallats d’algun paravent indígena que caminaven tranquil·lament entre gossos de cames curtes i gats grogosos, escuats, molt peresosos i molt manyacs.

Als carrers tot era un formigueig, un vaivé incessant: sacerdots formant processons picant els seus tamborins monòtons, yakunins, oficials de duana o de policia, amb barrets punxeguts amb incrustacions de laca i amb dos sabres a la cintura, soldats vestits amb cotonades blaves i ratlles blanques, armats amb fusells de percussió, homes d’armes del micado, ensacats en els seus perpunts de seda, amb ausberg i cota de malles, i molts d’altres militars de totes les condicions, ja que al Japó la professió de soldat és tan apreciada com a la Xina menyspreada. I també pidolaires, pelegrins amb llargs vestits, simples civils amb els cabells llisos i negres com l’eben, el cap gros, el tronc llarg, les cames esprimatxades, cintura baixa, la pell amb tonalitats des del coure fins al blanc mat, però mai groc com la dels xinesos, dels quals els japonesos difereixen essencialment. Finalment, entre carruatges, palanquins, cavalls, portadors, carros amb tendal, norimons amb parets de laca, cangos ben flonjos, com autèntiques lliteres de bambú, es veia circular, amb passes curtes dels seus peus petits, calçats amb sabates de tela, sandàlies de palla o esclops de fusta afaiçonada, algunes dones poc atractives, amb els ulls estirats, la pitrera deprimida, les dents ennegrides seguint la moda, però duent amb elegància el vestit nacional, el kimono, una mena de bata creuada amb una bufanda de seda, l’ampla cintura del qual esclata en un nus extravagant, que les parisenques modernes semblen haver copiat de les japoneses.

Passapertot va passejar unes quantes hores entre aquella multitud bigarrada, mirant també les curioses i opulentes botigues, els basars on s’amuntega tota la quincalleria de l’orfebreria japonesa, els restaurants adornats amb banderoles i banderes, als quals li estava prohibit entrar, i aquelles sales de te on es beuen tasses i tasses d’aigua calenta olorosa, amb el sake, un licor extret de l’arròs fermentat, i els confortables fumadors on es fuma un tabac molt fi, i no pas opi, que és gairebé desconegut al Japó.

Més tard, Passapertot es va trobar al camp, al bell mig d’uns arrossars immensos. Allí lluïen, amb flors que oferien els darrers colors i els darrers perfums, unes camèlies esclatants, que no descansaven en arbrissons, sinó en arbres, i, als tancats de bambú, cirerers, pruners, pomers, que els indígenes cultivaven més per les flors que pels fruits, i que uns ninots ganyoters i uns molinets cridaners defensaven del bec dels pardals, dels coloms, dels corbs i d’altres aus voraces. No hi havia cedre majestuós que no emparés alguna gran àliga; no hi havia salze ploraner que no recobrís amb el fullatge algun agró, posat malenconiosament sobre una pota; i, finalment, pertot arreu, cornelles, ànecs, esparvers, oques salvatges, i un gran nombre d’aquelles grues que els japonesos tracten de «senyories», i que simbolitzen per ells la longevitat i el benestar.

Tot errant per allí, Passapertot va veure unes violetes entre les herbes i va dir-se a si mateix: «Bé! Aquí tenim el meu sopar».

Però les va olorar i va trobar que no feien olor.

«Mala sort!», va pensar.

Naturalment, el xicot havia tingut la precaució de menjar tan copiosament com va poder abans de baixar del Carnatic, però després de tot un dia passejant, sentia l’estómac molt buit. S’havia adonat que en cap parada dels carnissers indígenes no s’exhibien xais, cabres o porcs, i, com que sabia que era un sacrilegi matar els bous, que es reservaven únicament per a les feines agrícoles, havia arribat a la conclusió que al Japó la carn era rara. I no s’equivocava; però a falta de carn de carnisseria, el seu estómac s’hauria adaptat a uns quarts de senglar o de daina, unes perdius o guatlles, aviram o peix, del qual els japonesos s’alimenten quasi exclusivament, juntament amb el producte dels arrossars. Però va haver de fer el cor fort, i va deixar per a l’endemà la tasca de procurar-se aliment.

Va fer-se de nit. Passapertot va tornar al barri indígena, va errar pels carrers enmig de llanternes multicolors, mirant com grups de saltimbanquis executaven exercicis prestigiosos, i com els astròlegs aglomeraven la gent al voltant de la seva bola de vidre. Després va veure de nou la badia, esmaltada pels llums dels pescadors, que atreien el peix amb la lluïssor de les flames de resines.

Finalment, els carrers van quedar buits. A la gentada van succeir les rondes dels yakunins. Aquells oficials, amb els magnífics uniformes i enmig del seguici, semblaven ambaixadors, i Passapertot es repetia faceciosament cada vegada que trobava una patrulla enlluernant: «Mira, una altra ambaixada japonesa que va cap a Europa!».





XXIII


En el qual el nas de Passapertot creix desmesuradament

L’endemà Passapertot, exhaust i afamat, va decidir que calia menjar tant sí com no, i com abans millor. Li quedava el recurs de vendre’s el rellotge, però abans hauria mort de fam. Potser era ara o mai que el coratjós xicot havia de servir-se de la veu forta, si no melodiosa, amb la qual la natura l’havia gratificat.

Sabia algunes cançons de França i d’Anglaterra, i va decidir d’assajar-les. Els japonesos devien ser amants de la música, ja que al seu país tot es fa al so de címbals, bombos i timbals, i de ben segur que apreciarien el talent d’un virtuós europeu.

Però potser era un mica massa aviat per organitzar un concert, i l’auditori, despertat abans d’hora, potser no hauria pagat el cantor amb la moneda que duia l’esfinx del micado.

Passapertot va decidir esperar algunes hores. Però mentre caminava, va pensar que semblaria massa ben vestit per ser un artista ambulant, i va tenir la idea de canviar-se la roba per una rampoina més en consonància amb la seva condició. D’altra banda, amb el canvi obtindria un benefici, amb el qual podria apaivagar la gana.

La decisió estava presa, i ara tan sols faltava dur-la a terme. Després de buscar molt, va descobrir un revenedor indígena, a qui va formular la seva petició. El vestit europeu va satisfer el venedor indígena, i, poca estona després, Passapertot sortia guarnit amb un vestit japonès vell i amb una mena de turbant de ratlles, descolorit pel pas del temps. Però, com a torna, unes monedes d’argent li sonaven a la butxaca.

«Bé», va pensar, «em faré la idea que és carnaval!».

La primera preocupació de Passapertot, un cop «japonitzat», va ser entrar en una tea-house d’aparença modesta, on una resta de pollastre i uns grapats d’arròs van servir-li per dinar com un home per a qui el sopar constituïa encara un problema per resoldre.

«Ara», va dir-se a si mateix, quan ja s’havia restaurat copiosament, «es tracta de no perdre el cap. No tinc una altra solució que vendre aquesta disfressa i comprar-ne una altra de més japonesa. Cal, doncs, que pensi la manera de marxar com més aviat millor d’aquest país del Sol, del qual guardaré només un record lamentable».

Passapertot va pensar a visitar els vaixells amb destinació a Amèrica. Podia oferir-se en qualitat de cuiner o de criat, demanant per tota retribució el bitllet i el menjar. Un cop a San Francisco, ja pensaria com fer-s’ho. L’important era travessar les quatre mil set-centes milles d’oceà Pacífic que s’estenen entre el Japó i el Nou Món.

Passapertot, que no era dels que deixen llanguir una idea, va anar cap al port de Yokohama. Però a mesura que s’acostava als docks, el seu projecte, que li havia semblat tan senzill quan havia tingut la idea, el trobava cada vegada més inexecutable. Per què havien de necessitar un cuiner o un criat a bord d’un vaixell americà? I quina confiança inspiraria, vestit d’aquella manera? Quines recomanacions faria valer? Quines referències podia donar?

Mentre hi anava pensant, la seva mirada va fixar-se en un cartell que una espècie de pallasso passejava pels carrers de Yokohama. Aquell cartell deia així, en anglès:


COMPANYA JAPONESA ACROBÀTICA DE L’HONORABLE WILLIAM BATULCAR. ÚLTIMES REPRESENTACIONS. ABANS DE TRASLLADAR-SE ALS ESTATS UNITS DELS NASUTS-NASSUTS SOTA LA INVOCACIÓ DIRECTA DEL DÉU TINGÚ

GRAN ATRACCIÓ!



—Els Estats Units d’Amèrica! —va exclamar Passapertot—, just el que em cal…!

Va seguir l’home-anunci, i, darrere d’ell, va tornar al barri japonès. Un quart després, s’aturava davant d’una gran casa, coronada per uns quants feixos de banderoles, i les parets exteriors de la qual representaven, sense perspectiva i amb colors violents, tota una banda de malabaristes.

Era l’establiment de l’honorable Batulcar, una mena de Barnum americà, director d’una companyia de saltimbanquis, malabaristes, pallassos i acròbates que, segons que deia l’anunci, feia les últimes representacions abans de deixar l’Imperi del Sol, per anar als Estats de la Unió.

Passapertot va entrar en un peristil, que precedia la casa, i va demanar pel senyor Batulcar. El senyor Batulcar va aparèixer en persona.

—Què voleu? —va dir a Passapertot, a qui al principi va prendre per un indígena.

—Us cal algun criat? —va preguntar Passapertot.

—Un criat! —va exclamar el Barnum, acariciant-se l’espessa barba grisa que li cobria la barbeta—. En tinc dos, obedients, fidels, que mai no m’han abandonat, i que treballen per una misèria, a condició que els alimenti… Són aquests —va afegir mostrant els seus braços robustos, solcats de venes grosses, com cordes de contrabaix.

—Així, no puc ser útil per a res?

—Per a res.

—Carai! M’hauria anat la mar de bé marxar amb vós.

—Ah! —va dir l’honorable Batulcar—. Vós sou tan japonès com jo sóc un mico! Per què aneu vestit d’aquesta manera?

—Un es vesteix com pot!

—Això és veritat. Sou francès?

—Sí, parisenc de París.

—Aleshores deveu saber fer ganyotes?

—Mare de Déu! —va respondre Passapertot, ofès de veure que aquella pregunta era provocada per la seva nacionalitat—. Els francesos sabem fer ganyotes, és veritat, però no pas millor que els americans!

—Està bé. Si no us agafo com a criat, sí que us puc agafar com a pallasso. Us n’heu de fer el càrrec: a França s’exhibeixen pallassos estrangers, i a l’estranger, pallassos francesos!

—Ah!

—I, al marge d’això, esteu en forma?

—Sobretot quan surto de taula.

—I sabeu cantar?

—Sí —va respondre Passapertot, que feia temps havia participat en alguns concerts al carrer.

—Però sabeu cantar de cap per avall, amb una baldufa girant a la planta del peu esquerre, i un sabre en equilibri sobre la planta del peu dret?

—Ja ho crec que sí! —va respondre Passapertot, recordant els primers exercicis de quan era menut.

—És que, mireu, tot depèn d’això! —va respondre l’honorable Batulcar.

El tracte va ser conclòs hic et nunc.

Finalment, Passapertot havia trobat una feina. Havia estat contractat per fer de tot una mica en la cèlebre companyia japonesa. Era poc afalagador, però abans de vuit dies estaria de camí cap a San Francisco.

La representació, anunciada amb gran rebombori per l’honorable Batulcar, havia de començar a les tres, i els formidables instruments d’una orquestra japonesa, amb tambors i timbals, no van trigar a tronar a la porta. Com és normal, Passapertot no s’havia pogut aprendre el paper, però ajudaria amb les seves sòlides espatlles en el gran exercici de la «parra humana» executada pels Nassuts del déu Tingú. Aquella era la great attraction de la representació que tancava la sèrie d’exercicis.

Abans de les tres, els espectadors havien envaït l’enorme edifici. Europeus i indígenes, xinesos i japonesos, homes, dones i nens es precipitaven a les estretes banquetes i a les llotges que hi havia davant de l’escenari. Els músics havien tornat a l’interior, i l’orquestra al complet, gongs, timbals, castanyoles, flautes, tamborins i bombos operaven amb fervor.

La representació va ser el que són totes les exhibicions d’acròbates. Però cal reconèixer que els japonesos són els millors equilibristes del món. Un d’ells, amb un ventall i trossets de paper, executava l’exercici tan graciós de les papallones i les flors. Un altre, amb el fum olorós de la seva pipa, traçava ràpidament en l’aire una sèrie de paraules blavoses, que formaven un compliment adreçat a la concurrència. Un tercer actor feia jocs de mans amb espelmes enceses, que apagava successivament quan li passaven per davant dels llavis, i que després encenia l’una darrere l’altra sense interrompre ni un sol instant el joc de prestidigitador. I un altre reproduïa, amb baldufes, les combinacions més inversemblants; a les seves mans, aquells instruments brunzidors semblava que estaven animats de vida pròpia en un rodar i rodar interminable; passaven sobre el broquet d’una pipa, sobre talls de sabre, per sobre de filferros, com autèntics cabells tesats d’un costat a l’altre de l’escenari; feien la volta a grans gots de vidre, s’enfilaven per escales de bambú, es dispersaven en totes direccions, i produïen efectes harmoniosos ben estranys combinant les seves tonalitats diverses. Els malabaristes jugaven amb elles, i les feien girar en l’aire; les llançaven com volants, amb raquetes de fusta, i no paraven de girar; se les ficaven a la butxaca i, quan les treien, encara giraven, fins al moment en què es disparava un ressort que les feia esclatar en focs d’artifici.

No ens estendrem en la descripció dels exercicis prodigiosos dels acròbates i gimnastes de la companyia. Els números de l’escala, de la perxa, de les botxes, de les tombarelles, etc., van ser representats amb una notable precisió. Però la principal atracció de la representació era l’exhibició dels Nassuts, uns sorprenents equilibristes que Europa encara no coneix.

Els Nassuts formaven una corporació particular situada sota la invocació directa del déu Tingú. Anaven vestits com heralds de l’Edat Mitjana i duien un esplèndid parell d’ales a les espatlles. Però el que els distingia més especialment era un llarg nas que els decorava la cara, i sobretot l’ús que en feien. Aquells nassos no eren res més que bambús, de cinc, sis o deu peus de llargària, els uns rectes, els altres corbats, aquests llisos, aquells berrugosos. Precisament sobre aquells apèndixs, que anaven fixats amb solidesa, era on s’operaven tots els exercicis d’equilibri. Una dotzena d’aquells seguidors del déu Tingú es van estirar de panxa enlaire, i els seus camarades feren un seguit d’evolucions sobre els nassos, drets com parallamps, saltant, fent tombarelles i les acrobàcies més inversemblants.

Per acabar, s’havia anunciat al públic la piràmide humana, en què una cinquantena de Nassuts havien de representar el carro de Jaggernaut. Però, en lloc de formar la piràmide prenent com a suport les espatlles, els artistes de l’honorable Batulcar havien d’unir-se només pels nassos.

Ara bé, un dels que formava la base del carro havia deixat la companyia i, com que n’hi havia prou sent vigorós i destre, Passapertot havia estat escollit per substituir-lo.

El noble xicot es va sentir ridícul quan —trist record de la seva joventut— va veure’s amb aquell vestit de l’Edat Mitjana, ornat amb ales multicolors i amb un nas de sis peus a la cara. Però, fet i fet, aquell nas era per guanyar-se les garrofes i el va acceptar amb resignació.

Passapertot va entrar en escena, i va col·locar-se amb els col·legues que havien de formar la base del carro de Jaggernaut.

Es van estirar a terra, amb el nas apuntant al cel. Una segona secció d’equilibristes va posar-se sobre aquells llargs apèndixs, una tercera s’hi superposà, i finalment una quarta, fins que un monument humà va aixecar-se sobre aquells nassos, que només es tocaven per les puntes, fins a les bambolines del teatre.

Els aplaudiments redoblaven i els instruments de l’orquestra retrunyien, quan la piràmide va trontollar, l’equilibri es va trencar, un dels nassos de la base va desaparèixer, i el monument s’esfondrà com un castell de cartes…

Tot va ser culpa de Passapertot, que va abandonar el seu lloc, va travessar la rampa sense l’ajut de les ales, va grimpar a la galeria de la dreta i es llançà als peus d’un espectador, tot exclamant-se:

—Ah!, el meu amo!, el meu amo!

—Vós?

—Sí, jo!

—Doncs, aleshores cap al vaixell, xicot…!

Mr. Fogg, Mrs. Auda, que l’acompanyava, i Passapertot s’havien precipitat pels passadissos cap a l’exterior. Però allí van trobar l’honorable Batulcar, enfurismat, que reclamava danys i perjudicis per «la trencadissa». Mr. Fogg va aplacar la seva ira llançant-li un feix de banknotes. I, a dos quarts de set, just al moment de salpar, Mr. Fogg i Mrs. Auda pujaven al vaixell americà, seguits de Passapertot, amb les ales a l’esquena, i un nas de sis peus que encara no havia pogut arrencar-se de la cara!





XXIV


Durant el qual es du a terme la travessa de l’oceà Pacífic

El que havia passat a Xangai és fàcil d’imaginar. Els senyals fets per la Tankadère havien estat vistos pel vaixell de Yokohama. El capità, en veure un pavelló a mitja asta, s’havia dirigit cap a la petita goleta. Alguns instants més tard, Phileas Fogg, pagant el passatge al preu convingut, ficava a la butxaca del patró, John Bunsby, cinc-centes cinquanta lliures. A continuació, l’honorable gentleman, Mrs. Auda i Fix havien pujat a bord de l’steamer, que havia continuat la ruta cap a Nagasaki i Yokohama.

Quan va arribar el mateix matí, 14 de novembre, a l’hora prevista, Phileas Fogg es va separar de Fix, que va anar a resoldre uns assumptes, i va pujar a bord del Carnatic, on va saber, amb gran alegria de Mrs. Auda —i potser també seva, tot i que no ho va exterioritzar— que el francès Passapertot efectivament havia arribat el dia anterior a Yokohama.

Phileas Fogg, que havia de marxar cap a San Francisco, va posar-se a buscar immediatament el seu criat. Va adreçar-se, endebades, als agents consulars francès i anglès i, després d’haver recorregut inútilment els carrers de Yokohama, ja amb l’esperança perduda de retrobar Passapertot, l’atzar, o potser una mena de pressentiment, el va fer entrar a la casa de l’honorable Batulcar.

Certament no hauria reconegut al seu servent amb aquella excèntrica vestimenta d’herald. Però el criat, des del terra on estava estirat, va veure el seu amo entre el públic. No va poder evitar de fer un moviment amb el nas, que va produir la pèrdua de l’equilibri i tot el que en va resultar.

Mrs. Auda va explicar a Passapertot com havien dut a terme la travessa de Hong Kong a Yokohama, en companyia d’un tal senyor Fix, a bord de la goleta la Tankadère.

Quan va sentir el nom de Fix, Passapertot no va moure ni una cella. Pensava que encara no havia arribat el moment de fer saber al seu amo el que havia passat entre l’inspector de policia i ell. Tant és així, que en la narració que Passapertot va fer de les seves aventures, es va acusar i es va excusar d’haver estat sorprès per l’embriaguesa de l’opi en un fumador de Yokohama.

Mr. Fogg se’l va escoltar fredament, sense dir res. A continuació va donar crèdit suficient al seu criat per tal que es pogués procurar a bord una roba més adequada. En efecte, encara no havia passat una bora i el xicot, sense el nas postís i amb les ales tallades, ja no tenia res que recordés el seguidor del déu Tingú.

El vaixell que feia la travessa de Yokohama a San Francisco pertanyia a la companyia del Pacific Mail Steam, i duia el nom de General Grant. Era un ampli steamer amb rodes de pales, d’una capacitat de dues mil cinc-centes tones, ben preparat i capaç d’assolir una gran velocitat. Un enorme balancí s’elevava i s’abaixava successivament a sobre de coberta; en un dels extrems s’articulava la tija d’un pistó i a l’altre una biela, que transformant el moviment rectilini en moviment circular, s’aplicava directament a l’eix de les rodes. El General Grant anava aparellat amb tres màstils de goleta, i tenia una gran superfície de velam, que ajudava poderosament el vapor. A dotze milles per hora, el vaixell no trigaria més de vint-i-un dies a travessar el Pacífic. Phileas Fogg tenia motius per creure que arribant el 2 de desembre a San Francisco, podria ser l’11 a Nova York i el 20 a Londres; es guanyarien així algunes hores a la data fatal del 21 de desembre.

A bord de l’steamer hi havia nombrosos passatgers: anglesos, molts americans, una veritable gernació de coolies que emigraven cap a Amèrica i un cert nombre d’oficials de les Índies, que aprofitaven les vacances per fer la volta al món.

Durant la travessa no va produir-se cap incident nàutic. El vaixell, sostingut per les amples rodes, i repenjat pel gran velam, cabotejava poc. Mr. Fogg es mostrava tan calmós i poc comunicatiu com de costum. La seva jove companya se sentia vinculada a aquell home amb uns altres lligams que no pas els de l’agraïment. Aquell caràcter silenciós, tan generós, la impressionava més del que creia, i quasi involuntàriament es deixava portar per uns sentiments, dels quals l’enigmàtic Fogg no semblava rebre cap influència.

A més, Mrs. Auda s’interessava vivament pels projectes del gentleman. S’inquietava per les contrarietats que podien comprometre l’èxit del viatge. Sovint parlava amb Passapertot, el qual sabia llegir entre línies en el cor de Mrs. Auda.

Aquell bon xicot ara sentia, respecte al seu amo, la fe dels senzills; no estalviava elogis sobre l’honestedat, la generositat, l’abnegació de Phileas Fogg. També, tranquil·litzava Mrs. Auda sobre el desenllaç del viatge, i no parava de repetir-li que el més difícil ja estava fet, que ja havien passat els fantàstics països de la Xina i el Japó, que tornaven a contrades civilitzades, i que n’hi hauria prou amb un tren de San Francisco a Nova York i un transatlàntic de Nova York a Londres per acabar aquella volta al món impossible en el termini previst.

Nou dies després d’haver deixat Yokohama, Phileas Fogg havia recorregut exactament la meitat del globus terrestre.

En efecte, el General Grant, el 23 de novembre, passava el meridià cent-quatre, en el qual es troben, en l’hemisferi Austral, els antípodes de Londres.

És veritat que Mr. Fogg havia emprat cinquanta-dos dies dels vuitanta que tenia a disposició, i només n’hi quedaven vint-i-vuit. No obstant això, cal dir que el gentleman era a mig camí «segons la diferència de meridians», però en realitat havia exhaurit més dels dos terços del recorregut total. Quanta volta s’havien vist obligats a fer de Londres a Aden, d’Aden a Bombai, de Calcuta a Singapur, de Singapur a Yokohama! Seguint circularment el paral·lel cinquanta, que és el de Londres, la distància només hauria estat de dotze mil milles aproximadament, mentre que Phileas Fogg havia estat obligat a fer-ne vint-i-sis mil, a causa dels capricis dels mitjans de locomoció, de les quals n’havia recorregut aproximadament disset mil cinc-centes, fins a la data del 23 de novembre. Però ara la ruta era recta, i Fix ja no era allí per acumular obstacles.

Aquell mateix dia, 23 de novembre, Passapertot va sentir una gran satisfacció. Recordem que s’havia entossudit a mantenir el seu famós rellotge de família a l’hora de Londres, car considerava falses totes les hores dels països que travessava. Ara bé, aquell dia, tot i que no l’havia avançat ni endarrerit, el rellotge marcava la mateixa hora que els cronòmetres de bord.

El triomf de Passapertot era fàcilment comprensible. Li hauria agradat saber què hauria dit Fix si hagués estat allí.

—Aquell cretí que m’explicava un munt d’històries sobre els meridians, el sol i la lluna! —repetia Passapertot—. Si es fes cas a aquesta gent, els rellotges anirien tots a tres quarts de quinze! Estava ben segur que un dia o un altre, el sol es decidiria a posar-se d’acord amb el meu rellotge…!

Passapertot ignorava això: que si l’esfera del seu rellotge hagués estat dividida en vint-i-quatre hores com els rellotges italians, no hauria tingut cap motiu de satisfacció, ja que les agulles del seu instrument, quan a bord haurien estat les nou del matí, haurien marcat les nou del vespre, és a dir, vint-i-una hores després de mitjanit, que és precisament la diferència que existeix entre Londres i el meridià cent-quatre.

Fix havia estat capaç d’explicar aquell efecte purament físic, però, sens dubte, Passapertot havia estat incapaç, potser no pas d’entendre’l, però si més no d’admetre’l. En tot cas, si per casualitat l’inspector de policia hagués aparegut a bord en aquell moment, és probable que Passapertot, com a bon rancuniós, hagués tractat amb ell un tema ben diferent i d’una altra manera també diferent.

Però, on era Fix en aquell moment…

Doncs Fix era precisament a bord del General Grant.

En efecte, en arribar a Yokohama, l’agent havia abandonat Mr. Fogg, a qui comptava retrobar més tard, i havia anat immediatament al consolat anglès. Allí finalment havia trobat l’ordre, la qual, viatjant darrere d’ell des de Bombai, tenia data de quaranta dies enrere —ordre que li havia estat expedida des de Hong Kong pel mateix Carnatic, a bord del qual el creien. Quina va ser la decepció del detectiu! L’ordre no servia per a res! El senyor Fogg havia deixat les possessions angleses! Ara, per detenir-lo, calia una acta d’extradició!

«Paciència», va pensar Fix, passat el primer moment de còlera. «L’ordre aquí no serveix per a res, però sí que serà vàlida a Anglaterra. El bandit sembla que pretén tornar a la seva pàtria, creient que s’ha tret la policia del damunt. Bé. El seguiré fins allà. Pel que fa als diners, Déu vulgui que encara en quedin! Encara que comptant viatges, primes, el procés, les multes, l’elefant, i despeses de tota mena, el meu home ja ha deixat anar més de cinc mil lliures pel camí. Al cap i a la fi, el Banc és ric!».

Un cop presa aquesta decisió, va embarcar-se immediatament al General Grant. Ja era a bord quan Mr. Fogg i Mrs. Auda van arribar-hi. Amb extraordinària sorpresa, va reconèixer Passapertot sota la disfressa d’herald. Va córrer a amagar-se a la cabina, per tal d’evitar una explicació que ho hauria pogut comprometre tot, i, gràcies al gran nombre de passatgers, esperava passar inadvertit pel seu enemic. Però precisament aquell mateix dia va topar de nassos amb ell a la proa de l’embarcació.

Passapertot va saltar al coll de Fix, sense cap altra explicació i, amb gran delit d’alguns americans, que immediatament van apostar des d’un bon principi per ell, va administrar al malaurat inspector una estomacada supèrbia, que va demostrar la clara superioritat de la boxa francesa sobre la boxa anglesa.

Quan Passapertot va haver acabat, va sentir-se més tranquil, com si s’hagués tret un pes del damunt. Fix es va aixecar en força mal estat i, mirant el seu adversari, li va dir fredament:

—Ja s’ha acabat?

—Sí, de moment.

—Doncs veniu a parlar amb mi.

—Que jo…

—És per l’interès del vostre amo.

Passapertot va seguir l’inspector de policia, com subjugat per aquella sang freda, i tots dos s’assegueren a la proa de l’steamer.

—M’heu atonyinat de valent —va dir Fix—. Bé. Ara escolteu-me. Fins ara he estat l’adversari de Mr. Fogg, però ara estic de la seva banda.

—Per fi! —va exclamar Passapertot—. Ja us heu convençut que és un home honrat?

—No —respongué fredament Fix—, crec que és un bandit… Ep! No us mogueu i deixeu-me parlar. Mentre Mr. Fogg ha estat a les possessions angleses, tenia interès a retenir-lo per esperar un mandat d’arrest. He fet tot el que he pogut per aconseguir-ho. He llançat contra ell els sacerdots de Bombai, us he emborratxat a Hong Kong, us he separat del vostre amo, li he fet perdre el vaixell de Yokohama… —Passapertot escoltava, tancant els punys—. Ara —va prosseguir Fix—, Mr. Fogg sembla que torna a Anglaterra. D’acord, el seguiré. Però, a partir d’ara, em dedicaré a apartar els obstacles de la seva ruta amb tanta cura i zel com he tingut fins aquí a acumular-los. Ja ho veieu, el meu joc ha canviat. I ha canviat perquè el meu interès ho requereix. I afegeixo que el vostre interès és el mateix que el meu, ja que no sabreu si esteu al servei d’un criminal o d’un home honrat fins que no arribem a Anglaterra.

Passapertot havia escoltat amb gran atenció Fix, i va quedar convençut que Fix parlava de bona fe.

—Som amics? —va preguntar Fix.

—Amics, no —va respondre Passapertot—. Aliats, sí, però a benefici d’inventari, perquè a la mínima aparença de traïció, us torçaré el coll.

—D’acord —va dir tranquil·lament l’inspector de policia.

Onze dies després, el 3 de desembre, el General Grant entrava a la badia de Golden Gate i arribava a San Francisco.

Mr. Fogg no havia guanyat ni perdut encara cap dia.





XXV


On es dóna una lleugera idea de San Francisco un dia de míting

Eren les set del matí quan Phileas Fogg, Mrs. Auda i Passapertot van posar el peu al continent americà, si és que es pot donar aquest nom al moll flotant on van desembarcar. Aquells molls, que pugen i baixen amb la marea, faciliten la càrrega i la descàrrega de les naus. Allí s’aferren clípers de totes les dimensions, steamers de totes les nacionalitats i steamboats de pisos, que fan el servei de Sacramento i dels seus afluents. Allí s’amunteguen també els productes d’un comerç que s’estén a Mèxic, el Perú, Xile, el Brasil, Europa, Àsia, a totes les illes de l’oceà Pacífic.

Passapertot, empès per l’alegria de trepitjar per fi el territori americà, es va creure obligat a fer un desembarcament executant un salt perillós del més bell estil. Però quan va caure al moll, el terra del qual estava corcat, va estar a punt de travessar-lo. Atabalat per la manera com havia «aterrat» al nou continent, el xicot va llançar un crit formidable, que va fer alçar el vol a tot un estol de cormorans i de pelicans, hostes habituals d’aquells molls mòbils.

Tan bon punt va desembarcar, Mr. Fogg va informar-se de l’hora de sortida del primer tren cap a Nova York. Era a les sis de la tarda. Així doncs, Mr. Fogg podia passar tot un dia a la capital californiana. Va fer venir un cotxe per a Mrs. Auda i per a ell. Passapertot va seure en el pescant, i el cotxe, a tres dòlars el trajecte, va dirigir-se cap a l’International Hotel.

Des del lloc elevat on era, Passapertot observava amb curiositat la gran ciutat americana: carres amples, cases baixes ben alineades, esglésies i temples d’un gòtic anglosaxó, docks immensos, magatzems com palaus, de fusta o de maó; als carrers, nombrosos cotxes, òmnibus, tramvies, i les voravies estaven atapeïdes no només d’americans i d’europeus, sinó també de xinesos i d’indis, és a dir, tot el que cal per formar una població de més de dos-cents mil habitants.

Passapertot va quedar molt sorprès del que veia. Ell pensava trobar-hi encara la ciutat llegendària de 1849, la ciutat dels bandits, dels incendiaris i dels assassins, atrets per la recerca d’or, una immensa Cafarnaüm de tots els desclassats, on es vivia la febre de l’or, amb un revòlver en una mà i un ganivet a l’altra. Però aquella «època daurada» ja s’havia acabat.

San Francisco presentava l’aspecte d’una gran ciutat comercial. L’alta torre de la casa de la vila, custodiada per guardians, dominava tot aquell conjunt de carrers i d’avingudes, tallats en angles rectes, entre els quals florien verds passejos, i també un barri xinès que semblava importat de l’Imperi Celeste en una capsa de joguines. Ja no quedaven sombreros, ni camises vermelles a la moda dels buscadors d’or, ni indis emplomats, sinó un gran nombre de gentlemen amb capells de seda i vestits negres, que duien una activitat devoradora. Alguns carrers, com Montgomery Street (l’equivalent a la Regent Street de Londres), el passeig dels Italians de París (el Broadway de Nova York), estaven vorejats de botigues esplèndides, que oferien en els seus aparadors productes d’arreu del món.

Quan Passapertot va arribar a l’International Hotel, no va tenir la sensació de ser fora d’Anglaterra.

A la planta baixa de l’hotel hi havia un bar immens, una mena de bufet lliure gratis per a tots els vianants. S’hi despatxava carn, sopa d’ostres, bescuit i formatge de Chester sense que el consumidor hagués d’afluixar la mosca. L’única cosa que pagava era la beguda, ale, porto o xerès, si la seva fantasia l’incitava a refrescar-se la gola. A Passapertot tot allò va semblar-li «molt americà».

El restaurant de l’hotel era confortable. Mr. Fogg i Mrs. Auda s’instal·laren en una taula i uns negres, d’un color negre d’allò més negre, els van servir una gran quantitat de plats lil·liputencs.

Després de dinar, Phileas Fogg, acompanyat per Mrs. Auda, va sortir de l’hotel per anar al consolat anglès per tal de fer-se visar el passaport. A la vorera hi va trobar el seu criat, que li va demanar si, abans d’agafar el ferrocarril del Pacífic, no seria prudent comprar una dotzena de carrabines Enfield o de revòlvers Colt. Passapertot havia sentit parlar de sioux i de pawnies, que aturen els trens com si fossin bandolers. Mr. Fogg va respondre que era una precaució inútil, però li va deixar la llibertat d’actuar com cregués convenient. I a continuació va dirigir-se cap al consolat.

Encara no havia fet dues-centes passes que, «per una d’aquelles casualitats», va trobar-se amb Fix. L’inspector es va mostrar extremadament sorprès. Com era possible que Mr. Fogg i ell haguessin fet junts la travessa del Pacífic, i que no s’haguessin vist a bord? En qualsevol cas, Fix se sentia molt honorat de tornar a veure aquell gentleman a qui devia tant, i, com que havia d’anar a Europa per qüestions de feina, estaria encantat de continuar el viatge amb una companyia tan agradable.

Mr. Fogg va respondre que l’honor era d’ell, i Fix, que no volia perdre’l de vista, li va demanar permís per visitar amb ell aquella curiosa ciutat de San Francisco. Mr. Fogg hi va accedir.

Heus aquí, doncs, Mrs. Auda, Phileas Fogg i Fix passejant pel carrer. No van trigar gaire a arribar a Montgomery Street, on hi havia una gran gentada. A les voreres, al mig del carrer, sobre les vies, malgrat el pas continu de tramvies i d’òmnibus, a l’entrada de les botigues, a les finestres de totes les cases, i fins i tot a les teulades, hi havia una gran multitud. Homes-anunci circulaven pel mig dels grups. Les banderes i les banderoles flotaven al vent. Se sentien crits des de tot arreu.

—Hurra per Kamerfield!

—Hurra per Mandiboy!

Era un míting. O això va ser almenys el que va pensar Fix, i així ho va comunicar a Mr. Fogg, tot afegint:

—Potser faríem bé de no barrejar-nos amb aquesta gentada. L’únic que pot passar-nos és que tinguem un disgust.

—En efecte —va respondre Mr. Fogg—. I els cops de puny, encara que sigui per raons polítiques, fan igual de mal!

Fix va creure que havia de somriure en escoltar aquesta observació, i, per tal de no veure’s embolicats en la batussa, Mrs. Auda, Phileas Fogg i ell van prendre lloc al replà superior d’una escala que servia de terrassa, situat per damunt de Montgomery Street. Davant d’ells, a l’altre costat de carrer, entre el wharf d’un venedor de carbó i la botiga d’un negociant de petroli, hi havia un taulell a l’aire lliure, cap al qual semblava que convergien els diversos corrents de gent.

Per què es feia aleshores aquell míting? En motiu de què s’organitzava? Phileas Fogg ho ignorava totalment. Es tractava del nomenament d’un alt funcionari militar o civil, d’un governador d’estat o d’un membre del congrés? No faltaven raons per fer aquestes conjectures, veient l’extraordinària animació dels ciutadans.

En aquell moment es va produir un moviment considerable en la multitud. Totes les mans eren enlaire. Algunes, tancades amb fermesa, semblava que s’alçaven i s’abaixaven ràpidament enmig d’una gran cridòria, amb la qual cosa, sens dubte, formulaven un vot. Algun aldarull agitava la massa, que formava un reflux. Les banderes oscil·laven, desapareixien un instant i reapareixien esparracades. Les ondulacions d’aquell mar de gent es propagaven fins a l’escala, i tots els caps s’encrespaven a la superfície com un mar de sobte bellugat per un xàfec. La quantitat de barrets negres disminuïa a simple vista, i la majoria semblava haver perdut la seva alçada normal.

—Evidentment és un míting —va dir Fix— i la qüestió que l’ha provocat deu ser interessant. No m’estranyaria gens que tingués quelcom a veure amb l’afer Alabama, tot i que ja estigui resolt.

—Pot ser —va limitar-se a respondre Mr. Fogg.

—En tot cas —va prosseguir Fix—, l’enfrontament és entre dos campions, l’honorable Kamerfield i l’honorable Mandiboy.

Mrs. Auda, al braç de Phileas Fogg, mirava amb sorpresa aquella escena tumultuosa. Fix es disposava a demanar a un dels veïns la raó d’aquella efervescència popular, quan es va produir un moviment més acusat. Els hurres, als quals s’afegien insults, van pujar de to. Els pals de les banderes es van transformar en armes ofensives. Ja no es veien mans, sinó punys pertot arreu. Des de dalt dels cotxes aturats, i dels òmnibus detinguts en el seu itinerari, es produïa un intercanvi de patacades. Tot servia de projectil. Botes i sabates descrivien en l’aire trajectòries molt tibants, i semblava fins i tot que alguns revòlvers s’afegien a les vociferacions de la gent amb les seves detonacions nacionals.

La gernació va acostar-se a l’escala i va envair els primers graons. Era evident que un dels partits era repel·lit, sense que els simples espectadors poguessin distingir si guanyava Mandiboy o Kamerfield.

—Em sembla que seria prudent retirar-nos —va dir Fix, que no volia que «el seu home» rebés algun cop o tingués qualsevol problema—. Si Anglaterra té alguna cosa a veure amb tot això i ens reconeixen, ens veurem involucrats en la batussa.

—Un ciutadà anglès… —va respondre Phileas Fogg.

El gentleman no va poder acabar la frase. Darrere d’ell, de la terrassa que precedia l’escala se sentiren uns crits espantosos que deien:

—Hurra! Hip! Hip!, per Mandiboy!

Era un grup d’electors que arribava de reforç, agafant de costat els partidaris de Kamerfield.

Mr. Fogg, Mrs. Auda i Fix es trobaren entre dos focs. Era massa tard per escapar. Aquell torrent d’homes, armats amb bastons i porres emplomades, era irresistible. Phileas Fogg i Fix, protegint la jove dama, van rebre fortes empentes. Mr. Fogg, no menys flegmàtic que de costum, va voler defensar-se amb les armes naturals que la natura posa a l’extrem dels braços de tots els anglesos, però va ser inútil. Un homenàs amb barbeta panotxa, el rostre encès, ample d’esquenes, que semblava ser el cap de la banda, va alçar el seu formidable puny contra Phileas Fogg, i l’hauria malmès considerablement si no fos perquè Fix, en voler ajudar-lo, va rebre ell el cop. Instantàniament va créixer un bony sota el barret de seda del detectiu, que li va quedar fet un nyap.

—Yanquee! —va dir Mr. Fogg, llançant al seu adversari un esguard de profund menyspreu.

—Englishman! —va respondre l’altre.

—Ja ens tornarem a trobar!

—Quan vulgueu. El vostre nom?

—Phileas Fogg. I el vostre?

—Coronel Stamp W. Proctor.

I, dit això, la marea va passar. Fix, que havia estat empès, es va incorporar amb la roba estripada, però sense cap ferida seriosa. El seu paltó de viatge havia quedat dividit en dues parts desiguals, i els pantalons semblaven aquelles calces curtes que alguns indis —qüestió de moda— no es posen sinó després d’haver-ne tret prèviament el folre. En definitiva, Mrs. Auda no havia rebut, i únicament Fix havia entomat un cop de puny.

—Gràcies —va dir Mr. Fogg a l’inspector, un cop van ser fora de la multitud.

—De res —va respondre Fix—. Anem.

—On?

—A una botiga de roba.

Efectivament, la visita era oportuna. Els vestits de Phileas Fogg i de Fix estaven esparracats, com si els dos gentlemen s’haguessin barallat per la causa dels honorables Kamerfield i Mandiboy.

Una hora més tard, estaven convenientment vestits i pentinats. I van tornar a l’International Hotel.

Allí, Passapertot esperava el seu amo, armat amb una dotzena de revòlvers punyal de sis bales i d’inflamació central. Quan va veure Fix en companyia de Mr. Fogg, el front se li va obscurir. Però quan Mrs. Auda li va explicar en quatre paraules el que havia passat, Passapertot es va tranquil·litzar. Evidentment, Fix ja no era un enemic, era un aliat. Mantenia la paraula.

Després de sopar, un cotxe va anar a buscar-los per dur els viatgers i els equipatges a l’estació. En el moment de pujar al vehicle, Mr. Fogg va dir a Fix:

—No heu tornat a veure el coronel Proctor?

—No —va respondre Fix.

—Tornaré a Amèrica per trobar-lo —va dir fredament Phileas Fogg—. No seria convenient que un ciutadà anglès es deixés tractar d’aquesta manera.

L’inspector somrigué i no va respondre. Era ben clar que Mr. Fogg era d’aquella raça d’anglesos que, malgrat no tolerar el duel a casa seva, es baten a l’estranger, quan es tracta de mantenir l’honor.

A tres quarts de sis, els viatgers arribaven a l’estació, on el tren era a punt de marxa.

En el moment en què Mr. Fogg anava a pujar al tren, va veure un empleat, al qual es va adreçar:

—Amic meu —li va dir—, oi que hi ha hagut alguns aldarulls avui a San Francisco?

—Era un míting, senyor —va respondre l’empleat.

—Tot i així, m’ha semblat veure una certa animació als carrers.

—Es tractava simplement d’un míting, organitzat per a una elecció.

—L’elecció d’un general en cap, no? —va demanar Mr. Fogg.

—No, senyor, d’un jutge de pau.

Amb aquesta resposta, Phileas Fogg va pujar al vagó, i el tren va posar-se en marxa a tot vapor.





XXVI


En el qual s’agafa l’exprés del Pacífic

«Ocean to Ocean» —tal com diuen els americans—, i aquestes tres paraules haurien de ser la denominació general del gran trunk, que travessa els Estats Units d’Amèrica en la distància més llarga. Però, en realitat, el Pacific Railroad es divideix en dues parts. Central Pacific entre San Francisco i Ogden, i Union Pacific entre Ogden i Omaha. Allà conflueixen cinc línies diferents, que connecten amb freqüència Omaha i Nova York.

Actualment, Nova York i San Francisco estan unides per una cinta de metall ininterrompuda, que no mesura menys de tres mil set-centes vuitanta-sis milles. Entre Omaha i el Pacífic, el ferrocarril travessa un territori encara freqüentat pels indis i les feres, una vasta extensió que els mormons van començar a colonitzar cap al 1845, després d’haver estat expulsats d’Illinois.

Antigament, calien sis mesos per anar de Nova York a San Francisco, en les circumstàncies més favorables. Ara, n’hi ha prou amb set dies.

L’any 1862, tot i l’oposició dels diputats del sud, que volien una línia més meridional, el traçat del railroad va quedar aturat entre el paral·lel quaranta-u i el quaranta-dos.

El president Lincoln, de plorada memòria, va fixar personalment, a l’Estat de Nebraska, a la ciutat d’Omaha, el cap de línia de la nova xarxa. Els treballs van començar immediatament i foren duts a terme amb aquella activitat típica americana, que no és ni paperassera ni burocràtica. La rapidesa de la mà d’obra no perjudicava de cap manera la bona construcció del ferrocarril. A la praderia, s’avançava a raó de milla i mitja per dia. Una locomotora, que rodava per les vies instal·lades el dia anterior, duia les vies de l’endemà, i corria per sobre d’elles a mesura que s’anaven col·locant.

Del Pacific Railroad neixen unes ramificacions, als estats de Iowa, Kansas, Colorado i Oregon. Sortint d’Omaha, voreja la riba esquerra de Platte River fins al desviament de la branca del nord, segueix la branca del sud, travessa els territoris de Laramie i les muntanyes Wahsatch, rodeja el llac Salat, arriba a Salt Lake City, la capital dels mormons, s’endinsa per la vall de Tuilla, travessa el desert americà, els monts de Cedar i Humboldt, Humboldt River, la Sierra Nevada, i torna a baixar per Sacramento fins al Pacífic, sense que el traçat tingui un pendent superior a cent dotze peus per milla, fins i tot en travessar les muntanyes Rocalloses.

Aquella artèria era tan llarga que els trens la recorrien en set dies, la qual cosa permetria a l’honorable Phileas Fogg —o almenys ell bo esperava— agafar el vaixell de Liverpool el dia 11 a Nova York.

El vagó ocupat per Phileas Fogg era una mena de llarg òmnibus, que reposava sobre dos trens formats per quatre rodes cadascun d’ells, la mobilitat dels quals permetia atacar els revolts de radi curt. A l’interior no hi havia compartiments: dues fileres de seients, disposades a cada costat, perpendicularment a l’eix, i entre les quals hi havia un passadís que duia als serveis i a altres llocs de què disposava cada vagó. En tota la longitud del tren, els vagons estaven comunicats mitjançant passarel·les, i els viatgers podien circular d’un extrem a l’altre del comboi, que posava a la seva disposició vagons-saló, vagons-terrassa, vagons-restaurant i vagons-cafè. Tan sols faltaven vagons-teatre. Però algun dia n’hi hauria.

Per les passarel·les circulaven constantment venedors de llibres i de diaris, despatxant les seves mercaderies, i venedors de licors, de comestibles, de cigars, i no hi faltaven compradors.

Els viatgers havien sortit de l’estació d’Oakland a les sis de la tarda. Ja era de nit, una nit freda, fosca, amb un cel cobert, amb uns núvols que amenaçaven neu. El tren no avançava gaire de pressa. Tenint en compte les parades, no feia més de vint milles per hora, una velocitat que, malgrat tot, li permetria travessar els Estats Units en el temps previst.

Al vagó es parlava poc. A més, la son anava vencent els passatgers. Passapertot es trobava al costat de l’inspector de policia, però no li deia res. Des dels darrers esdeveniments, la seva relació s’havia refredat notablement. S’havia acabat la simpatia i la intimitat. Fix no havia canviat gens la seva manera de ser, però Passapertot, ben al contrari, mantenia una extrema reserva, preparat per estrangular el seu antic amic a la més mínima sospita.

Passada una hora després de la sortida del tren, va posar-se a nevar, amb una neu fina que, sortosament, no podia retardar la marxa del comboi.

A través de les finestres només es veia una immensa capa blanca, sobre la qual el vapor de la locomotora, que es recargolava formant volutes, semblava grisós.

A les vuit, un steward va entrar al vagó i va anunciar als viatgers que era l’hora de dormir. Aquell vagó era un sleeping car, i, en pocs minuts, va ser transformat en dormitori. Els respatllers dels seients es replegaren, unes lliteres acuradament plegades es van desenrotllar per un sistema enginyós, unes cabines van ser improvisades en pocs segons, i cada viatger va tenir a la seva disposició un llit confortable, que unes espesses cortines protegien de qualsevol mirada indiscreta. Els llençols eren blancs; els coixins, flonjos.

L’únic que quedava per fer era jeure i dormir, cosa que va fer tothom, com si estiguessin a la cabina d’un vaixell confortable, mentre que el tren corria a tot vapor a través de l’estat de Califòrnia.

En aquella part de territori que s’estén entre San Francisco i Sacramento, el terra és poc accidentat. Aquell tram del ferrocarril, amb el nom de Central Pacific Road, de primer prenia Sacramento com a punt de partida, i avançava cap a l’est per trobar el que sortia d’Omaha. De San Francisco a la capital de Califòrnia, la línia corria directament cap al nord-est, vorejant American River, que desemboca a la badia de San Pablo. Les cent vint milles que separen aquelles dues importants ciutats van ser cobertes en sis hores i, cap a mitjanit, mentre eren al primer son, els viatgers passaren per Sacramento. Per això no van veure res d’aquella ciutat, seu de la legislatura de l’estat de Califòrnia, ni els molls, ni els amples carrers, ni els esplèndids hotels, ni les places, ni els temples.

Sortint de Sacramento, el tren, després d’haver deixat les estacions de Junction, de Roclin, d’Auburn i de Colfax, va enfilar-se cap al massís de Sierra Nevada.

Eren les set del matí quan es va passar per l’estació de Cisco. Una hora després, el dormitori va convertir-se de nou en un vagó ordinari, i els viatgers van poder veure a través de les finestres les vistes pintoresques d’aquell país muntanyós. El traçat del tren obeïa als capricis de la Sierra, ara enganxat als flancs de la muntanya, ara suspès sobre precipicis, evitant els angles bruscos amb revolts audaços, ficant-se per gorges estretes que semblaven no tenir sortida. La locomotora, resplendent com un reliquiari, amb el seu gran fanal, que reflectia lluïssors rogenques, la campana de color argent i «l’aparta-vaques» que sobresortia com un esperó, afegia els seus xiulets i els seus mugits als dels torrents i les cascades, i cargolava el fum negre a les branques dels avets.

No hi havia gairebé cap túnel ni cap pont en tot el recorregut. El railroad voltava les faldes de les muntanyes, sense buscar en la línia recta el camí més curt d’un punt a un altre, i sense violentar la natura.

Cap a les nou, el tren entrava a l’estat de Nevada, per la vall de Carson, seguint sempre en direcció nord-est. Al migdia, deixava Reno, on els viatgers van tenir vint minuts per dinar.

A partir d’aquell punt, la via fèrria, vorejant Humboldt River, s’elevà unes milles cap al nord, seguint el seu curs. Després es desviava cap a l’est, i no se separava del curs de l’aigua fins a haver arribat als Humboldt Rangers, on neix el riu, quasi a l’extrem oriental de l’estat de Nevada.

Després de dinar, Mr. Fogg, Mrs. Auda i els seus companys van tornar a ocupar el seu lloc al vagó. Phileas Fogg, la jove, Fix i Passapertot, asseguts confortablement, contemplaven el paisatge variat que desfilava davant dels seus ulls, vastes praderies, muntanyes que es perfilaven a l’horitzó, rierols d’aigües escumoses. De vegades, un gran manat de bisons s’agrupava en la llunyania, i semblava un dic mòbil. Aquells innombrables exèrcits de ruminants de vegades es converteixen en un obstacle insuperable per als trens. S’han vist milers d’aquells animals desfilant per la via durant hores i hores, formant una sòlida filera. En tal cas, la locomotora es veu obligada a aturar-se i a esperar que la via quedi lliure.

Això és el que va passar en aquella ocasió. Cap a les tres de la tarda, un ramat de deu a dotze mil caps va barrar el pas al tren. La màquina, després d’haver moderat la velocitat, va provar de ficar el seu esperó contra el flanc de la immensa filera, però va haver d’aturar-se davant de la impenetrable massa.

Es podia veure els ruminants —buffalos, com els anomenen impròpiament els americans— caminant al seu pas tranquil, i de tant en tant deixaven anar uns bramuls formidables. Tenien una talla superior a la dels braus d’Europa, les potes i la cua curtes, la creuera prominent que formava una musculosa gepa, les banyes separades a la base, el cap, el coll i les espatlles recoberts per una crinera de pel llarg. Era impensable aturar aquella migració! Quan els bisons prenien una decisió, res no els podia deturar o fer modificar la marxa. És un torrent de carn viva davant del qual no hi ha contenció possible.

Els viatgers, dispersats per les passarel·les, miraven aquell curiós espectacle. Tanmateix, la persona que devia tenir més pressa, Phileas Fogg, s’havia quedat al seu lloc i esperava filosòficament que els búfals es dignessin a cedir-li el pas. Passapertot estava furiós pel retard que causava l’aglomeració d’animals. Li hauria agradat descarregar contra ells tot l’arsenal de revòlvers.

—Quin país! —s’exclamava—. Uns simples bous detenen els trens i fan una processó sense preocupar-se de no destorbar la circulació! Diantre! M’agradaria saber si Mr. Fogg havia previst aquest contratemps en el programa! I aquest mecànic, que no gosa llançar la locomotora a través d’aquest bestiar empipador!

El mecànic no havia intentat apartar l’obstacle, i havia actuat amb prudència. Sens dubte hauria aixafat els primers búfals amb l’esperó de la màquina; però, per molta potència que tingués, la màquina hauria quedat travada, s’hauria produït inevitablement el descarrilament i el tren s’hauria quedat en un destret.

La millor solució era esperar pacientment, i després recuperar el temps perdut accelerant la marxa del tren. La desfilada de bisons va durar tres llargues hores, i la via no va quedar lliure fins que va caure la nit. En aquell moment, les últimes files del ramat travessaven les vies, mentre que les primeres desapareixien en l’horitzó del sud.

El tren no va travessar els congostos d’Humboldt Ranges fins a les vuit. A dos quarts de deu va entrar al territori d’Utah, la regió del gran llac Salat, el curiós país dels mormons.





XXVII


En el qual Passapertot segueix, a una velocitat de vint milles per hora, un curs d’història mormona

Durant la nit del 5 al 6 de desembre, el tren va avançar unes cinquanta milles cap al sud-est. Després va remuntar-ne unes altres cinquanta cap al nord-est, aproximant-se al gran llac Salat.

Cap a les nou del matí, Passapertot va sortir a prendre l’aire a les passarel·les. Feia fred, el cel era gris, però havia parat de nevar. El disc del sol, eixamplat per les bromes, semblava una enorme peça d’or, i Passapertot estava ocupat calculant-ne el valor en lliures esterlines, quan va ser interromput d’aquesta útil preocupació per l’aparició d’un personatge força estrany.

Aquell personatge, que havia pujat al tren a l’estació d’Elko, era un home alt, molt bru, amb mostatxos negres, barret de seda negra, armilla negra, pantaló negre, corbata blanca, guants de pell de gos. Hauria pogut passar per sacerdot. Anava d’una punta a l’altra del tren i, a la porta de cada vagó, enganxava amb lacre una nota escrita a mà.

Passapertot s’hi va acostar i va llegir en una d’aquelles notes que l’honorable elder William Hitch, missioner mormó, aprofitant la seva presència al tren número 48, faria, d’onze a dotze, al vagó número 117, una conferència sobre el mormonisme, i convidava a participar-hi tots els gentlemen desitjosos d’instruir-se sobre els misteris de la religió dels Sants dels Darrers Dies.

«Hi aniré», es va dir Passapertot, que l’únic que sabia del mormonisme eren les pràctiques poligàmiques, base de la societat mormona.

La notícia va difondre’s ràpidament pel tren, en el qual viatjava un centenar de persones. De tots ells, trenta a tot estirar, atrets per la conferència, a les onze, ocupaven les banquetes del vagó número 117. Passapertot figurava a la primera fila dels fidels. Ni el seu amo ni Fix no havien cregut que valia la pena la molèstia.

A l’hora prevista, l’elder William Hitch es va aixecar i, amb veu bastant irritada, com si algú li dugués la contrària ja abans de començar, va exclamar:

—Jo us dic que Joe Smith és un màrtir, que el seu germà Hvram és un màrtir, i que les persecucions del govern de la Unió contra els profetes també convertiran Brigham Young en màrtir! Qui gosaria sostenir el contrari?

Ningú no va arriscar-se a contradir el missioner, l’excitació del qual contrastava amb la seva fisonomia calmada per naturalesa.

Tanmateix, la seva ira s’explicava pel fet que actualment el mormonisme està sotmès a dures proves. En efecte, el govern dels Estats Units acabava de reduir, no sense dificultats, aquells fanàtics independents. Havia assolit el control de Utah, i l’havia sotmès a les lleis de la Unió, després d’haver empresonat Brigham Young, acusat de rebel·lió i de poligàmia. A partir d’aquella època, els deixebles del profeta augmentaven els esforços, i, tot esperant els fets, resistien amb la paraula davant de les pretensions del Congrés.

Tal com pot veure’s, l’elder William Hitch feia proselitisme fins i tot dalt del tren.

I aleshores va explicar, acolorint la narració amb cops de veu i amb la violència dels gestos, la història del mormonisme des dels temps bíblics, «com a Israel, un profeta mormó de la tribu de Josep va publicar els annals de la religió nova, i les llegà al seu fill Morom; com, uns quants segles més tard, Joseph Smith junior, un granger de l’estat de Vermont, que va revelar-se com a profeta místic el 1825, va fer una traducció d’aquest preciós llibre, escrit en caràcters egipcis; com, finalment, un missatger celestial se li va aparèixer en un bosc lluminós i li va lliurar els annals del Senyor».

En aquell moment, alguns dels oients, poc interessats en la narració retrospectiva del missioner, van abandonar el vagó. Però William Hitch va continuar, explicant «com Smith junior, reunits el seu pare, els seus dos germans i alguns deixebles, va fundar la religió dels Sants dels Darrers Dies, una religió que no solament és seguida a Amèrica, sinó també a Anglaterra, Escandinàvia, Alemanya, i que compta, entre els seus fidels, artesans i molta gent dedicada a professions liberals; com va ser fundada una colònia a Ohio; com va aixecar-se un temple que va costar dos-cents mil dòlars i es va construir una ciutat a Kirkland; com Smith va esdevenir un banquer audaç i va rebre, d’un simple guia que ensenyava mòmies, un papir que contenia un escrit del mateix Abraham i d’altres egipcis cèlebres».

La narració s’estava fent una mica llarga, les files d’oients s’anaven aclarint, i el públic quedava reduït a una vintena de persones.

Però l’elder, sense inquietar-se per la deserció, va contar amb detall «com Joe Smith va fer bancarrota l’any 1837; com els seus accionistes, arruïnats, el van untar de quitrà i el feren rodar per un munt de plomes; com se’l va retrobar, més honorable i més honrat que mai, uns quants anys més tard, a Independència, a Missouri, convertit en cap d’una comunitat florent, que tenia tres mil deixebles pel cap baix, i que llavors, perseguit per l’odi dels pagans, va haver de fugir al Far West americà».

Encara hi quedaven deu assistents, entre els quals hi havia Passapertot, que era tot orelles. Va ser així que va saber «com, després de llargues persecucions, Smith va reaparèixer a Illinois i va fundar l’any 1839, a les ribes del Mississipí, Nauvoo-la-Belle, una ciutat amb una població que arriba a vint-i-cinc mil ànimes; com Smith en va esdevenir l’alcalde, el jutge suprem i el general en cap; com, el 1843, va presentar la candidatura per a la presidència dels Estats Units, i com, finalment, atrapat per una emboscada a Cartago, va ser empresonat i assassinat per una banda d’homes emmascarats».

En aquells moments, Passapertot estava tot sol al vagó, i l’elder, mirant-lo de cara, fascinant-lo amb les paraules, li va recordar que, dos anys després de l’assassinat de Smith, el seu successor, Brigham Young, abandonant Nauvoo, va anar a establir-se a la vora del llac Salat, i que allí, en aquell admirable territori, enmig d’aquell fèrtil territori, en la ruta dels emigrants que travessaven Utah per anar a Califòrnia, la nova colònia va estendre’s enormement, gràcies als principis poligàmics del mormonisme.

—I heus aquí —va afegir William Hitch—, heus aquí per què la gelosia del Congrés ha caigut al damunt nostre. Per què els soldats de la Unió van trepitjar el territori de Utah! Per què el nostre cap, el profeta Brigham Young, ha estat empresonat en detriment de tota justícia! Però nosaltres cedirem a la força? Mai! Expulsats de Vermont, expulsats d’Illinois, expulsats d’Ohio, expulsats de Missouri, expulsats de Utah, tornarem a trobar una terra independent on plantarem la nostra tenda… I tu, fidel —va afegir l’elder fixant en l’únic oient esguards enfurits— plantaràs la teva a l’ombra de la nostra bandera?

—No —va respondre amb valentia Passapertot, que va fugir deixant l’energumen predicar en el desert.

Durant aquella conferència, el tren havia avançat ràpidament i, cap a dos quarts d’una, arribava a la punta nord-oest del gran llac Salat. Des d’allà es podia apreciar, en un vast perímetre, l’aspecte d’aquell mar interior, que també rep el nom de Mar Morta, al qual du l’aigua un Jordà d’Amèrica. Un llac admirable, enquadrat entre roques salvatges, amples a la base, emblanquinades de sal blanca, una superba extensió d’aigua que antigament cobria una superfície més àmplia; però, amb el temps, les vores a poc a poc han anat pujant i n’han reduït la superfície i augmentat la profunditat.

El llac Salat té una longitud d’unes setanta milles, una amplada de trenta-cinc, i està situat a tres mil vuit-cents peus per sobre del nivell del mar. A diferència del llac Asaphaltite, la depressió del qual és de mil dos-cents peus per sota, la seva salinitat és considerable, i les seves aigües aguanten en dissolució un quart del seu pes de matèria sòlida. El seu pes específic és de mil cent setanta, mentre que la de l’aigua destil·lada és de mil. Per aquesta raó els peixos no hi poden viure. Els que hi arriben pel Jordà, el Weber i d’altres creeks, pereixen en poc temps; però no és cert que l’aigua sigui tan densa que un home no pugui enfonsar-s’hi.

Al voltant del llac, el camp estava admirablement cultivat, ja que els mormons es coneixen pels treballs de la terra: ranxos i corrals per a animals domèstics, camps de blat, de blat de moro, de sorgo, prats luxuriosos, pertot arreu bardisses de rosers silvestres, planters d’acàcies i eufòrbies, aquest hauria estat l’aspecte d’aquell territori sis mesos més tard; però en aquell moment, la terra desapareixia sota una fina capa de neu, que l’enfarinava lleugerament.

A les dues, els viatgers baixaven a l’estació d’Ogden. Com que el tren no tornava a marxar fins a les sis, Mr. Fogg, Mrs. Auda i els seus dos companys tenien temps per anar a la Ciutat dels Sants, per una ramificació que surt de l’estació d’Ogden. N’hi havia prou amb dues hores per visitar aquella ciutat totalment americana i, com a tal, construïda seguint el patró de totes les ciutats de la Unió, que són com escaquers de llargues línies fredes, amb «la tristesa lúgubre dels angles rectes», segons l’expressió de Víctor Hugo. El fundador de la Ciutat dels Sants no va poder escapar-se de la necessitat de simetria que distingeix els anglosaxons. En aquell singular país, on els homes certament no estan a l’altura de les institucions, tot es fa «quadrat», les ciutats, les cases i els disbarats.

A les tres, els viatgers passejaven pels carrers de la ciutat, construïda entre la riba del Jordà i les primeres ondulacions dels monts Wahsatch. Gairebé no hi van veure cap església, però sí monuments com ara la casa del profeta, la Court House i la drassana, les cases de maons, d’un color blavós, amb verandes i galeries, envoltades de jardins, vorejades d’acàcies, de palmeres i de garrofers. Un mur d’argila, construït el 1853, rodejava la ciutat. Al carrer principal, on hi ha el mercat, s’aixecaven alguns hotels engalanats amb banderes, entre els quals hi havia el Salt Lake House.

Mr. Fogg i els seus companys no van trobar gaire gent a la ciutat. Els carrers eren quasi deserts, excepte potser la part del Temple, on van arribar després d’haver travessat diversos barris encerclats amb palissades. Hi havia força dones, fet que s’explica per la composició particular de les famílies mormones. Això no vol pas dir que tots els mormons siguin polígams. Hi ha llibertat, però cal observar que són les ciutadanes de Utah les que volen casar-se, perquè, segons la religió del país, el cel mormó no admet l’accés a les seves beatituds a les solteres del sexe femení. Aquelles pobres criatures no semblaven ni acomodades ni felices. Algunes d’elles, sens dubte les més riques, duien una jaqueta de seda negra oberta a la cintura, sota una caputxa o un xal força modest. Les altres anaven vestides d’índies.

Passapertot, en la seva qualitat de solter per convicció, va mirar amb una certa basarda aquelles mormones destinades a procurar entre moltes la felicitat d’un sol mormó. Amb gran sentit comú, planyia sobretot el marit. Li semblava terrible haver de guiar tantes senyores a través de les vicissituds de la vida, conduir-les així en grup fins al paradís mormó, amb la perspectiva de retrobar-les en l’eternitat, en companyia del gloriós Smith, que devia fer els ornaments en aquell indret ple de delícies. Decididament, no sentia la vocació, i trobava —encara que potser s’enganyava— que les ciutadanes de Great Lake City llançaven unes mirades una mica inquietants sobre la seva persona.

Sortosament, la seva estada a la Ciutat dels Sants no havia de perllongar-se. Encara faltaven alguns minuts per a les quatre, i els viatgers ja eren de nou a l’estació i tornaven a ocupar les seves places als vagons.

Es va sentir el xiulet; però en el moment en què les pesants rodes de la locomotora, patinant sobre les vies, començaven a imprimir velocitat al tren, es va sentir algú que cridava:

—Pareu! Pareu!

Un tren en marxa no es para. El gentleman que proferia aquells crits era un mormó que feia tard. Corria com un esperitat. Sortosament per a ell, l’estació no tenia ni portes ni barreres, de manera que va córrer per la via, va saltar al marxapeu de l’últim vagó i va caure sense alè en una de les banquetes del vagó.

Passapertot, que havia seguit emocionat les incidències, contemplava el que era l’últim passatger a pujar al tren, pel qual es va interessar vivament quan va saber que el motiu de la fuita d’aquell ciutadà de Utah no era altre que una escena domèstica.

Quan el mormó va haver recuperat l’alè, Passapertot va decidir-se a preguntar-li molt educadament quantes dones tenia, per a ell tot sol, perquè, de la manera que guillava, suposava que n’havia de tenir una vintena pel cap baix.

—Una, senyor! —va respondre el mormó alçant els braços cap al cel—, una, i ja n’he tingut prou!





XXVIII


En el qual Passapertot no aconsegueix fer escoltar el llenguatge de la raó

El tren, en sortir de l’estació d’Ogden, va pujar durant una hora cap al nord, fins a Weber River, on ja duien unes nou-centes milles des de San Francisco. A partir d’aquell punt va tornar a anar en direcció est a través del massís accidentat dels monts Wahsatch. En aquella part del territori, compresa entre aquelles muntanyes i les muntanyes Rocalloses pròpiament dites, és on els enginyers americans van haver d’afrontar les dificultats més serioses. Tant és així que la subvenció del govern de la Unió va apujar-se a quaranta-vuit mil dòlars per milla, quan tan sols era de setze mil dòlars en territori pla; però els enginyers, tal com ja hem dit, no van violentar la natura, sinó que van emprar l’astúcia per rodejar les dificultats i, per arribar a la gran conca, només van haver de foradar un sol túnel, de catorze mil peus de llargada, en tot el recorregut del railroad.

Va ser al mateix llac Salat on el traçat havia arribat a la cota d’altitud més alta. A partir d’aquell punt, el perfil descrivia una corba molt allargada, baixant cap a la vall de Bitter Creek, per pujar després fins al punt en què es trenquen les aigües cap a l’Atlàntic i cap al Pacífic. En aquella regió muntanyosa hi havia nombrosos ríos. Va ser necessari travessar pels ponts el Muddy, el Green i altres. Passapertot s’havia tornat més impacient a mesura que s’acostava al final. Fix, per la seva banda, hauria volgut sortir ja d’aquell indret difícil. Patia pels retards, temia els accidents, i tenia més pressa que Phileas Fogg per posar el peu en terra anglesa!

A les deu de la nit, el tren va aturar-se a l’estació de Fort Bridger, que va abandonar gairebé de seguida, i, vint milles més lluny, entrava a l’estat de Wyoming, l’antic Dakota, seguint tota la vall de Bitter Creek, on neix una part de les aigües que formen el sistema hidrogràfic del Colorado.

L’endemà, 7 de desembre, hi va haver una parada d’un quart a l’estació de Green River. Durant la nit, la neu havia caigut en abundància, però amb la pluja s’havia mig fos i no podia perjudicar la marxa del tren. Tanmateix, aquell mal temps no va deixar d’inquietar Passapertot, car l’acumulació de neu a les rodes hauria compromès de ben segur el viatge.

«Quina idea, també, ha tingut el meu amo de viatjar a l’hivern», es deia. «No podia esperar l’estiu, per tenir més possibilitats d’èxit?».

Però en el moment en què el jove honrat es preocupava únicament de l’estat del cel i de la disminució de la temperatura, Mrs. Auda experimentava temors més vius, que tenien un origen completament diferent.

En efecte, alguns viatgers havien baixat dels seus vagons, i passejaven per l’andana de l’estació de Green River, esperant la sortida del tren. A través del vidre, la jove dama va reconèixer entre ells el coronel Stamp W. Proctor, aquell americà que s’havia comportat amb tanta grolleria envers Phileas Fogg en el míting de San Francisco. Mrs. Auda, que no volia ser vista, va tirar-se enrere.

Aquella circumstància va impressionar vivament la jove. Sentia afecte per aquell home que cada dia li donava mostres de la més absoluta dedicació. Sens dubte, ella no entenia tota la profunditat del sentiment que li inspirava el seu salvador, sentiment al qual encara donava el nom d’agraïment, tot i que, sense saber-ho, era més que això. Per aquesta raó se li va encongir el cor quan va reconèixer el personatge groller a qui Mr. Fogg volia demanar, tard o d’hora, explicacions de la seva conducta. Evidentment, l’atzar era qui havia dut a aquell tren el coronel Proctor, però el cas és que hi era, i calia impedir a qualsevol preu que Phileas Fogg veiés el seu adversari.

Mrs. Auda, quan el tren va tornar a posar-se en marxa, va aprofitar un moment en què Mr. Fogg dormisquejava per posar Fix i Passapertot al corrent de la situació.

—Aquest Proctor és al tren? —va exclamar Fix—. Doncs bé, estigueu tranquil·la, senyora, que abans de veure-se-les amb Mr. Fogg, se les haurà de veure amb mi. Em sembla que, en tot aquest assumpte, sóc jo qui he rebut els insults més greus!

—I, a més —va afegir Passapertot—, jo m’encarrego d’ell, per molt coronel que sigui.

—Senyor Fix —va prosseguir Mrs. Auda—, Mr. Fogg no consentirà que ningú el vengi. Tal com ha dit, és un home capaç de tornar a Amèrica per trobar de nou l’individu que el va insultar. Si s’adona de la presència del coronel Proctor no podrem evitar que es trobin, cosa que pot provocar resultats deplorables. Cal, doncs, que no el vegi.

—Teniu raó, senyora —va respondre Fix—, un encontre ho podria arruïnar tot. Vencedor o vençut, Mr. Fogg es retardaria, i…

—I —va afegir Passapertot—, això afavoriria els interessos dels gentlemen del Reform Club. D’aquí a quatre dies serem a Nova York. Doncs bé, si durant aquests quatre dies el meu amo no surt del seu vagó, esperem que l’atzar no el posarà cara a cara amb aquest maleït americà, que Déu confongui! Ja sabrem impedir-ho…

La conversa es va interrompre, ja que Mr. Fogg s’havia despertat, i mirava el paisatge a través dels vidres tacats de neu. Però, més tard, sense que ni el seu amo ni Mrs. Auda el poguessin sentir, Passapertot va dir a l’inspector de policia:

—És veritat que us batríeu per ell?

—Faré tot el que calgui per tornar-lo viu a Europa! —va respondre simplement Fix, amb un to que denotava una voluntat implacable.

Passapertot va sentir una esgarrifança que li corria pel cos, però les seves conviccions pel que feia al seu amo no es van debilitar.

I ara, hi havia alguna manera de retenir Mr. Fogg en aquell compartiment per evitar que es trobés amb el coronel? No seria gaire difícil, ja que el gentleman tenia un caràcter poc inquiet i poc curiós. En tot cas, l’inspector de policia va creure que havia trobat la manera, ja que, alguns instants més tard, deia a Phileas Fogg:

—Que llargues i lentes es fan les hores que es passen així, al tren.

—En efecte, però passen.

—A bord dels vaixells —va continuar l’inspector—, teníeu el costum de fer la vostra partida de whist, oi?

—Sí —va respondre Mr. Fogg—, però aquí seria difícil. No tinc ni cartes ni companys de joc.

—Oh, les cartes, ja trobarem un lloc on comprar-les. Als trens americans venen de tot. Quant als companys de joc, si per casualitat la senyora…

—I tant, senyor —va respondre vivament la jove dama—, sé jugar al whist. Forma part de l’educació anglesa.

—Pel que fa a mi —va continuar Fix—, tinc certes pretensions de jugar bé a aquest joc. Per tant, som tres i podem…

—Com vulgueu, senyor —respongué Phileas Fogg, encantat de tornar a jugar al seu joc preferit, fins i tot al tren.

Passapertot va ser enviat a buscar el cambrer, i no va trigar a tornar amb dos jocs de cartes complets, fitxes, daus i una tauleta coberta amb un drap. No hi faltava res. El joc començà. Mrs. Auda sabia jugar bastant bé al whist, i fins i tot va rebre alguns compliments del seriós Phileas Fogg. L’inspector era bon jugador, i es va convertir en un digne contrincant del gentleman.

«Ara sí que el tenim», va dir-se Passapertot. «Segur que ja no es bellugarà!».

A les onze del matí el tren havia arribat al punt de divisió de les aigües cap als dos oceans. Era a Passe Bridger, a una altitud de set mil cent vuitanta-quatre peus anglesos per sobre del nivell del mar, un dels punts més alts del traçat ferroviari de les muntanyes Rocalloses. Unes dues-centes milles més endavant, els viatgers es trobarien per fi en aquelles llargues planes que s’estenen fins a l’Atlàntic, i que la natura havia fet tan propícies per a la construcció d’una via fèrria.

Al vessant de la conca atlàntica ja apareixien els primers ríos, afluents o subafluents del North Platte River. Tot l’horitzó del nord i de l’est estava cobert per la immensa cortina semicircular que constitueix la porció septentrional de les Rocky Mountains, dominada pel pic de Laramie. Entre aquella curvatura i la línia del ferrocarril s’estenien vastes planes, regades a bastament. A la dreta del railroad se superposaven les primeres rampes del massís muntanyós que s’arrodoneix al sud fins a les fonts del riu Arkansas, un dels grans tributaris del Missouri.

A dos quarts d’una, els viatgers entreveien un instant el fort Halleck, que domina aquella contrada. Unes quantes hores més, i la travessa de les muntanyes Rocalloses s’hauria acabat. Per tant, es podia esperar que cap accident no es produiria en el pas del tren a través d’aquella difícil regió. Havia parat de nevar. El temps era fred i sec. Uns grans ocells, espantats per la locomotora, fugien cap a la llunyania. A la plana no es veia cap fera, ni ós ni llop. Era el desert en la seva immensa nuesa.

Després d’un dinar bastant confortable, servit al vagó mateix, Mr. Fogg i els seus companys de joc reprenien l’interminable whist quan es van sentir uns violents cops de xiulet. El tren va aturar-se. Passapertot va treure el cap per la porta i no va veure res que motivés aquella parada. No hi havia cap estació a la vista. Mrs. Auda i Fix van témer un instant que a Mr. Fogg no se li acudís baixar a la via. Però el gentleman es va conformar a dir al seu criat:

—Aneu a veure què passa.

Passapertot va sortir ràpidament del vagó. Una quarantena de viatgers havien abandonat els seus respectius llocs, entre els quals hi havia Stamp W. Proctor.

El tren estava parat davant d’un senyal vermell, que obligava a detenir la circulació. El maquinista i el conductor, que havien baixat, discutien bastant airadament amb un guardaagulles que el cap d’estació de Medicine Bow, l’estació propera, havia enviat a l’encontre del tren. Alguns viatgers s’hi havien acostat i prenien part en la discussió. Un d’ells era l’esmentat coronel Proctor, amb la seva veu forta i els gestos imperiosos.

Passapertot, que s’havia arribat on era el grup, va sentir el guardaagulles, que deia:

—No! No hi ha manera de passar! El pont de Medicine Bow està malmès i no suportaria el pes del tren.

El pont de què parlaven era un pont suspès al damunt d’un ràpid, i era a una milla del lloc on s’havia aturat el comboi. Segons que deia el guardaagulles, amenaçava ruïna: s’havien trencat uns quants tirants, i era impossible arriscar-se a passar-hi. El guardaagulles no exagerava dient que no es podia passar. D’altra banda, amb el tarannà despreocupat dels americans, es pot dir que quan es posen a ser prudents és una bogeria no fer-ne cas.

Passapertot, que no gosava anar a avisar el seu amo, escoltava, prement les dents, immòbil com una estàtua.

—I aleshores què! —va exclamar el coronel Proctor—. Suposo que no ens quedarem aquí, com estaquirots sobre la neu!

—Coronel —va respondre el conductor—, hem telegrafiat a l’estació d’Omaha per demanar un tren, però és poc probable que arribi a Medecine Bow abans de les sis.

—A les sis! —va exclamar Passapertot.

—I tant —va respondre el conductor—. A més ens caldrà tot aquest temps per arribar a peu a l’estació.

—A peu? —van exclamar els viatgers.

—Però a quina distància és l’estació? —va demanar un d’ells al conductor.

—A dotze milles, a l’altre costat del riu.

—Dotze milles sobre la neu! —va prorrompre Stamp W. Proctor.

El coronel va deixar proferir tota una sèrie de juraments adreçats a la companyia i al conductor, i Passapertot, enfurismat, estava a punt de fer cor amb ell. Allà hi havia un obstacle material contra el qual fracassarien, aquest cop, tots els banknotes del seu amo.

Per acabar-ho d’adobar, la decepció era general entre els viatgers, que, sense comptar el retard, es veurien obligats a fer una quinzena de milles per la plana coberta de neu. El batibull, les exclamacions i les vociferacions haurien atret de ben segur l’atenció de Phileas Fogg, si el gentleman no hagués estat absort pel seu joc.

Però, de tota manera, Passapertot es trobava en la necessitat de prevenir-lo, i, capcot, anava cap al vagó quan el maquinista del tren —un ianqui autèntic, anomenat Foster—, va dir alçant la veu:

—Senyors, potser hi hauria una manera de passar.

—Pel pont? —va respondre un viatger.

—Pel pont.

—Amb el nostre tren? —va preguntar el coronel.

—Amb el nostre tren.

Passapertot s’havia aturat i devorava les paraules del maquinista.

—Però el pont amenaça ruïna! —va dir el conductor.

—No hi fa res —va respondre Foster—. Em sembla que passant amb el tren a tota velocitat, tindríem possibilitats de passar-hi.

—Diable! —va fer Passapertot.

Però uns quants passatgers havien estat seduïts immediatament per la proposició. Al coronel Proctor li agradava particularment. Aquell cervell irreflexiu trobava la cosa molt factible. Fins i tot va recordar que els enginyers havien tingut la idea de passar els rius «sense pont» amb uns trens rígids llançats a tota velocitat, etc. I, al capdavall, tots els interessats en la qüestió van posar-se a favor del maquinista.

—Tenim el cinquanta per cent de possibilitats de passar —deia l’un.

—El seixanta —deia l’altre.

—Vuitanta…!, noranta per cent!

Passapertot estava esglaiat. Malgrat que estava disposat a intentar-ho tot per tal de passar el Medecine Creek, la temptativa li semblava una mica massa «americana».

«A més», va pensar, «hi ha una cosa molt més senzilla de fer, i ningú no hi ha pensat…!».

—Senyor —va dir a un dels viatgers—, la manera proposada pel maquinista em sembla una mica arriscada, però…

—El vuitanta per cent de possibilitats! —va respondre el viatger, que li va girar l’esquena.

—Ja ho sé —va respondre Passapertot, adreçant-se a un altre gentleman—, però una simple reflexió…

—No en calen, de reflexions! No val la pena! —va respondre l’americà interpel·lat, arronsant les espatlles—. El maquinista assegura que passarem.

—Sí, és clar que passarem —va insistir Passapertot—. Però potser seria més prudent…

—Què diu ara! Prudent? —va exclamar el coronel Proctor, que aquella paraula, sentida per casualitat, va fer saltar—. Us diuen que a gran velocitat! Ho enteneu? A gran velocitat!

—Ja ho sé…, ho entenc… —repetia Passapertot, a qui ningú no deixava acabar la frase—; però seria, si no més prudent, vist que la paraula us xoca, almenys més natural…

—Qui? Què? Com? Què té aquest, ara, amb això de ser natural? —va escridassar-lo tothom.

El pobre jove ja no sabia com fer-se escoltar.

—Que teniu por? —li va preguntar el coronel Proctor.

—Jo, por? —va exclamar Passapertot—. Doncs, molt bé. Com vulgueu! Demostraré a aquesta gent que un francès pot ser tan americà com ells!

—Al tren! Al tren! —va cridar el conductor.

—Sí! Al tren —repetia Passapertot—, al tren! I ràpid! Però això no significa que no hauria estat més natural fer-nos passar a peu pel pont, els viatgers, i el tren després…!

Però ningú no va sentir aquella sàvia reflexió, encara que ningú tampoc no n’hauria volgut reconèixer la pertinència.

Els viatgers havien tornat a pujar als vagons. Passapertot va tornar al seu lloc, sense dir res del que havia passat. Els jugadors estaven completament absorts pel whist.

La locomotora va xiular amb força. El maquinista, invertint el vapor, va fer retrocedir el tren aproximadament una milla, reculant com un saltador que vol agafar impuls.

Després, amb un segon cop de xiulet, va tornar a començar a avançar: la màquina va accelerar-se; aviat la velocitat era esfereïdora; només se sentia un renill que sortia de la locomotora; els pistons feien vint cicles per segon; els eixos de les rodes fumejaven dins de les caixes de greix. Se sentia, per dir-ho d’alguna manera, que el tren tot sencer, que avançava a una velocitat de cent milles per hora, ja no pesava sobre els rails. La velocitat menjava la pesantor.

I van passar! Va ser com un llamp. No es va veure res del pont. El comboi va saltar, literalment, d’una riba a l’altra, i el maquinista no va poder aturar la seva màquina embalada fins a cinc milles més enllà de l’estació.

Quan tot just el tren havia acabat de travessar el riu, el pont, definitivament arruïnat, va esfondrar-se amb gran estrèpit al ràpid de Medecine Bow.





XXIX


On serà fet el relat de diversos incidents que només succeeixen als railroads de la Unió

Aquella mateixa tarda, el tren prosseguia la seva ruta sense obstacles, passava per fort Sauders, travessava el pas de Cheyenne i arribava al pas d’Evans. En aquell indret, el railroad assolia el punt més alt del recorregut, és a dir, vuit mil noranta-un peus per sobre del nivell de l’oceà. Als viatgers tan sols els quedava davallar fins a l’Atlàntic per aquelles planes sense límits, anivellades per la naturalesa.

Allí es trobava, al gran trunk, el desviament de Denver City, la principal ciutat de Colorado. Aquell territori és ric en mines d’or i de plata, i més de cinquanta mil habitants ja hi han fixat la seva residència.

En aquell moment, s’havien fet mil tres-centes vuitanta-dues milles des de San Francisco, en tres dies i tres nits. Segons totes les previsions, n’hi havia prou amb quatre dies i quatre nits per arribar a Nova York. Així doncs, Phileas Fogg es mantenia dintre dels terminis previstos.

Durant la nit, es va deixar a l’esquerra el camp Wallbah. El Lodge Pole Creek corria paral·lelament a la via, seguint la frontera rectilínia comuna als estats de Wyoming i Colorado. A les onze, es va entrar a Nebraska, es passava a la vora de Sedwick i es tocava Julesburgh, situat a la branca sud de Platte River.

Va ser en aquell punt on es va inaugurar la Union Pacific Railroad, el 23 d’octubre de 1867, l’enginyer en cap de la qual va ser el general J. M. Dodge. Allí van aturar-se les dues locomotores poderoses, que remolcaven els nou vagons de convidats, entre els quals figurava el vicepresident, Mr. Thomas C. Durant; allí van ressonar les aclamacions; allí els sioux i els pawnies van oferir l’espectacle d’una petita guerra índia; allí van esclatar els focs artificials; allí, finalment, es va publicar, amb una impremta portàtil, el primer número del diari Railway Pioneer. Així va celebrar-se la inauguració d’aquell gran ferrocarril, instrument de progrés i de civilització, estès a través del desert i destinat a unir entre elles viles i ciutats que encara no existien. El xiulet de la locomotora, més potent que la lira d’Amfió, estava a punt de fer-les sorgir del sòl americà.

A les vuit del matí, el fort MacPherson havia quedat enrere. Tres-centes cinquanta-set milles separen aquest punt d’Omaha. La via fèrria seguia, per la riba esquerra, les capricioses sinuositats de la branca sud de Platte River. A les nou s’arribava a la important vila de North Platte, construïda entre els dos braços del gran curs d’aigua, que s’ajunten al seu voltant per formar ja una sola artèria, un afluent de considerable importància, que confon les seves aigües amb les del Missouri una mica més amunt d’Omaha.

S’havia travessat el meridià cent u.

Mr. Fogg i els seus companys de joc havien reprès la partida. Cap d’ells no es lamentava de la gran distància, ni tan sols el quart jugador, el que no jugava. Fix havia començat guanyant unes guinees, que ara estava començant a perdre, però no es mostrava menys apassionat que Mr. Fogg, que, durant aquell matí, la sort va afavorir. Els atots i els trumfos li plovien a les mans. En una ocasió, després d’haver lligat una bona jugada, estava a punt d’anar a piques quan, darrere de la banqueta, es va sentir una veu que deia:

—Jo, en el vostre lloc, jugaria a rombes…

Mr. Fogg, Mrs. Auda i Fix van alçar el cap. El coronel Proctor era al darrere d’ells.

Stamp W. Proctor i Phileas Fogg es van reconèixer immediatament.

—Ah! Sou vós, el senyor anglès —va exclamar el coronel—. Sou vós que voleu jugar a piques!

—I que hi juga —va respondre fredament Phileas Fogg, tirant un deu d’aquest coll.

—Però a mi em ve de gust que siguin rombes —va replicar el coronel amb una veu irritada.

I va fer un gest per agafar la carta jugada, mentre afegia:

—No hi enteneu gens, d’aquest joc.

—Potser seria més hàbil en un altre —va dir Phileas Fogg, que va aixecar-se.

—Depèn només de vós que vulgueu assajar-lo, fill de John Bull! —va replicar aquell personatge groller.

Mrs. Auda s’havia tornat pàl·lida.

Tota la sang li va refluir al cor. Va agafar el braç de Phileas Fogg, que la va rebutjar suaument. Passapertot estava preparat per llançar-se al coll de l’americà, que mirava el seu adversari amb un aire més que insultant. Però Fix s’havia alçat i, anant cap al coronel Proctor, li va dir:

—Oblideu que és amb mi, amb qui us les heu de tenir, senyor, perquè no només em vàreu injuriar, sinó també colpejar!

—Senyor Fix —va dir Mr. Fogg—, disculpeu-me, però això és un assumpte exclusivament meu. Quan ha pretès que m’equivocava jugant a piques, el coronel m’ha insultat novament, i me’n donarà raó.

—Quan vulgueu, i on vulgueu —va respondre l’americà—, i amb l’arma que preferiu!

Mrs. Auda va intentar inútilment de retenir Mr. Fogg. L’inspector va provar endebades de reconduir el conflicte cap al seu camp. Passapertot volia llançar el coronel per la porta del tren, però un signe del seu amo el va aturar. Phileas Fogg va sortir del vagó i l’americà el va seguir fins a la passarel·la.

—Senyor —va dir Mr. Fogg al seu adversari—, tinc molta pressa per tornar a Europa, i qualsevol tipus de retard perjudicaria molt els meus interessos.

—I què! A mi què m’explica? —va respondre el coronel Proctor.

—Senyor —va insistir molt educadament Mr. Fogg—, des del nostre encontre a San Francisco m’havia fet la idea de tornar als Estats Units per trobar-vos, un cop liquidats els assumptes que em reclamen al vell continent.

—De veritat?

—Voleu que ens citem d’aquí a sis mesos?

—I per què no d’aquí a sis anys?

—Jo dic sis mesos —va respondre Mr. Fogg—, i seré puntual a la cita.

—Quina bestiesa, tot això! —va exclamar Stamp W. Proctor—. Ara mateix o mai.

—D’acord —va respondre Mr. Fogg—. Aneu a Nova York?

—No.

—A Chicago?

—No.

—A Omaha?

—Què n’heu de fer! Coneixeu Plum Creek?

—No —va respondre Mr. Fogg.

—És la pròxima estació. Hi arribarem d’aquí a una hora. S’hi pararà deu minuts. En deu minuts es poden intercanviar uns quants trets.

—D’acord —va respondre Mr. Fogg—. Baixaré a l’estació de Plum Creek.

—I em penso que ja us hi quedareu! —va afegir l’americà amb una insolència sense parió.

—Qui ho sap, senyor —va respondre Mr. Fogg. I va tornar al vagó, tan fred com de costum.

El primer que va fer el gentleman va ser tranquil·litzar Mrs. Auda, dient-li que els fanfarrons no eren dignes de ser temuts. Després va demanar a Fix si li podia fer de testimoni en el duel que tindria lloc. Fix no podia refusar, i Phileas Fogg va reprendre tranquil·lament el joc interromput, jugant a piques amb una calma total.

A les onze, el xiulet de la locomotora va anunciar que estaven a punt d’arribar a l’estació de Plum Creek. Mr. Fogg es va aixecar i, seguit de Mr. Fix, va anar cap a la passarel·la. Passapertot l’acompanyava, amb un parell de revòlvers.

Mrs. Auda va quedar-se dalt del tren, pàl·lida com una morta.

En aquell moment, la porta de l’altre vagó va obrir-se, i el coronel Proctor també va sortir a la passarel·la, seguit del seu testimoni, un ianqui del seu tremp. Però al moment en què tots dos adversaris es disposaven a baixar a la via, el conductor va aparèixer i els va cridar:

—Senyors, no es pot baixar.

—I per què no? —va demanar el coronel.

—Duem vint minuts de retard, i el tren no fa parada.

—Però jo m’he de batre amb aquest senyor.

—Em sap molt de greu —va respondre l’empleat—, però sortim immediatament. Ja sona la campana!

Efectivament, la campana estava sonant, i el tren es va posar en marxa.

—Creieu-me que ho lamento, senyors —va dir el conductor—. Però, al capdavall, com que no heu tingut temps per al duel, qui us impedeix de fer-lo en marxa?

—Potser el senyor no ho trobarà convenient! —va dir el coronel Proctor amb un to sorneguer.

—Em convé perfectament —va dir Phileas Fogg.

—Apa doncs! No hi ha dubte que som a Amèrica! —va pensar Passapertot—, i el conductor d’aquest tren és tot un gentleman!

I mentre deia això va seguir el seu amo.

Els dos adversaris, els seus testimonis, precedits pel conductor, van anar a la part del darrere del tren, passant d’un vagó a l’altre. Al darrer vagó hi havia tan sols uns deu passatgers. El conductor els va demanar si tenien la bondat de deixar lloc a dos gentlemen que havien de resoldre una qüestió d’honor.

No faltaria sinó! Els viatgers s’alegraven molt de poder ser amables amb els dos gentlemen, i es van retirar a les passarel·les.

El vagó, que tenia una cinquantena de peus de llargària, es prestava perfectament a aquella circumstància. Els dos adversaris podien caminar l’un contra l’altre i disparar amb tota comoditat. Mai cap duel no havia estat tan fàcil d’arranjar. Mr. Fogg i el coronel Proctor, armats cada un d’ells amb un revòlver de sis trets, van entrar al vagó. Els testimonis, que es van quedar fora, els van tancar. Al primer cop de xiulet de la locomotora havien d’obrir foc… Després, passat un espai de temps de dos minuts, es retiraria del vagó el que quedés dels dos gentlemen.

En realitat, no hi havia res més fàcil. Fins i tot era tan senzill, que Fix i Passapertot sentien que el cor els bategava fins al punt d’esberlar-se.

S’esperava, doncs, el xiulet acordat, quan de sobte van sentir-se uns crits salvatges. Unes detonacions els van acompanyar, però no provenien pas del vagó reservat als duelistes. Les detonacions persistien, al contrari, al davant i per tota la línia del tren. Uns crits d’espant es podien sentir a l’interior del comboi.

El coronel Proctor i Mr. Fogg, amb el revòlver a la mà, van sortir immediatament del vagó i es precipitaren cap al davant, on sonaven amb més intensitat les detonacions i els crits.

Havien comprès que el tren era atacat per una banda de sioux.

Aquella no era la primera prova d’aquells valents indis, ja que més d’una vegada havien aturat combois. Segons el seu costum, sense esperar que el tren s’aturés, un centenar d’ells s’enfilaven als marxapeus i escalaven els vagons com fan els pallassos quan pugen a un cavall al galop.

Els sioux anaven armats amb fusells. Allò explicava les detonacions contra les quals els viatgers, gairebé tots armats, responien a trets de revòlver. De bon principi, els indis s’havien precipitat a la màquina.

El maquinista i el fogoner havien estat mig estabornits a cops de bastó. Un cap sioux, que volia aturar el tren però no sabia accionar la palanca del regulador, havia obert l’entrada de vapor en lloc de tancar-la, i la locomotora, embalada, avançava a una velocitat espantosa.

Al mateix temps, els sioux havien envaït els vagons, i corrien com micos enrabiats per les plataformes, esfondraven les portes i lluitaven cos a cos amb els passatgers. El vagó dels equipatges havia estat forçat i saquejat, i els paquets queien a la via. Els crits i els trets es perllongaven.

Tanmateix, els viatgers es defensaven amb coratge. En alguns vagons, on s’havien improvisat barricades, se sostenia un setge, com veritables forts ambulants, viatjant a una velocitat de cent milles per hora.

Des del principi de l’atac, Mrs. Auda s’havia comportat amb molta audàcia. Amb el revòlver a la mà es defensava heroicament, disparant a través dels vidres trencats quan algun salvatge se li posava al davant. Una vintena de sioux, ferits de mort, havien caigut a la via i les rodes dels vagons aixafaven com cucs els que queien a les vies des de dalt de les passarel·les. Nombrosos viatgers, greument ferits per les bales o les bastonades, jeien sobre les banquetes.

Allò s’havia d’acabar. Feia deu minuts que durava aquella lluita, i només podia acabar-se a favor dels sioux si el tren no s’aturava. En efecte, l’estació de Fort Kearney era a menys de dues milles de distància. Allí hi havia un cos de guàrdia americana, però si passaven aquell punt, entre el fort Kearney i l’estació següent els sioux es farien amos del tren.

El conductor es batia al costat de Mr. Fogg, quan una bala el va tocar. Mentre queia, l’home va dir cridant:

—Si el tren no es para abans de cinc minuts, estem perduts!

—S’aturarà! —va dir Phileas Fogg, que va voler sortir fora del vagó.

—Quedeu-vos aquí, senyor —li va cridar Passapertot—. Jo sé com fer-ho.

Phileas Fogg no va tenir temps d’aturar aquell coratjós jove que, obrint una porta sense ser vist pels indis, va aconseguir esmunyir-se a sota del vagó. I aleshores, mentre la lluita continuava i les bales es creuaven per damunt del seu cap, retrobant la seva agilitat, la flexibilitat de pallasso, escolant-se per sota dels vagons, subjectant-se a les cadenes, ajudant-se amb les palanques dels frens i els travessers del xassís, passant d’un cotxe a l’altre amb una destresa meravellosa, va poder arribar a la part del davant del tren. No havia estat vist. Ningú no l’havia pogut veure.

Allí, suspès d’una mà entre el vagó dels equipatges i el tènder, amb l’altra va desenganxar les cadenes de seguretat. A causa de la tracció efectuada per la màquina, mai no hauria pogut treure el passador, si no fos perquè la màquina va experimentar un sotrac que el va fer saltar, i el tren, desenganxat, va anar quedant a poc a poc endarrere, mentre que la locomotora fugia amb una nova velocitat.

Mogut per la força adquirida, el tren va continuar avançant alguns minuts, però a l’interior dels vagons van ser accionats els frens, i, finalment, el comboi es va aturar, a menys de cent passes de l’estació de Kearney.

Allí els soldats del fort, atrets per les detonacions, hi van acudir de pressa. Els sioux no els van esperar i, abans que el tren s’hagués aturat del tot, tota la banda havia escampat la boira.

Però quan els viatgers van fer el recompte a l’andana, van adonar-se que molts d’ells no hi eren, un dels quals era el valerós francès que els havia salvat.





XXX


En el qual Phileas Fogg es limita a complir el seu deure

Tres viatgers, incloent-hi Passapertot, havien desaparegut. Havien estat morts en la lluita? Eren presoners dels sioux? Encara no ho podien saber.

Els ferits eren nombrosos, però es va comprovar que cap d’ells no estava ferit de mort. Un dels més greument afectats era el coronel Proctor, que havia combatut amb gran valentia, i a qui una bala havia travessat l’engonal. Va ser transportat a l’estació amb altres viatgers, l’estat dels quals reclamava assistència immediata.

Mrs. Auda estava sana i estàlvia. Phileas Fogg, que no havia economitzat forces, no tenia ni una esgarrapada. Fix estava ferit al braç, però de poca importància. Tanmateix, Passapertot no hi era, i les llàgrimes brollaven dels ulls de la jove dama.

Tots els viatgers havien baixat del tren. Les rodes dels vagons estaven tacades de sang. Dels cubs i els eixos penjaven fragments de carn. Sobre la plana blanca es veia, fins on arribava la vista, unes llargues línies vermelles. Els darrers indis desapareixien cap al sud, al costat del Republican River.

Mr. Fogg, amb els braços creuats, restava immòbil. Havia de prendre una greu resolució. Al seu costat, Mrs. Auda el mirava sense pronunciar cap paraula… Mr. Fogg va entendre aquella mirada. Si el seu servidor era presoner, no havia de córrer tots els riscos per alliberar-lo dels indis…?

—El trobaré mort o viu —va dir simplement a Mrs. Auda.

—Ai, senyor…, senyor Fogg! —va exclamar la jove dama, agafant les mans del seu company, que cobria de llàgrimes.

—Viu! —va afegir Mr. Fogg—. Si no perdem un sol minut!

Amb aquella decisió, Phileas Fogg se sacrificava completament. Acabava de signar la seva ruïna. Un sol dia de retard li feia perdre el vaixell a Nova York. L’aposta estava perduda irremeiablement. Però, davant de la idea que era el seu deure, no havia dubtat.

El capità que comandava el fort Kearney era allí. Els seus soldats, aproximadament un centenar d’homes, s’havien posat a la defensiva per si de cas els sioux es proposaven llançar un atac directe contra l’estació.

—Senyor —va dir Mr. Fogg al capità—, han desaparegut tres viatgers.

—Morts?

—Morts o presoners —va respondre Mr. Fogg—. És una incertesa que cal eliminar. Teniu la intenció de perseguir els sioux?

—Això és delicat, senyor —va dir el capità—. Aquests indis poden fugir fins més enllà de l’Arkansas. No puc abandonar el fort que m’ha estat confiat.

—Senyor —va insistir Phileas Fogg—, es tracta de la vida de tres homes.

—Naturalment…, però, puc arriscar la vida de cinquanta per salvar-ne tres?

—No sé si podeu fer-ho, senyor, però ho heu de fer.

—Senyor —va respondre el capità—, aquí ningú no m’ha d’ensenyar quin és el meu deure.

—D’acord —va dir fredament Phileas Fogg—. Hi aniré sol.

—Vós, senyor? —va exclamar Fix, que s’hi havia acostat—. Anar sol en persecució d’aquests indis?

—Voleu que deixi morir aquest malaurat, a qui tots els que són vius aquí deuen la vida? Hi aniré.

—Bé. Doncs no hi anireu pas sol! —va exclamar el capità, commogut malgrat tot—. No! Sou un home valent…! Trenta homes voluntaris! —va afegir girant-se cap als soldats.

Tota la companyia es va avançar en massa. El capità únicament va haver de triar entre aquells homes valents. Es van designar trenta soldats, i un vell sergent s’hi va posar al capdavant.

—Gràcies, capità —va dir Mr. Fogg.

—Em permeteu que us acompanyi? —va demanar Fix al gentleman.

—Feu el que creieu, senyor —li va respondre Phileas Fogg—. Però si voleu fer-me un servei, quedeu-vos amb Mrs. Auda. En cas que em passi cap desgràcia… —Una pal·lidesa sobtada va envair la cara de l’inspector de policia. Separar-se de l’home que havia seguit pas a pas i amb tanta persistència! Deixar-lo aventurar-se així en aquell desert! Fix va mirar atentament el gentleman i, tot i que li dolia, a pesar de totes les mesures, sense tenir en compte el combat que es lliurava al seu interior, va abaixar els ulls davant d’aquella mirada calmada i franca.

—Em quedaré —va dir. Alguns instants després, Mr. Fogg estrenyia la mà de la jove dama; tot seguit, després d’haver-li confiat la seva preciosa bossa de viatge, se n’anà amb el sergent i la petita tropa.

Abans de marxar, però, va dir als soldats:

—Amics meus, hi ha mil lliures per a vosaltres si salvem els presoners!

En aquell moment passaven uns quants minuts de les dotze. Mrs. Auda s’havia retirat a una cambra de l’estació on esperava, tota sola, pensant en Phileas Fogg, en aquella generositat simple i gran, en aquella valentia tranquil·la. Mr. Fogg havia sacrificat la seva fortuna, i ara es jugava la vida, sense cap vacil·lació, per deure, sense pronunciar grans frases. Phileas Fogg era un heroi.

L’inspector Fix, en canvi, no pensava el mateix, i no podia contenir la seva agitació. Es passejava febrilment per l’andana. Subjugat per un moment, va tornar a ser ell mateix. Un cop Fogg va haver marxat, va comprendre la bestiesa que havia estat deixar-lo marxar. Com? Havia consentit separar-se d’aquell home que havia seguit al voltant del món? El seu temperament reprenia el control de la situació, es recriminava, s’acusava, es tractava com si hagués estat el director de la policia metropolitana amonestant un agent enxampat en flagrant delicte d’ingenuïtat.

«He estat un inepte», pensava. «L’altre li deu haver dit qui sóc. Ha marxat i no tornarà! On el trobaré, ara? Com he pogut deixar-me ensarronar així, jo, Fix, jo, que tinc a la butxaca el seu mandat d’arrest? Sóc un ase!».

Així raonava l’inspector de policia, mentre les hores s’escolaven molt lentament, al seu parer. No sabia què fer. Hi havia moments en què tenia ganes d’explicar-ho tot a Mrs. Auda. Però s’imaginava com hauria estat rebut per la jove dama. Quin partit calia prendre? Tenia temptacions d’anar-se’n a través d’aquelles llargues planes blanques, en persecució d’aquell Fogg! No li semblava que fos impossible trobar-lo. Les passes del destacament encara estaven impreses a la neu…! Però aviat, si tornava a nevar, les empremtes desapareixerien.

El desànim va apoderar-se de Fix. Va sentir unes ganes insuperables d’abandonar la partida. Aleshores se li va presentar l’ocasió d’abandonar l’estació de Kearney i de prosseguir el viatge, tan fecund en inconvenients.

En efecte, cap a les dues de la tarda, mentre la neu queia a grans flocs, es van sentir uns llargs xiulets provinents de l’est. Una ombra enorme, precedida d’una resplendor rogenca, avançava lentament, engrandida per les bromes, que li donaven un aspecte fantàstic.

Tanmateix, no s’esperava cap tren procedent de l’est. Els socors reclamats per telègraf no podien arribar tan aviat i el tren d’Omaha a San Francisco no passava fins l’endemà. De seguida es va saber de què es tractava.

Aquella locomotora que avançava a poc vapor, emetent forts cops de xiulet, era la que, després d’haver estat desenganxada del tren, havia seguit la ruta a una velocitat espantosa, amb el fogonet i el maquinista sense sentit. Havia corregut unes quantes milles sobre els rails; després el foc s’havia abaixat per falta de combustible; la pressió de vapor havia disminuït, i una hora després, reduint gradualment la velocitat, la màquina havia acabat aturant-se a unes vint milles de l’estació de Kearney.

Ni el mecànic ni el fogonet no havien mort, i, passat un període de desmai bastant llarg, havien recobrat el coneixement.

La locomotora estava parada. Quan el mecànic va veure’s al bell mig del desert, amb la locomotora sola, sense vagons al darrere, va comprendre el que havia succeït. No va endevinar la manera com la locomotora havia estat desenganxada, però no hi havia cap dubte que el tren havia quedat al darrere i es trobava en un destret.

El maquinista no va dubtar sobre el que havia de fer. Continuar la ruta en direcció a Omaha era prudent; tornar cap al tren, que els indis potser encara estaven saquejant, era perillós… Però què importava! Unes quantes paletades de carbó i de fusta van ser engolides pel fogar de la caldera, el foc es va revifar, la pressió va augmentar novament, i, cap a les dues de la tarda, la màquina tornava enrere cap a l’estació de Kearney. Era aquesta locomotora la que xiulava en la broma.

Els viatgers van experimentar una gran satisfacció quan van veure que la locomotora es posava al capdavant del tren. Podrien continuar aquell viatge tan malauradament interromput.

En arribar la màquina, Mrs. Auda havia sortit de l’estació i, adreçant-se al conductor, li va preguntar:

—Us disposeu a marxar?

—Ara mateix, senyora.

—Però, i els presoners…, els nostres malaurats companys…

—No puc interrompre el servei —va respondre el conductor—. Ja portem tres hores de retard.

—I quan passarà l’altre tren que ve de San Francisco?

—Demà al vespre, senyora.

—Demà al vespre! Serà massa tard. Cal esperar…

—Impossible —va respondre el conductor—. Si voleu marxar, pugeu al tren.

—No marxaré —va respondre la jove dama.

Fix havia sentit la conversa. Alguns instants abans, quan no tenia cap mitjà de locomoció, estava decidit a marxar de Kearney, i ara que el tren era allí, a punt d’arrencar, que només havia d’ocupar una altra vegada el seu lloc al vagó, una força irresistible el retenia a terra. Aquella andana li cremava els peus, però no podia anar-se’n. La lluita interna tornava a produir-se. La còlera del fracàs l’ofegava. Volia lluitar fins al final.

Mentrestant, els passatgers i alguns ferits, entre els quals hi havia el coronel Proctor, que estava greu, havien pujat als vagons. Se sentia el brunzit de la caldera reescalfada, i el vapor s’escapava per les vàlvules. El maquinista va fer sonar el xiulet, el tren es va posar en marxa i va desaparèixer immediatament, barrejant el fum blanc amb els remolins de neu.

L’inspector Fix s’havia quedat.

Van transcórrer unes quantes hores. Feia molt mal temps, i el fred era molt intens. Fix, assegut en un banc de l’estació, romania immòbil. Semblava talment que dormís.

Mrs. Auda, malgrat les ràfegues de vent, sortia a cada instant de la cambra que li havien posat a la seva disposició. Anava fins a l’extrem de l’andana, provant de veure-hi a través de la tempesta de neu, intentant de penetrar aquella broma que reduïa l’horitzó al seu voltant, escoltant si se sentia algun soroll. Però res. Aleshores tornava, tota engelabrida, per retornar-hi alguns moments més tard, i sempre inútilment.

Va arribar el vespre. El petit destacament no havia tornat. On era en aquells moments? Havia pogut atrapar els indis? Hi havia hagut lluita, o bé els soldats, perduts en la boira, erraven a l’atzar? El capità del fort Kearney estava molt inquiet, tot i que no volia que ningú ho notés.

Va caure la nit. No nevava amb tanta força, però el fred es va fer més intens. La mirada més intrèpida no hauria pogut esguardar sense esglaiar-se aquella obscura immensitat. A la plana regnava un silenci absolut. Ni el vol d’un ocell, ni el pas d’una fera no alteraven aquella calma infinita.

Durant tota aquella nit, Mrs. Auda, amb l’ànim ple de pressentiments sinistres, el cor omplert d’angoixes, va errar pels límits de la praderia. La imaginació la duia lluny i li feia veure mil perills. No es pot expressar tot el patiment d’aquelles llargues hores.

Fix continuava immòbil al mateix lloc, i tampoc no dormia. En un moment donat, un home se li va acostar, li va dir alguna cosa, però l’agent el va engegar, després d’haver respost a les seves paraules amb un signe negatiu.

La nit va transcórrer així. A l’alba, el disc mig apagat del sol va alçar-se sobre un horitzó emboirat. Ara la vista podia arribar fins a una distància de dues milles. Phileas Fogg i el seu destacament havien anat cap al sud… El sud era completament desert. Eren les set del matí.

El capità, molt preocupat, no sabia quin partit prendre. Havia d’enviar un segon destacament a rescatar el primer? Havia de sacrificar més homes amb tan poques possibilitats de salvar els que ja havia sacrificat? El dubte no va durar gaire. Amb un gest va cridar un dels seus lloctinents, i quan li estava donant l’ordre de fer un reconeixement pel sud, es van sentir uns trets. Era un senyal? Els soldats es van precipitar fora del fort, i van poder veure una petita tropa que tornava en ordre.

Mr. Fogg hi anava al davant, i al costat seu, Passapertot i els dos viatgers, rescatats de les mans dels sioux.

S’havia produït un combat a deu milles al sud de Kearney. Poc abans de l’arribada del destacament, Passapertot i els seus dos companys ja lluitaven contra els seus guardians. El francès n’havia estabornit tres d’un sol cop de puny quan el seu amo i els soldats van precipitar-se a ajudar-los.

Tots, salvadors i salvats, foren acollits amb crits d’alegria, i Phileas Fogg va distribuir entre els soldats la prima que els havia promès, mentre Passapertot no parava de repetir-se: «Decididament, he de reconèixer que costo car al meu amo!».

Fix, sense pronunciar una sola paraula, mirava Mr. Fogg. Hauria estat difícil analitzar les impressions que combatien dintre seu. Mrs. Auda havia agafat la mà del gentleman, i la premia entre les seves, sense poder pronunciar una sola paraula.

Passapertot, des que havia arribat, buscava el tren a l’estació. Creia que el trobaria allà, a punt de marxar cap a Omaha, i esperava poder recuperar el temps perdut.

—El tren! El tren! —va exclamar.

—Se n’ha anat —va respondre Fix.

—I el tren següent, quan passa? —va preguntar Phileas Fogg.

—No passa fins a la tarda.

—Ah! —va respondre simplement l’impassible gentleman.





XXXI


En el qual l’inspector Fix es pren molt seriosament els interessos de Phileas Fogg

Phileas Fogg tenia un retard de vint hores. Passapertot, que era la causa involuntària del retard, estava desesperat. Havia arruïnat irremeiablement el seu amo!

En aquell moment, l’inspector es va acostar a Mr. Fogg i, mirant-lo bé a la cara, li va preguntar:

—Parlant seriosament, teniu pressa?

—Seriosament, en tinc molta —va respondre Phileas Fogg.

—Insisteixo —va continuar Fix—. Teniu de debò interès a ser a Nova York el dia 11, abans de les nou del vespre, hora de sortida del vaixell de Liverpool?

—L’interès màxim.

—I si el vostre viatge no hagués estat interromput per l’atac dels indis, hauríeu arribat a Nova York el dia 11 al matí?

—Si, dotze hores abans de la sortida del vaixell.

—Bé. Teniu dotze hores de retard. Vint menys dotze fan vuit. S’han de recuperar vuit hores. Voleu intentar de fer-ho?

—A peu? —va preguntar Mr. Fogg.

—No, en trineu —va respondre Fix—, en trineu de vela. Un home m’ha proposat aquest mitjà de transport.

Era l’home que havia parlat amb l’inspector de policia aquella nit, l’oferta del qual Fix havia refusat. Phileas Fogg no va respondre a Fix. Però com que Fix li havia mostrat l’home en qüestió, que passejava pel davant de l’estació, el gentleman va anar cap a ell. Un instant després, Phileas Fogg i aquell americà, anomenat Mudge, entraven en una cabana construïda a la part baixa del fort Kearney.

Mr. Fogg va examinar el singular vehicle, que era una mena de xassís disposat sobre dues bigues llargues, amb la punta aixecada com la d’un trineu, i en el qual podien pujar cinc o sis persones. En el terç del xassís, a la part davantera, s’alçava un màstil molt alt, en el qual s’envergava una cangrea immensa. Aquell màstil, sostingut sòlidament per obencs metàl·lics, estenia un estai de ferro que servia per hissar un floc de grans dimensions. A la part del darrere, una mena de timó permetia dirigir l’aparell.

Com es veu, era un trineu aparellat com un balandre. Durant l’hivern, quan la plana es glaçava i els trens es paraven per la neu, aquests vehicles feien viatges extraordinàriament ràpids d’una estació a l’altra. És més, estan prodigiosament aparellats —fins i tot, més que un «balandre de cursa, exposat a bolcar»— i, amb el vent al darrere, llisquen per la superfície de les praderies a una velocitat igual a la dels expressos, si no superior.

En un moment, Mr. Fogg i el patró d’aquella embarcació de terra van posar-se d’acord. El vent era bo. Bufava de l’oest. La neu s’havia endurit, i Mudge es comprometia a conduir Mr. Fogg en unes quantes hores a l’estació d’Omaha. Allí els trens són freqüents i hi ha moltes vies que van a Chicago i a Nova York. No era impossible del tot recuperar el temps perdut. No s’havia de dubtar a l’hora d’intentar l’aventura.

Mr. Fogg, que no volia exposar Mrs. Auda a les tortures d’una travessa a l’aire lliure, a aquell fred que la velocitat faria encara més insuportable, li va proposar de quedar-se sota la protecció de Passapertot a l’estació de Kearney. Aquell jove honrat s’encarregaria de dur la jove dama a Europa per un itinerari millor i en unes condicions més acceptables.

Mrs. Auda va refusar de separar-se de Mr. Fogg, i Passapertot es va alegrar d’aquesta determinació. En efecte, per res del món no hauria volgut separar-se del seu amo, ja que Fix havia d’acompanyar-lo.

Seria difícil d’explicar el que pensava l’inspector de policia. S’havien esquerdat les seves conviccions amb el retorn de Phileas Fogg? O bé havia de considerar-lo un bandit de tanta envergadura que, després de fer la volta al món, podia creure que estaria segur a Anglaterra? Potser l’opinió de Fix referent a Phileas Fogg havia canviat. Estava, però, decidit a complir amb el seu deure i, més impacient que ningú, a accelerar amb tota la seva força el retorn a Anglaterra.

A les vuit, el trineu estava a punt de marxa. Els viatgers —a qui hom tindria la temptació d’anomenar «passatgers»— van ocupar els seus llocs i es van abrigar amb les mantes de viatge. Les dues immenses veles estaven hissades i, gràcies a l’impuls del vent, el vehicle lliscava per sobre la neu endurida a una velocitat de quaranta milles per hora.

La distància que separa el fort Kearney d’Omaha en línia recta —a vol d’abella, com diuen els americans— és de dues-centes milles a tot estirar. Si el vent es mantenia així, la distància es podia recórrer en cinc hores. Si no es produïa cap incident, a la una el trineu arribaria a Omaha.

Quina travessa! Els viatgers, premuts els uns contra els altres no podien parlar. El fred, que havia augmentat amb la velocitat, els havia tallat la paraula. El trineu avançava per la plana amb tanta lleugeresa com una embarcació sobre l’aigua, però sense onades. Quan la brisa arribava arran de terra, semblava que el trineu fos aixecat de terra per les veles, ales d’una extraordinària envergadura. Mudge guiava el trineu en línia recta i, amb un cop de governall, rectificava les guinyades que l’aparell tendia a fer. El vent omplia totes les veles. El floc havia estat desviat i ja no estava cobert per la cangrea. S’havia enlairat un masteler de gàbia, i un espigó, estès al vent, va afegir-se a l’impuls de les altres veles. No es podia calcular matemàticament, però la velocitat del trineu no devia ser inferior a les quaranta milles per hora.

—Si no es trenca res —va dir Mudge—, arribarem!

I Mudge tenia interès per arribar en el termini previst, ja que Mr. Fogg, fidel al seu sistema, l’havia esperonat amb una prima suculenta.

La praderia, que el trineu tallava en línia recta, era plana com un mar. Semblava un immens llac glaçat. El railroad que travessava aquella part del territori anava, del sud-oest al nord-est, per Grand Island, Columbus, ciutat important de Nebraska, Schuyler, Fremont, i arribava a Omaha. Després seguia la riba dreta de Platte River. El trineu, que retallava aquella ruta, seguia la corda de l’arc descrit pel ferrocarril. Mudge no tenia por d’haver de parar a Platte River, al petit colze que fa abans de Fremont, perquè les aigües estaven glaçades. El camí, doncs, estava lliure d’obstacles, i Phileas Fogg només havia de témer dues circumstàncies: una avaria de l’aparell, o un canvi o caiguda del vent.

Però la brisa no minvava. Ans al contrari. Bufava fins a corbar el màstil, que els obencs de ferro sostenien sòlidament. Aquells fils metàl·lics, que semblaven cordes d’un instrument, sonaven com si un arquet els hagués fet vibrar. El trineu s’aixecava al mig d’una harmonia planyívola, d’una intensitat particular.

—Aquestes cordes donen la quinta i l’octava —va dir Mr. Fogg.

Van ser les úniques paraules que va pronunciar durant la travessa. Mrs. Auda, embolicada amb abrics i mantes, estava protegida del fred de la millor manera possible.

Passapertot, amb la cara vermella com el disc solar en una posta entre bromes, aspirava aquell aire penetrant. Amb el fons d’impertorbable confiança que tenia, havia recuperat l’esperança.

En lloc d’arribar al matí a Nova York, hi arribarien al vespre, però encara hi havia oportunitats que fos abans de la sortida del vaixell de Liverpool.

Passapertot havia tingut moltes ganes d’estrènyer la mà del seu aliat Fix. No oblidava que havia estat l’inspector qui havia proporcionat el trineu de vela i, en conseqüència, l’únic mitjà que hi havia per arribar a temps a Omaha. Però a causa de no se sap quin pressentiment, va mantenir la reserva acostumada.

En tot cas, una cosa que Passapertot no oblidaria mai més era el sacrifici que Mr. Fogg havia fet, sense dubtar, per rescatar-lo de les mans dels sioux. En fer-ho, Mr. Fogg havia arriscat la seva fortuna i la seva vida… No!, el seu servidor no ho oblidaria mai!

Mentre cada un dels viatgers es lliurava a reflexions diverses, el trineu volava sobre l’immens tapís de neu. Si es passaven alguns creeks, afluents o sotsafluents del Little Blue River, no es notava. Els camps i els cursos d’aigua desapareixien sota una blancor uniforme. La plana estava absolutament deserta. Compresa entre la Union Pacific Railroad i la ramificació que ha d’unir Kearney i San José, formava com una gran illa deshabitada. Ni una població, ni una estació, ni tan sols un fort. De tant en tant, es veia passar com un llampec algun arbre arrugat, l’esquelet blanc del qual es retorçava sota la brisa. De vegades, estols d’ocells salvatges s’enlairaven en un mateix vol. De vegades també, alguns llops de les praderies, en grup, magres, afamats, moguts per una necessitat ferotge, competien en velocitat amb el trineu.

Aleshores Passapertot, amb el revòlver a la mà, estava preparat per disparar als que més s’apropaven. Si el trineu havia de parar per qualsevol problema, els viatgers, atacats pels ferotges carnívors, correrien un gran risc. Però el trineu resistia, prenia avantatge, i deixava enrere la banda udolaire.

Al migdia, Mudge va reconèixer que passaven pel curs glaçat del Platte River. No va dir res, però ja estava segur que, vint milles més enllà, trobaria l’estació d’Omaha.

I, en efecte, encara no era la una que aquell guia hàbil, abandonant el timó, es precipitava a les drisses de les veles per anar a la banda, mentre que el trineu, mogut pel seu impuls irresistible, recorria encara mitja milla sense velam.

Finalment, va aturar-se, i Mudge, mostrant un munt de teulades blanques de neu, va dir:

—Hem arribat.

Havien arribat! En efecte, havien arribat a aquella estació que, amb nombrosos trens, està diàriament en comunicació amb l’est dels Estats Units!

Passapertot i Fix havien saltat a terra i desentumien els membres encarcarats. Van ajudar Mr. Fogg i la jove dama a baixar del trineu. Phileas Fogg va pagar amb generositat Mudge, al qual Passapertot va estrènyer la mà com si fos un amic, i tots es van precipitar cap a l’estació d’Omaha.

En aquesta important ciutat de Nebraska para el tren del Pacífic pròpiament dit, que comunica la conca del Mississipí amb el gran oceà. Per anar d’Omaha a Chicago, el railroad, amb el nom de Chicago Rock Island Road, va directament a l’est, passant per cinquanta-dues estacions.

Un tren directe estava a punt de sortir. Phileas Fogg i els seus companys van tenir el temps just de precipitar-se a un vagó. No havien vist res d’Omaha, però Passapertot no creia tenir motius per lamentar-ho, ja que no es tractava de visitar res.

Amb extraordinària rapidesa, el tren va passar a l’estat de Iowa, per Council Bluffs, Des Moines, Iowa City. Durant la nit, va travessar el Mississipí a Davenport, i per Rock Island va entrar a Illinois. L’endemà, dia 10, a les quatre de la tarda, arribava a Chicago, ciutat ja refeta de les seves ruïnes i assentada amb més orgull que mai a les vores del magnífic llac Michigan.

Nou-centes milles separen Chicago de Nova York. A Chicago no faltaven trens. Mr. Fogg va passar immediatament d’un tren a l’altre. La flamant locomotora del Pittsburg-Fort Wayne-Chicago Railroad va arrencar a tota velocitat, com si hagués entès que l’honorable gentleman no podia perdre temps. Va travessar com un llampec Indiana, Ohio, Pennsilvània, Nova Jersey, passant per poblacions de noms antics, algunes de les quals tenien carrers i tramvies, però encara no cases. Finalment, va aparèixer Hudson i, l’11 de desembre, a un quart de dotze de la nit, el tren s’aturava a l’estació, a la riba dreta del riu, davant mateix del pier dels steamers de la línia Cunard, altrament dita British and North American Royal Mail Steam Packet Co.

El China, amb destinació a Liverpool, havia salpat feia quaranta-cinc minuts!





XXXII


En el qual Phileas Fogg entaula una lluita directa contra la mala sort.

En marxar, el China semblava haver-se emportat la darrera esperança de Phileas Fogg.

Cap dels altres vaixells que fan el servei directe entre Amèrica i Europa, ni els transatlàntics, ni les naus del White Star Line, ni els steamers de la Companyia Imman, ni els de la Línia Hamburguesa, ni cap altre, no s’adaptaven a les necessitats del gentleman.

En efecte, el Pereire, de la Companyia Transatlàntica Francesa (que posseeix embarcacions que igualen en velocitat i superen en confort totes les de les altres línies, sense excepció), no salpava fins l’endemà passat, el 14 de desembre. A més a més, igual que els de la Companyia Hamburguesa, no anava directament a Liverpool o a Londres, sinó a L’Havre, i el retard causat per aquesta travessa suplementària de L’Havre a Southampton hauria invalidat els darrers esforços de Mr. Fogg.

Pel que fa als vaixells Imman, un dels quals, el City of Paris, sortia a la mar l’endemà, no calia ni pensar-hi. Són vaixells dedicats especialment al transport dels immigrants, els seus motors són poc potents, naveguen tant a vela com a vapor, i la seva velocitat és mediocre. En aquella travessa de Nova York a Anglaterra invertirien més temps que no en restava a Phileas Fogg per guanyar la seva aposta.

El gentleman va adonar-se perfectament de la situació consultant el seu Bradshaw, on sortien, dia a dia, els moviments de la navegació transoceànica.

Passapertot estava desfet. El destrossava el fet d’haver perdut el vaixell per quaranta-cinc minuts. Era culpa d’ell, que, en lloc d’ajudar el seu amo, no havia parat de sembrar obstacles al llarg de la seva ruta. I quan repassava mentalment tots els incidents del viatge, quan calculava els diners gastats per no res i en el seu únic interès, quan pensava que aquella enorme aposta, afegint-hi les despeses considerables d’aquell viatge esdevingut inútil, arruïnava completament Mr. Fogg, es dedicava a si mateix tot tipus d’injúries.

Malgrat tot, Mr. Fogg no li va fer cap retret, i, les úniques paraules que va dir mentre deixaven el pier dels transatlàntics, van ser:

—Demà pensarem què podem fer. Anem.

Mr. Fogg, Mrs. Auda, Fix i Passapertot van travessar el Hudson en el Jersey City Ferryboat, i van pujar en un cotxe que els va conduir a l’hotel Sant Nicolau, a Broadway. Unes cambres els foren posades a la seva disposició per passar-hi la nit, que va ser curta per a Phileas Fogg, el qual va dormir amb un son perfecte, però molt llarga per a Mrs. Auda i els seus companys, als quals l’agitació no va deixar reposar.

L’endemà era 12 de desembre. Del dia 12, a les set del matí, al dia 21, a tres quarts de nou del vespre, restaven nou dies, tretze hores i quaranta-cinc minuts. Per tant, si Phileas Fogg hagués marxat el dia anterior a bord del China, una de les millors embarcacions de la línia Cunard, hauria arribat a Liverpool i després a Londres en el termini que s’havien marcat!

Mr. Fogg va sortir de l’hotel, sol, després d’haver ordenat al seu criat d’esperar-lo i de comunicar a Mrs. Auda que estigués a punt per marxar en qualsevol moment.

Mr. Fogg va anar a les ribes del Hudson, i entre les naus amarrades al moll o ancorades al riu, va observar quines eren les que estaven a punt de salpar. Nombroses embarcacions duien el gallardet de partença i esperaven la marea del matí per fer-se a la mar, ja que en aquell port immens i admirable de Nova York no hi ha dia en què cent embarcacions no surtin cap a tots els punts del món. Tanmateix, la major part eren vaixells de vela, que no s’adequaven a les necessitats de Phileas Fogg.

Tot feia pensar que el gentleman estava condemnat a fracassar en la darrera temptativa, quan va veure, fondejada davant de la Batterie, a no més d’un cable de distància, una nau mercant amb propulsió d’hèlix, de formes fines, la xemeneia de la qual, deixant escapar grans flocs de fum, indicava que estava a punt d’aparellar.

Phileas Fogg va llogar una barca, i amb quatre remades va arribar a l’escala de l’Henrietta, un steamer amb buc de ferro i totes les parts superiors de fusta.

El capità de l’Henrietta era a bord. Phileas Fogg va pujar a coberta i va demanar pel capità, el qual es va presentar de seguida.

Era un home de cinquanta anys, una mena de llop de mar, un individu rondinaire que no semblava de tracte fàcil. Tenia els ulls grossos, la pell de color coure oxidat, els cabells panotxes, el coll gruixut, és a dir, l’aspecte contrari a un home de món.

—El capità? —va preguntar Mr. Fogg.

—Jo mateix.

—Sóc Phileas Fogg, de Londres.

—I jo, Andrew Speedy, de Cardif.

—Esteu a punt de salpar…?

—D’aquí a una hora.

—I, heu de portar la càrrega a…?

—Bordeus.

—I quina càrrega dueu?

—Portem pedres al buc. El llast és excessiu.

—Porteu passatgers?

—Res de passatgers. Mai no en portem. No volem mercaderia molesta i que només crea complicacions.

—Marxa bé la vostra embarcació?

—Entre onze i dotze nusos. És l’Henrietta, tothom sap com navega.

—Voleu transportar-me a Liverpool, a mi i tres persones més?

—A Liverpool? I per què no a la Xina?

—Perquè anem a Liverpool.

—No!

—No?

—No. Jo estic a punt de marxar cap a Bordeus i vaig a Bordeus.

—No importa a quin preu?

—No importa a quin preu.

El capità havia parlat amb un to que no admetia cap rèplica.

—Però els armadors de l’Henrietta… —va continuar dient Phileas Fogg.

—Els armadors? Sóc jo —va respondre el capità—. Aquest vaixell és meu.

—Us el llogo.

—No.

—Us el compro.

—No.

Phileas Fogg no va ni parpellejar. La situació era greu. Nova York no era com Hong Kong, ni el capità de l’Henrietta no era com el patró de la Tankadère. Fins aleshores els diners del gentleman sempre havien permès superar els obstacles. Aquella vegada, però, els diners fracassaven.

Tot i així, calia trobar la manera de travessar l’Atlàntic en vaixell —ja que l’altra opció possible era en globus, la qual cosa hauria estat molt aventurada, per no dir irrealitzable.

Va semblar, però, que Phileas Fogg tenia una idea, perquè va dir al capità:

—Doncs bé, em voleu portar a Bordeus?

—No, ni que en paguéssiu dos-cents dòlars.

—Us n’ofereixo dos mil.

—Per persona?

—Per persona.

—I sou quatre?

—Quatre.

El capità Speedy va començar a gratar-se el front, com si volgués arrencar-se l’epidermis. Vuit mil dòlars per guanyar, sense modificar la ruta; valia la pena sacrificar la seva marcada antipatia per tota espècie de passatger. D’altra banda, passatgers a dos mil dòlars no són passatgers, sinó mercaderia preciosa.

—Surto a les nou —va dir simplement el capità Speedy—, i si vós i els vostres sou aquí…

—A les nou serem a bord! —va respondre amb la mateixa simplicitat Mr. Fogg.

Eren dos quarts de nou. Desembarcar de l’Henrietta, pujar a un cotxe, tornar a l’hotel Sant Nicolau, recollir Mrs. Auda, Passapertot i també l’inseparable Fix, al qual va oferir generosament el passatge, és tot el que el gentleman va fer amb aquella calma que no l’abandonava en cap circumstància.

En el moment en què l’Henrietta aparellava, tots quatre eren a bord.

Quan Passapertot va saber el que costaria aquella darrera travessa, va fer un d’aquells «Oh!» llargs que recorren tots els intervals de l’escala cromàtica descendent!

Fix va pensar que decididament el Banc d’Anglaterra no sortiria indemne d’aquell afer. En efecte, quan arribessin, suposant que Mr. Fogg no llancés encara alguns feixos de bitllets a la mar, faltarien més de set mil lliures a la bossa de banknotes!





XXXIII


On Phileas Fogg es mostra a l’altura de les circumstàncies

Una hora més tard, l’steamer Henrietta superava el Light Boat que marca l’entrada del Hudson, feia la volta a la punta de Sandy Hook i es feia a la mar. Durant el dia va vorejar Long Island a l’altura de Fire Island, i va dirigir-se ràpidament cap a l’est.

L’endemà, 13 de desembre, al migdia, un home va pujar al pont de comandament per marcar el punt. Hom podria pensar que aquell home era el capità Speedy! Però res d’això. Era Phileas Fogg, esq.

Pel que fa al capità Speedy, cal aclarir que estava tancat amb clau a la seva cabina, i llançava uns brams que denotaven una còlera, comprensible d’altra banda, portada fins al paroxisme.

El que havia passat era molt senzill. Phileas Fogg volia anar a Liverpool i el capità no volia conduir-l’hi. Aleshores Phileas Fogg havia acceptat d’embarcar-se cap a Bordeus i, passades trenta hores a bord, havia maniobrat tan bé a base de banknotes, que tota la tripulació, mariners i fogoners —una tripulació una mica mafiosa, que no tenia gaires bones relacions amb el capità—, havia estat comprada. I heus aquí per què Phileas Fogg comandava en lloc del capità Speedy, per què el capità estava tancat a la seva cabina i per què l’Henrietta es dirigia a Liverpool. A més, veient maniobrar Mr. Fogg, es veia clarament que havia estat mariner.

Ara calia saber com s’acabaria l’aventura, cosa que només es veuria més endavant. Mrs. Auda, però, continuava estant inquieta, sense dir res. Fix, per la seva banda, de primer havia quedat molt sorprès. Passapertot trobava la cosa simplement adorable.

—Entre onze i dotze nusos —havia dit el capità Speedy, i efectivament l’Henrietta mantenia aquella velocitat mitjana.

Si no trobaven mala mar, si el vent no girava de l’est, si la nau no sofria cap avaria, si la maquinària no tenia cap pana, si no es produïa res de tot això, l’Henrietta, nou dies després, comptats del 12 al 21 de desembre, podria haver recorregut les tres mil milles que separen Nova York de Liverpool.

És ben cert que, un cop arribats a destinació, l’afer de l’Henrietta, juntament amb l’afer del banc, podria dur el gentleman més lluny del que ell voldria.

Durant els primers dies, la navegació va fer-se en condicions excel·lents. La mar no era gaire dura; el vent semblava fixat al nord-est; les veles van ser hissades i, amb pals de goleta, l’Henrietta va marxar com un veritable transatlàntic.

Passapertot estava encantat. L’última proesa del seu amo, de la qual no volia preveure les conseqüències, l’entusiasmava. La tripulació no havia vist mai un xicot tan alegre, tan àgil. Simpatitzava amb els mariners i els sorprenia amb els seus salts acrobàtics. Els prodigava els millors adjectius i les begudes més atractives. Segons ell, maniobraven com gentlemen i els fogoners carregaven les calderes com herois. El seu bon humor, molt comunicatiu, s’impregnava a tothom. Havia oblidat el passat, els problemes, els perills. Pensava únicament en l’objectiu, que ara tenien tan a l’abast, i de vegades bullia d’impaciència, com si estigués escalfat per les calderes de l’Henrietta. Sovint, el digne xicot passava pel costat de Fix, i li clavava una d’aquelles mirades «que ho diuen tot», però no li parlava perquè ja no hi havia cap intimitat entre els dos vells amics.

D’altra banda, cal dir que Fix ja no comprenia res! La conquesta de l’Henrietta, la compra de la tripulació, aquell Fogg maniobrant com un mariner consumat…, tots aquells fets l’atabalaven. Ja no sabia què pensar! Però, al capdavall, un gentleman que començava robant cinquanta mil lliures, podia molt bé acabar robant una embarcació. I, naturalment. Fix va arribar a la conclusió que l’Henrietta, dirigida per Fogg, no anava pas a Liverpool, sinó a algun punt del món on el lladre, convertit en pirata, s’amagaria en lloc segur! Aquesta hipòtesi, cal reconèixer que resultava d’allò més plausible, i el detectiu començava a penedir-se molt seriosament d’haver-se embarcat en aquell afer.

El capità Speedy continuava cridant a la seva cabina, i Passapertot, que s’encarregava de dur-li el menjar, ho feia adoptant grans precaucions, tot i ser de constitució forta. Mr. Fogg semblava que ni tan sols recordés que tenia un capità a bord.

El dia 13 es va passar per la cua del banc de Terranova. Aquells són paratges dolents. Especialment a l’hivern, les boires hi són freqüents, i els cops de vent, temibles. Des del dia anterior, el baròmetre, que havia baixat bruscament, feia pressentir un pròxim canvi atmosfèric. En efecte, durant la nit, la temperatura va canviar, el fred es va fer més intens i, al mateix temps, el vent va girar a sud-est.

Allò era un contratemps. Mr. Fogg, per tal de no desviar-se de la ruta, va haver d’aferrar les veles i forçar el vapor. Amb tot, la nau va alentir la marxa a causa de l’estat de la mar, les llargues onades de la qual petaven contra el buc. L’embarcació sofria moviments de caboteig molt violents, la qual cosa anava en detriment de la velocitat. La brisa esdevenia a poc a poc huracà, i ja es preveia el cas que l’Henrietta no pogués mantenir-se damunt de les onades. Ara bé, si calia fugir, només quedava l’ignot, amb tots els perills que depara.

El rostre de Passapertot es va enfosquir al mateix temps que el cel i, durant dos dies, l’honest jove va tenir tot tipus de neguits. Però Phileas Fogg era un mariner audaç, que sabia afrontar la mar, i va mantenir la ruta, sense ni haver d’abaixar el vapor. Quan l’Henrietta no podia elevar-se pel damunt de l’onada, passava de costat i la coberta s’inundava d’aigua, però passava. De vegades, també, l’hèlix emergia, i les aspes giraven en l’aire embogides quan una muntanya d’aigua enlairava la popa, però el vaixell continuava anant endavant.

De totes maneres, el vent no va refrescar tant com s’hauria pogut témer. No va ser un huracà d’aquells que passen a noranta milles per hora. No va passar de borrasca, però malauradament va bufar amb obstinació de sud-est i no va permetre estendre les veles. I tanmateix, com es veurà de seguida, hauria estat molt útil poder-se ajudar del vapor!

El 16 de desembre feia setanta-cinc dies que havien sortit de Londres. Fet i fet, l’Henrietta encara no duia un retard important. Aproximadament s’havia cobert la meitat de la travessa i s’havien superat els paratges pitjors. A l’estiu, s’hauria pogut garantir l’èxit. A l’hivern, s’estava a la mercè del mal temps. Passapertot no es pronunciava. En el fons tenia esperances i, si el vent fallava, almenys comptava amb el vapor.

Aquell dia, però, el maquinista, que havia pujat al pont, va trobar Mr. Fogg i va conversar amb ell amb una certa excitació.

Sense saber per què —per un pressentiment, sens dubte—, Passapertot va experimentar com una vaga inquietud. Hauria donat una orella per tal de sentir amb l’altra el que es deia allí. Amb tot, va poder captar algunes paraules, entre d’altres les pronunciades pel seu amo:

—Esteu segur del que dieu?

—Totalment, senyor —va respondre—. No oblideu que, des que vam sortir, hem navegat amb totes les calderes enceses, i si teníem carbó suficient per anar a poc vapor de Nova York a Bordeus, no en tenim prou per anar a tot vapor de Nova York a Liverpool!

—Ho tindré en compte —va respondre Mr. Fogg.

Passapertot havia comprès. Va envair-lo una inquietud mortal.

Faltaria carbó!

«Ah! Si el meu amo se’n surt d’aquesta», va dir-se a si mateix, «és que es tracta d’un home excepcional!».

I, quan va trobar Fix, no va poder evitar de posar-lo al corrent de la situació.

—Aleshores —li va respondre l’agent serrant les dents—, encara creieu que anem a Liverpool?

—I tant!

—Imbècil! —va respondre l’inspector, que va girar cua arronsant les espatlles.

Passapertot va estar a punt de respondre com calia a aquell qualificatiu, la veritable significació del qual no podia comprendre, però va pensar que el malaurat Fix devia estar molt desanimat, molt humiliat pel seu amor propi, després d’haver seguit inútilment una pista falsa al voltant del món, i no el va recriminar.

I ara, què pensava fer Phileas Fogg? Era difícil d’imaginar. Tot i així, va semblar que el flegmàtic gentleman havia decidit quelcom, ja que aquella mateixa tarda va cridar el maquinista i li va dir:

—Augmenteu el foc i feu ruta fins que s’acabi tot el combustible.

Alguns instants després, la xemeneia de l’Henrietta vomitava torrents de fum.

L’embarcació continuava avançant a tota màquina; però tal com havia anunciat el maquinista, dos dies més tard, el dia 18, va comunicar que el carbó s’acabaria aquell mateix dia.

—Que no es deixi abaixar el foc —va respondre el gentleman—. Al contrari, que es carreguin les vàlvules.

Aquell dia, cap al migdia, després d’haver guanyat altura i d’haver calculat la posició del vaixell, Phileas Fogg va cridar Passapertot i li va ordenar d’anar a buscar el capità Speedy. Era com si hagués demanat al coratjós xicot d’anar a desencadenar un tigre, i va baixar per l’escotilla tot dient-se: «Sens dubte estarà enrabiat!».

En efecte, uns quants minuts més tard, enmig de crits i juraments, una bomba va sortir per l’escotilla. Aquella bomba era el capità Speedy. Era evident que estava a punt d’esclatar.

—On som? —van ser les primeres paraules que va pronunciar enmig de sufocacions de còlera. Certament, per poc que aquell digne home hagués estat apoplèctic, no ho hauria pogut superar mai més.

—On som? —va repetir amb la cara congestionada.

—A set-centes setanta milles de Liverpool —va respondre Mr. Fogg amb una calma impertorbable.

—Pirata! —va bramar Andrew Speedy.

—Us he fet venir, senyor…

—Filibuster!

—… senyor —va continuar dient Phileas Fogg—, per demanar-vos que em vengueu el vostre vaixell.

—No! Per tots els diables! No!

—És que em veuré obligat a cremar-lo.

—Cremar el meu vaixell!

—Sí, almenys les parts altes, perquè no tenim combustible.

—Cremar el meu vaixell! —va exclamar el capità Speedy, que no era capaç ni de pronunciar les síl·labes—. Una embarcació que val cinquanta mil dòlars!

—Aquí en teniu seixanta mil —va respondre Phileas Fogg, oferint al capità un feix de banknotes.

Allò va fer un efecte prodigiós sobre Andrew Speedy. No es pot ser americà sense que la visió de seixanta mil dòlars produeixi una certa emoció. El capità va oblidar per un instant la seva còlera, l’empresonament, tots els greuges contra la seva persona. La seva nau tenia vint anys. Allò podia ser un negoci rodó…!

La bomba ja no podia esclatar. Mr. Fogg n’havia arrencat la metxa.

—I em quedarà el buc de ferro? —va dir amb un to de veu sorprenentment suavitzat.

—El buc de ferro i la màquina, senyor. Tanquem el tracte?

—D’acord. Tracte fet.

I Andrew Speedy va agafar el feix de banknotes, els va comptar i els va fer desaparèixer a la butxaca.

Durant l’escena, Passapertot estava blanc. I a Fix, de poc no li agafa un cobriment. Gairebé vint mil lliures gastades i, a sobre, Fogg cedia al venedor el buc i la màquina, és a dir, quasi el valor total de l’embarcació! És cert que la quantitat robada al banc pujava a cinquanta mil lliures!

Quan Andrew Speedy es va haver embutxacat els diners, Mr. Fogg li va dir:

—Senyor, tot això no us ha d’estranyar. Heu de saber que perdo vint mil lliures si no arribo a Londres el 21 de desembre, a tres quarts de nou del vespre. Per això, com que vaig perdre el vaixell de Nova York, i com que vós us negàveu a dur-me a Liverpool…

—I ben bé que vaig fer, pels cinquanta mil diables de l’infern —va exclamar Andrew Speedy—, perquè hi guanyo quaranta mil dòlars pel cap baix!

Tot seguit, va afegir, més reposadament:

—Sabeu una cosa, capità…?

—Fogg.

—… capità Fogg; teniu alguna cosa de ianqui.

I, després d’haver fet al seu passatger el que ell considerava un compliment, ja se n’anava quan Phileas Fogg li va dir:

—Ara el vaixell em pertany?

—És clar, de la quilla fins a la punta dels màstils; tot el que sigui de fusta, naturalment!

—Bé. Feu demolir els interiors i feu-ne llenya per escalfar les calderes.

Imagineu-vos la quantitat de fusta seca que calia consumir per mantenir el vapor a la pressió suficient. Aquell dia, l’escotilla, les parets, les cabines, els vestidors, la falsa coberta, tot va passar per la caldera.

L’endemà, dia 19 de desembre, van cremar l’arborada, els taulons i les vergues. S’abatien els màstils a cops de destral. La tripulació hi va esmerçar esforços. Passapertot, tallant, trossejant i serrant, feia la feina de deu homes. Era un furor en demolició.

L’endemà, dia 20, les empalletades, les empavesades i les obres mortes, la major part de la coberta, foren devorades.

L’Henrietta no era més que una nau pelada com un pontó.

Aquell dia, però, va albirar-se la costa d’Irlanda i del far de Fastenet.

Tanmateix, a les deu del vespre, el vaixell encara es trobava a la perpendicular de Queenstown. Phileas Fogg només tenia vint-i-quatre hores per arribar a Londres! Just el temps que necessitaria l’Henrietta per arribar a Liverpool, funcionant a tot vapor. I, ara, l’audaç gentleman estava a punt de quedar-se sense vapor definitivament.

—Senyor —li va dir el capità Speedy, que havia acabat interessant-se pels seus projectes—, ho lamento de veres. Ho teniu tot en contra! Tot just som davant de Queenstown.

—Ah! —va fer Mr. Fogg—. És Queenstown, aquesta ciutat de la qual veiem els llums?

—Sí.

—Podem entrar al port?

—Abans de les tres, no. Només s’hi pot entrar a plena mar.

—Esperem! —va respondre tranquil·lament Phileas Fogg, sense que el seu rostre traís la intenció, per una suprema inspiració, de tornar a vèncer novament la sort adversa!

Efectivament, Queenstown és un port de la costa d’Irlanda en el qual els transatlàntics que vénen dels Estats Units deixen el correu de passada. Aquest correu va a Dublín en expressos que surten a totes hores. I de Dublín va a Liverpool mitjançant steamers de gran velocitat, amb la qual cosa s’avança dotze hores respecte als vaixells més ràpids de les companyies marítimes.

Les dotze hores que guanyava així el correu d’Amèrica eren les que també volia guanyar Phileas Fogg. En comptes d’arribar a Liverpool a bord de l’Henrietta l’endemà al vespre, hi arribaria al migdia i, per tant, tindria temps d’arribar a Londres abans de tres quarts de nou del vespre.

Cap a la una de la matinada, l’Henrietta entrava amb la mar alta al port de Queenstown. Phileas Fogg, després d’haver rebut una vigorosa encaixada de mà del capità Speedy, el deixava a bord de la carcassa nua del seu vaixell, que encara valia la meitat del preu pel qual l’havia venut!

Els passatgers van desembarcar immediatament. En aquell moment, Fix va tenir unes ganes boges de detenir Mr. Fogg. No obstant això, no ho va fer! Per què? Quina lluita es lliurava a dintre seu? S’havia passat finalment al costat de Phileas Fogg?

Havia comprès per fi que s’havia equivocat? Fix, però, no va abandonar Phileas Fogg. Amb ell, Mrs. Auda i Passapertot, que ja no tenia temps ni de respirar, va pujar al tren de Queenstown a dos quarts de dues de la matinada, arribava a Dublín a trenc d’alba, i s’embarcava tot seguit en un d’aquells steamers, veritables fusos d’acer propulsats únicament amb motor, que, com que no es dignaven a alçar-se sobre les onades, les travessaven invariablement.

A dos quarts i mig de dotze, dia 21 de desembre, Phileas Fogg desembarcava al moll de Liverpool. Era a només sis hores de Londres.

En aquell moment. Fix se li va acostar, li va posar la mà a l’espatlla i, exhibint el seu mandat, li va dir:

—Vós sou Phileas Fogg, oi?

—Sí, senyor.

—En nom de la reina, quedeu arrestat!





XXXIV


Que procura a Passapertot l’ocasió de fer un joc de paraules atroç, per bé que tal vegada inèdit

Phileas Fogg era a la presó. L’havien tancat al calabós de custom house, la duana de Liverpool, i havia de passar-hi la nit esperant que el transferissin a Londres.

En el moment de la detenció, Passapertot havia volgut precipitar-se sobre el detectiu. Uns policemen li ho van impedir. Mrs. Auda, espantada per la brutalitat dels fets, sense saber res, no podia comprendre res. Passapertot li va explicar la situació. Mr. Fogg, aquell gentleman honest i coratjós, al qual devia la vida, estava arrestat per lladre. La jove dama va protestar contra aquella acusació, el seu cor es va indignar, i unes llàgrimes van brollar dels seus ulls, quan va veure que no podia fer res, ni intentar res, per salvar el seu salvador.

Fix, per la seva banda, havia detingut el gentleman perquè el seu deure era detenir-lo, fos culpable o no. La justícia ho decidiria.

Una idea, però, va passar pel cap de Passapertot: la idea terrible que ell era la causa de tot aquell infortuni! Com és que havia amagat aquella informació a Mr. Fogg? Quan Fix li havia revelat la seva qualitat d’inspector de policia i la missió que li havien encomanat, per què havia optat per no dir-ne res al seu amo? Si hagués estat avisat, sens dubte hauria donat a Fix proves de la seva innocència; li hauria demostrat que s’equivocava; i, en tot cas, no s’hauria fet càrrec de les despeses de viatge d’aquell inoportú agent, que no s’hi havia pensat dues vegades abans de detenir-lo en el moment en què posava el peu en territori del Regne Unit. Pensant en els seus errors, en les seves imprudències, el pobre xicot estava rosegat per uns remordiments irresistibles. Plorava. Feia pena de veure’l. Hauria volgut aixafar-se la testa!

Mrs. Auda i ell s’havien quedat, malgrat el fred, sota la columnata de la duana. Ni l’un ni l’altre no volien abandonar aquell lloc. Volien tornar a veure Mr. Fogg.

Pel que fa al gentleman, cal dir que estava totalment arruïnat, i precisament en el moment en què era a punt d’assolir el seu objectiu. Aquell arrest posava fi a l’aventura. Arribant a Liverpool el 21 de desembre, a dos quarts i mig de dotze, tenia fins a tres quarts de nou per presentar-se al Reform Club, és a dir, nou hores i quinze minuts, i només en necessitava sis per anar a Londres.

Si en aquell moment algú hagués entrat al calabós de la duana, hauria trobat Mr. Fogg, immòbil, assegut en un banc de fusta, sense ira, impertorbable. No s’hauria pogut dir si s’hi resignava, però aquell darrer incident no havia pogut commoure’l, si més no en aparença. S’havia format dintre seu una d’aquelles ràbies secretes, terribles, per tal com són contingudes, i que esclaten en el darrer moment amb una força irresistible? No se sap. El cas és que Phileas Fogg era allí, tranquil, esperant…, què esperava? Conservava alguna esperança? Creia encara en l’èxit, quan la porta d’aquella presó estava tancada entre ell i el món exterior?

Sigui com vulgui, Mr. Fogg havia posat el seu rellotge al damunt d’una taula i mirava com avançaven les agulles. Dels seus llavis no se n’escapava ni una paraula, però el seu esguard tenia una fixesa singular.

En tot cas, la situació era terrible, i, per a qui no podia llegir en la consciència, es resumia així: un home honest, Phileas Fogg, estava arruïnat. Considerant-lo un home deshonest, estava arrestat. Va tenir la idea d’escapar-se? Va pensar a mirar si aquell calabós tenia cap sortida practicable? Pensava fugir? Podríem tenir la temptació de pensar-ho, ja que, en un moment donat, va fer un tomb per l’habitació. Però la porta estava sòlidament tancada i la finestra protegida amb barrots de ferro. Va tornar, doncs, a seure, i va treure de la cartera l’itinerari del viatge. A la línia on figuraven les paraules: «21 de desembre, dissabte, Liverpool», hi va afegir «vuitantè dia, onze i quaranta minuts del matí», i va esperar.

Va tocar la una al rellotge del custom house. Mr. Fogg va constatar que el seu rellotge anava dos minuts avançat respecte al rellotge de la duana.

Les dues! Suposant que en aquell moment agafés un exprés, encara podia arribar a Londres i al Reform Club abans de tres quarts de nou del vespre. El seu front va arrugar-se lleugerament…

A les dues i trenta-tres minuts, va ressonar un soroll a fora, un rebombori de portes que s’obrien. Se sentia la veu de Passapertot, se sentia la veu de Fix.

La mirada de Phileas Fogg va brillar un instant.

La porta del calabós es va obrir, i va veure Mrs. Auda, Passapertot i Fix, que es precipitaven cap a ell.

Fix no tenia alè, portava els cabells agarbuixats… No podia parlar!

—Senyor —balbucejava— senyor…, perdó…, una confusió lamentable. Lladre arrestat des de fa tres dies…, vós…, lliure…!

Phileas Fogg era lliure! Va anar cap al detectiu. El va mirar bé a la cara, i, amb l’únic moviment ràpid de la seva vida, va tirar els dos braços enrere, i a continuació, amb la precisió d’un autòmat, va colpejar amb els dos punys el malaurat inspector.

—Ben fet! —va exclamar Passapertot. I, permetent-se un joc de paraules atroç, digne d’un francès, va afegir—: Renoi! Això sí que és el que se’n diu una bona aplicació del puny anglès!

Fix, estès a terra, no va pronunciar una sola paraula. No havia rebut més que el que es mereixia. Ràpidament, Mr. Fogg, Mrs. Auda i Passapertot varen marxar de la duana. Van enfilar-se a un cotxe i, en uns quants minuts, van arribar a l’estació de Liverpool.

Phileas Fogg va preguntar si hi havia algun exprés a punt de sortir amb destinació a Londres…

Eren les dues i quaranta minuts… L’exprés havia marxat feia trenta-cinc minuts.

Aleshores Phileas Fogg va encarregar un tren especial.

Hi havia unes quantes locomotores de gran velocitat de pressió, però, vistes les exigències del servei, el tren especial no va poder sortir de l’estació abans de les tres.

A les tres, Phileas Fogg, després d’haver parlat breument amb el maquinista sobre una certa prima per guanyar, sortia en direcció a Londres, en companyia de la jove dama i del seu fidel servidor.

Calia cobrir en cinc hores i mitja la distància que separa Liverpool de Londres, cosa bastant factible si la via està lliure en tot el recorregut. Però es van produir alguns retards forçosos, i, quan el gentleman va arribar a l’estació, tots els rellotges de Londres indicaven que faltaven deu minuts per a les nou.

Phileas Fogg, després d’haver dut a terme la volta al món, arribava amb un retard de cinc minuts…!

Havia perdut.





XXXV


En el qual Passapertot no es fa repetir dues vegades l’ordre que li dóna el seu amo

L’endemà, els habitants de Saville Row haurien quedat ben sorpresos si algú els hagués dit que Mr. Fogg havia tornat al seu domicili. Portes i finestres, tot estava tancat. No s’havia produït cap canvi a l’exterior.

Efectivament, en sortir de l’estació, Phileas Fogg havia donat a Passapertot l’ordre de comprar algunes provisions, i ell havia tornat a casa seva.

El gentleman havia suportat el revés amb la seva impassibilitat habitual. Arruïnat! I per culpa d’aquell inspector de policia poca-traça! Després d’haver avançat amb pas segur durant aquell llarg viatge, després d’haver superat mil obstacles i plantat cara a mil perills, no sense haver trobat el temps de fer el bé allà per on va passar, havia fracassat al port per un assumpte sòrdid, que ell no podia preveure, i contra el qual estava desarmat. Era terrible! De la suma considerable de diners que s’havia emportat en sortir, tan sols li quedava la xavalla. La seva fortuna constava únicament de les vint mil lliures, dipositades a la Banca Baring. I les vint mil lliures, les devia als seus col·legues del Reform Club. Després de tantes despeses, guanyar l’aposta no l’hauria enriquit, i sens dubte tampoc no ho havia fet per diners, ja que era d’aquella mena d’homes que aposten per una qüestió d’honor. Però perdre aquella juguesca l’arruïnava totalment. A més a més, el gentleman havia pres una decisió. Ja sabia el que li quedava per fer.

Una cambra de la casa de Saville Row havia estat reservada per a Mr. Auda. La jove dama estava desesperada. En certes paraules de Mr. Fogg, havia endevinat que aquell home meditava un projecte funest.

És ben sabut a quins extrems deplorables poden arribar alguns anglesos monògams sota la pressió d’una idea fixa. Per això, Passapertot vigilava el seu amo amb gran dissimulació.

Però, abans que res, l’honest xicot va pujar a la seva cambra i va apagar el llum que cremava des de feia vuitanta dies. A la bústia hi havia trobat una nota de la companyia de gas, i va pensar que potser ja era hora d’aturar aquelles despeses de les quals era responsable.

Va passar la nit. Mr. Fogg s’havia ficat al llit. Però, dormia? Mrs. Auda, per la seva banda, no va poder tenir ni un instant de repòs. Passapertot va vetllar com un gos a la porta del seu amo.

L’endemà, Mr. Fogg el va cridar i li va encarregar, en termes concisos, d’ocupar-se de l’esmorzar de Mrs. Auda. Ell s’acontentaria amb una tassa de te i una torrada. Mrs. Auda l’excusaria de no fer els àpats amb ella, ja que havia de dedicar tot el seu temps a posar ordre en els seus afers. Ell no baixaria. Al vespre demanaria permís a Mrs. Auda per parlar amb ella una estona.

Ara que ja coneixia el programa del dia, Passapertot no tenia altre remei que estar-hi d’acord. Mirava el seu amo, sempre impassible, i no acabava de decidir-se d’abandonar la seva cambra. Sentia amargor al cor, tenia la consciència plena de remordiments, ja que es culpabilitzava més que mai d’aquell irreparable desastre. Sí! Si hagués avisat Mr. Fogg, si li hagués revelat les intencions de l’agent Fix, Mr. Fogg no hauria dut Fix fins a Liverpool, i aleshores…

Passapertot no va poder resistir més.

—Mr. Fogg! Senyor! —va exclamar—. Maleïu-me! És per culpa meva que…

—Jo no dono la culpa a ningú —va respondre Phileas Fogg, amb veu tranquil·la—. Vinga, aneu.

Passapertot va sortir de la cambra i va anar a trobar la jove dama, a la qual va donar a conèixer les intencions del seu amo.

—Senyora —va afegir—, jo no hi puc fer res de res! No tinc cap influència sobre els pensaments del meu amo. Potser vós…

—Quina influència podria tenir-hi, jo? —va respondre Mrs. Auda—. Mr. Fogg no en rep cap! Alguna vegada ha entès que el meu agraïment envers ell estava a punt de desbordar! Ha llegit mai res en el meu cor…? Amic meu, no se l’haurà de deixar sol ni un sol instant. Heu dit que tenia la intenció de parlar amb mi aquest vespre?

—Sí, senyora. Segurament es tracta de preservar la vostra situació a Anglaterra.

—Esperem —va dir la jove dama, que va romandre tota pensarosa.

I així, durant aquella jornada de diumenge, la casa de Saville Row va ser com si no hagués estat habitada, i, per primera vegada des que vivia en aquella casa, Phileas Fogg no va anar al club quan sonaren quarts de dotze a la torre del Parlament.

I per què hauria hagut d’anar al Reform Club? Els seus col·legues ja no l’hi esperaven. Com que el dia anterior al vespre, aquella data fatal de dissabte 21 de desembre, a tres quarts de nou, Phileas Fogg no havia aparegut al saló del Reform Club, havia perdut la juguesca. Ni tan sols calia anar al banc a retirar els diners. Els seus adversaris tenien un xec signat per ell, i només calia omplir un simple formulari a la Banca Baring perquè les vint mil lliures fossin ingressades als seus comptes. Mr. Fogg no havia de sortir, i no va sortir.

Va quedar-se a la seva cambra i va posar ordre als seus assumptes. Passapertot no va parar de pujar i baixar l’escala de la casa de Saville Row. Les hores no passaven per al pobre xicot. Escoltava a la porta de la cambra del seu amo i, en fer-ho, no pensava pas cometre la menor indiscreció! Mirava pel forat del pany, i creia que hi tenia dret! Passapertot temia a cada instant alguna catàstrofe. De vegades pensava en Fix, però sense rancúnia. No li volia cap mal, a l’inspector de policia. Fix s’havia equivocat com tothom respecte a Phileas Fogg, i, seguint la seva pista i detenint-lo, no havia fet més que complir el seu deure, mentre que ell… Aquesta idea el turmentava i es considerava com l’últim dels miserables.

Quan Passapertot va sentir-se massa desgraciat per estar sol, va trucar a la porta de Mrs. Auda, va entrar a la seva cambra, i va asseure’s en un racó sense dir res, mirant la jove dama, sempre pensativa.

Cap a dos quarts de vuit del vespre, Mr. Fogg va demanar a Mrs. Auda si el podia rebre i, alguns instants després, la jove dama i ell eren sols en aquella cambra.

Phileas Fogg va agafar una cadira i va seure a prop de la xemeneia, davant de Mrs. Auda. El seu rostre no reflectia cap emoció. El Fogg de la tornada era exactament el mateix Fogg d’abans del viatge. La mateixa calma, la mateixa impassibilitat.

Va estar sense parlar durant cinc minuts. Després aixecant la mirada cap a Mrs. Auda, va dir:

—Senyora, em perdoneu per haver-vos dut a Anglaterra?

—Jo, Mr. Fogg…! —va respondre Mrs. Auda, reprimint els batecs del seu cor.

—Permeteu-me que acabi —va continuar dient Mr. Fogg—. Quan vaig tenir la idea de portar-vos lluny d’aquella contrada, que havia esdevingut tan perillosa per a vós, jo era ric, i pensava posar una part de la meva fortuna a la vostra disposició. La vostra existència hauria estat feliç i rica. Ara estic arruïnat.

—Ja ho sé, Mr. Fogg —va respondre la jove dama—, i jo, per part meva, us demano que em perdoneu per haver-vos seguit i, qui sap, tal vegada d’haver contribuït, en retardar-vos, a la vostra ruïna?

—Senyora, vós no podíeu quedar-vos a l’Índia, i la vostra integritat no estava garantida si no era allunyant-vos-en prou perquè aquells fanàtics no us poguessin capturar de nou.

—De manera que, Mr. Fogg —va continuar dient Mrs. Auda—, no content d’haver-me alliberat d’una mort horrible, encara us crèieu obligat a assegurar la meva posició a l’estranger?

—Sí, senyora —va respondre Mr. Fogg—, però els esdeveniments s’han girat en contra meu. Tanmateix, el poc que em resta, us demano permís de posar-ho a la vostra disposició.

—Però vós, Mr. Fogg, què serà de vós? —va preguntar Mrs. Auda.

—Jo, senyora —va respondre fredament el gentleman—, jo no necessito res.

—Però, senyor, com veieu aleshores la sort que us espera?

—Com convé fer-ho —va respondre Mr. Fogg.

—En tot cas —va prosseguir Mrs. Auda—, un home com vós no pot quedar en la misèria. Els vostres amics…

—Jo no tinc amics, senyora.

—Els vostres parents…

—Ja no em queden parents.

—Aleshores us planyo, Mr. Fogg, perquè l’aïllament és cosa trista. Ni tan sols un cor on vessar les vostres penes. Diuen que, entre dos, fins i tot la misèria es pot arribar a suportar!

—Això diuen, senyora.

—Mr. Fogg —va dir aleshores Mrs. Auda, que va aixecar-se i va estendre la mà al gentleman—, voleu que sigui alhora parenta i amiga? Em voleu per esposa?

Mr. Fogg, en sentir aquestes paraules, també es va posar dret. Hi havia un reflex poc habitual en els seus ulls, i com un tremolor als llavis. Mrs. Auda el mirava. La sinceritat, la rectitud, la fermesa i la dolçor d’aquell esguard d’una noble dama que gosa fer-ho tot per salvar aquell a qui ho deu tot, de primer el van sorprendre i, a continuació, van penetrar en el seu interior. Va tancar els ulls un instant, com per evitar que aquella mirada no s’enfonsés més endins…

Quan els va tornar a obrir, va dir simplement:

—Jo us estimo! Sí, de veritat, per tot allò que hi ha de més sagrat al món, us estimo, i sóc tot vostre!

—Ah…! —va sospirar Mrs. Auda, posant-se la mà al cor.

Es va fer sonar el timbre que avisava Passapertot, el qual va presentar-se immediatament. Mr. Fogg encara tenia agafada la mà de Mrs. Auda. Passapertot va comprendre, i el seu rostre ampli irradiava com el sol al zenit de les regions tropicals.

Mr. Fogg li va demanar si no seria massa tard per anar a avisar el reverend Samuel Wilson, de la parròquia de MaryleBone.

Passapertot va somriure joiós.

—Mai no és massa tard —va dir.

Eren les vuit i cinc.

—Haurà de ser per a demà, dilluns! —va dir.

—Per a demà, dilluns? —va preguntar Mr. Fogg mirant la jove dama.

—Per a demà, dilluns! —va respondre Mrs. Auda. Passapertot va sortir corrent.





XXXVI


En el qual el valor de Phileas Fogg torna a pujar en el mercat

Ha arribat l’hora de dir el canvi que va experimentar l’opinió al Regne Unit quan es va conèixer la notícia de la detenció del veritable lladre del Banc, un tal James Strand, que s’havia produït el 17 de desembre, a Edimburg.

Tres dies abans, Phileas Fogg era un criminal que la policia perseguia a ultrança, i ara era el gentleman més honest, que duia a terme el seu excèntric viatge al voltant del món.

Quin efecte, quin enrenou als diaris! Tots els qui hi havien apostat a favor o en contra, que ja havien oblidat l’assumpte, van ressuscitar com per art de màgia. Totes les transaccions van tornar a ser vàlides. Tots els compromisos revivien, i, cal dir-ho, les apostes es van reprendre amb una nova energia. El nom de Phileas Fogg va tornar a ser un valor cotitzat.

Al Reform Club, els cinc col·legues del gentleman van passar aquells tres dies amb una certa inquietud. Aquell Phileas Fogg que havien oblidat, ara reapareixia als seus ulls! On era en aquells moments? El 17 de desembre, dia en què havia estat detingut James Strand, feia setanta-sis dies que Phileas Fogg havia marxat, i no se’n tenia cap notícia! Havia mort? Havia renunciat a la lluita, o bé continuava avançant seguint l’itinerari previst? I, el dissabte 21 de desembre, a tres quarts de nou del vespre, apareixeria, com el déu de l’exactitud, a la porta del saló del Reform Club?

Cal renunciar a descriure l’ansietat en què, durant tres dies, va viure tot aquell món de la societat anglesa. Es van enviar telegrames a Amèrica i també a Àsia per tenir notícies de Mr. Fogg! Es va fer vigilar, dia i nit, la casa de Saville Row… Res. La mateixa policia tampoc no sabia què se n’havia fet, del detectiu Fix, que s’havia llançat tan dissortadament al darrere d’una pista falsa. Tot allò no va impedir que es tornessin a obrir les apostes, que cada vegada eren més importants. Phileas Fogg, com un cavall de cursa, arribava a l’última volta. Ja no es cotitzava sobre base de cent, sinó de vint, de deu, de cinc, i el vell paralític, lord Albermale, les igualava totes.

Per això, dissabte al vespre hi havia una gran gentada a Pall Mall i als carrers propers. Semblava que es tractava d’un immens atropament de corredors, establerts permanentment a les proximitats del Reform Club. La circulació estava tallada. Es discutia, es disputava, es cridaven les cotitzacions de Phileas Fogg, com si fossin els fons anglesos. Els policemen tenien moltes dificultats per contenir la multitud i, a mesura que s’acostava l’hora en què havia d’arribar Phileas Fogg, l’emoció prenia unes proporcions inversemblants.

Aquell vespre, els cinc col·legues del gentleman s’havien reunit des de les nou al gran saló del Reform Club. Els dos banquers, John Sullivan i Samuel Fallentin, l’enginyer Andrew Stuart, Gauthier Ralph, administrador del Banc d’Anglaterra, el fabricant de cervesa Thomas Flanagan, tots esperaven amb ansietat.

En el moment en què el rellotge del gran saló va indicar les vuit i vint-i-cinc, Andrew Stuart va aixecar-se i va dir:

—Senyors, d’aquí a vint minuts, el termini convingut entre Phileas Fogg i nosaltres haurà expirat.

—A quina hora ha arribat l’últim tren de Liverpool? —va preguntar Thomas Flanagan.

—A les set i vint-i-tres —va respondre Gauthier Ralph—, i el tren següent no arriba fins a les dotze i deu.

—Doncs bé, senyors —va continuar dient Andrew Stuart—, si Phileas Fogg hagués arribat amb el tren de les set i vint-i-tres, ja seria aquí. Podem, doncs, considerar l’aposta com a guanyada.

—Esperem, no ens pronunciem encara —va respondre Samuel Fallentin—. Ja sabeu que el nostre col·lega és un excèntric de primer ordre. La seva exactitud en tot és famosa. Mai no arriba ni massa tard ni massa d’hora, i no em sorprendria gaire si aparegués aquí al darrer minut.

—I jo —va dir Andrew Stuart, que com sempre estava molt nerviós—, si el veiés, no m’ho creuria.

—En efecte —va prosseguir Thomas Flanagan—, el projecte de Phileas Fogg era insensat. Per molt exacte que fos, no podia impedir que es produïssin retards inevitables, i un retard de dos o tres dies era suficient per comprometre tot el viatge.

—Fixeu-vos, a més —va afegir John Sullivan—, que no hem rebut cap notícia del nostre col·lega, tot i que en el seu itinerari no faltaven pas els fils telegràfics.

—Ha perdut, senyors —va continuar dient Andrew Stuart—. Ha perdut cent vegades. Ja sabeu que el China, l’únic vaixell procedent de Nova York que hauria pogut agafar per anar a Liverpool dintre del termini fixat, va arribar ahir. Doncs bé, heus aquí la llista dels passatgers, publicada per la Shipping Gazette. El nom de Phileas Fogg no hi figura. Suposant les possibilitats més favorables, el nostre col·lega tot just deu haver arribat a Amèrica! Calculo que arribarà amb un retard d’uns vint dies, pel cap baix, respecte a la data convinguda, i el vell lord Albermale haurà d’afluixar cinc mil lliures!

—És evident —va respondre Gauthier Ralph—. Demà només caldrà que presentem a la Banca Baring el xec de Mr. Fogg.

En aquell moment, el rellotge del saló indicava les vuit i quaranta.

—Falten cinc minuts —va dir Andrew Stuart.

Els cinc col·legues es miraven. Es pot creure que els batecs dels seus cors havien sofert una lleugera acceleració, perquè, al capdavall, fins i tot per a uns bons jugadors, el joc era fort! Però no volien que es notés res, de manera que, acceptant la proposició de Samuel Fallentin, es van instal·lar en una taula de joc.

—No donaria pas la meva part de quatre mil lliures de l’aposta —va dir Andrew Stuart, mentre s’asseia—, encara que me n’oferissin tres mil nou-centes noranta-nou.

Les agulles indicaven, en aquell moment, que faltaven tres minuts per a tres quarts.

Els jugadors havien agafat les cartes. Tot i així, les seves mirades es fixaven en el rellotge. Es pot afirmar que, malgrat la seva seguretat, els minuts no els havien semblat mai tan llargs!

—Les vuit i quaranta-tres minuts! —va dir Thomas Flanagan, tallant el joc que li presentava Gauthier Ralph.

Va fer-se un moment de silenci. L’espaiós saló del club estava tranquil. Però, a l’exterior, se sentia el xivarri de la multitud, dominat de vegades per uns crits aguts. El pèndol del rellotge marcava els segons amb una regularitat matemàtica. Cada jugador podia comptar les divisions sexagesimals que li arribaven a l’oïda.

—Les vuit i quaranta-quatre minuts! —va dir John Sullivan amb una veu que denotava una emoció involuntària.

Només faltava un minut, i la juguesca estava guanyada. Andrew Stuart i els seus col·legues havien deixat de jugar. Havien abandonat les cartes! Comptaven els segons!

Al quarantè segon, res. Al cinquantè, tampoc res! Al cinquanta-cinquè es va sentir com un tro a fora, aplaudiments, burres, i fins i tot imprecacions, que van propagar-se com una onada.

Els jugadors es van aixecar.

Al cinquanta-setè segon la porta del saló es va obrir, i l’agulla encara no assenyalava el segon seixantè quan va aparèixer Phileas Fogg, seguit per una multitud en deliri que havia forçat l’entrada del club, i, amb la seva veu tranquil·la, va dir:

—Ja sóc aquí, senyors.





XXXVII


En el qual queda provat que Phileas Fogg no ha guanyat res fent aquesta volta al món, si no és la felicitat

Sí! Era Phileas Fogg en persona.

Es recordarà que a les vuit i cinc del vespre —aproximadament vint-i-cinc hores després de l’arribada dels viatgers a Londres—, Passapertot havia rebut l’encàrrec del seu amo d’avisar el reverend Samuel Wilson, a propòsit d’un cert casament que s’havia de celebrar l’endemà mateix.

Passapertot se n’havia anat, encantat. Amb un pas ràpid, va dirigir-se a casa del reverend Samuel Wilson, que encara no havia arribat. Naturalment, Passapertot es va esperar, uns vint minuts ben bons.

Resumint, eren les vuit i vint-i-cinc minuts quan sortia de casa del reverend. Però, en quin estat! Els cabells en desordre, sense barret, corrent, corrent, com mai no es recorda haver vist córrer ningú, topant amb els vianants, precipitant-se com una tromba per les voreres!

En tres minuts havia tornat a la casa de Saville Row, i queia, panteixant, a la cambra de Mr. Fogg.

No podia parlar.

—Què passa? —va preguntar Mr. Fogg.

—Senyor… —va balbucejar Passapertot—, casament…, impossible.

—Impossible?

—Impossible…, per a demà.

—Per què?

—Perquè demà…, és diumenge!

—Dilluns —va respondre Mr. Fogg.

—No…, avui…, dissabte.

—Dissabte? Impossible!

—Sí, sí, sí —va exclamar Passapertot—. Us heu equivocat d’un dia. Vam arribar vint-i-quatre hores abans…, però només queden deu minuts…!

Passapertot havia agafat el seu amo pel coll, i l’arrossegava amb una força irresistible!

Phileas Fogg, estirat d’aquella manera, sense tenir temps de reflexionar, va sortir de la cambra, va sortir de casa, va saltar a un cab, va prometre cent lliures al cotxer i, després d’haver aixafat dos gossos i topat amb cinc cotxes, va arribar al Reform Club.

El rellotge indicava tres quarts de nou, quan va aparèixer al saló gran…

Phileas Fogg havia dut a terme aquella volta al món en vuitanta dies…!

Phileas Fogg havia guanyat l’aposta de vint mil lliures!

Com pot ser, però, que un home tan exacte, tan meticulós, hagués pogut cometre aquell error d’un dia? Com podia creure que quan va desembarcar a Londres era dissabte dia 21, quan en realitat era divendres 20 de desembre, setanta-nou dies després de la seva marxa?

Heus aquí la raó d’aquest error. És molt simple.

Sense sospitar-ho, Phileas Fogg havia guanyat un dia en el seu viatge. I això únicament perquè havia fet la volta al món anant cap a l’est, i, al contrari, hauria perdut aquell dia, si l’hagués feta en sentit invers, és a dir, cap a l’oest.

En efecte, anant cap a l’est, Phileas Fogg anava per davant del sol i, per tant, els dies eren per a ell quatre minuts més curts per cada grau que recorria en aquella direcció. Per tant, com que la circumferència terrestre té tres-cents seixanta graus, aquests tres-cents seixanta graus, multiplicats per quatre minuts, donen precisament vint-i-quatre hores, és a dir, el dia guanyat involuntàriament. En altres termes, mentre que Phileas Fogg, anant cap a l’est, veia passar el sol pel meridià vuitanta vegades, els seus col·legues de Londres només l’hi veien passar setanta-nou. Per això l’esperaven al saló del Reform Club aquell dia, que era dissabte i no pas diumenge, com creia Mr. Fogg.

I és el que també hauria constatat el famós rellotge de Passapertot —que havia conservat l’hora de Londres—, si a més de les hores i els minuts, hagués marcat els dies!

Phileas Fogg, doncs, havia guanyat les vint mil lliures. Però com que n’havia gastat en ruta unes dinou mil, el resultat pecuniari era mediocre. Tanmateix, com ja s’ha dit, l’excèntric gentleman, amb aquella juguesca, havia buscat la lluita i no pas la fortuna. És més, va repartir les mil lliures restants entre l’honest Passapertot i el malaurat Fix, al qual era incapaç de voler cap mal. Això no obstant, i per respectar les normes, va descomptar al seu servidor el preu de mil nou-centes hores de gas consumit per culpa d’ell.

Aquell mateix vespre, Mr. Fogg, tan impassible i flegmàtic com sempre, deia a Mrs. Auda:

—Continueu estant d’acord amb el casament, senyora?

—Mr. Fogg —va respondre Mrs. Auda—, sóc jo qui us ha de fer aquesta pregunta. Estàveu arruïnat i ara us heu fet ric…

—Perdoneu-me, senyora, aquesta fortuna us pertany. Si no haguéssiu tingut la idea del casament, el meu criat no hauria anat a buscar el reverend Samuel Wilson, jo no hauria advertit el meu error, i…

—Estimat Mr. Fogg… —va dir la jove dama.

—Estimada Auda… —va respondre Phileas Fogg.

Es comprèn fàcilment que el casament es va celebrar quaranta-vuit hores més tard, i Passapertot, superb, resplendent, enlluernador, hi va figurar com a testimoni de la jove dama. No se li devia aquest honor per haver-la salvada?

L’endemà a l’alba, però, Passapertot picava estrepitosament a la porta del seu amo.

—Què passa, Passapertot?

—Passa, senyor, passa el que acabo de pensar ara mateix…

—De què es tracta?

—Que podríem fer la volta al món en solament seixanta-vuit dies.

—Sens dubte —va respondre Phileas Fogg—, sense travessar l’Índia. Però si no haguéssim travessat l’Índia, no hauria pogut salvar Mrs. Auda, ella no seria la meva esposa i…

I Mr. Fogg va tancar tranquil·lament la porta.

Així, doncs, Phileas Fogg havia guanyat l’aposta. Havia dut a terme aquell viatge al voltant del món en vuitanta dies. Per fer-ho havia utilitzat tots els mitjans de transport, vaixells, railways, cotxes, iots, mercants, trineus, elefant. L’excèntric gentleman havia desplegat en aquella aventura les seves meravelloses qualitats de sang freda i d’exactitud. Però, i després? Què havia guanyat amb aquell desplaçament? Quin profit havia tret d’aquell viatge?

Res, es dirà, potser? Res, d’acord, llevat d’una dona encisadora que —per molt inversemblant que pugui semblar— el va fer l’home més feliç del món.

En realitat, no es faria per menys d’això la volta al món?

FI





JULES GABRIEL VERNE (Nantes, 8 de febrer del 1828 - Amiens, 24 de març del 1905) fou un escriptor francès conegut especialment per novel·les en què apareixen molts temes de ciència-ficció i un nombre considerable d’invents tècnics. Una de les seves idees era la «novel·la de la ciència»: escriure aventures basades en els invents i avenços científics i tècnics.

És el segon autor més traduït de tots els temps, després d’Agatha Christie, segons Index Translationum.

Juntament amb H. G. Wells, és considerat un dels pares de la ciència-ficció.

Durant molts anys, visqué a la ciutat d’Amiens, a la casa que, avui dia, és un museu en honor seu. Va començar a escriure teatre però va ser en la novel·la d’aventures on va aconseguir el seu gran èxit. En el curs de la seva vida en va escriure gairebé un centenar. Cinc setmanes amb globus, Els fills del capità Grant, Vint mil llegües de viatge submarí, La volta al món en 80 dies, El castell dels Carpats, Vint mil llegües de viatge submarí en són algunes.





