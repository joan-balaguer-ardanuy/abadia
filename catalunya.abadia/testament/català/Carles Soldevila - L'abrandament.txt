Llucià Montoriol ha passat quaranta i tants anys de la seva vida en una felicitat obaga. Ara, després d’una greu malaltia, s’ha deixat portar per un enamorament precipitat i en pagarà les conseqüències.

L’abrandament de Carles Soldevila, la novel·la capdavantera del Noucentisme, és l’al·legoria d’una vida mancada, dominada per una passió efímera que empeny l’home cap a la dissort. És un relat viu i ple d’ironia que ens encomana amb facilitat el somriure. Escrit en un estil elegant i suggestiu, es llegeix amb veritable fruïció, d’una tirada, i ens fa partícips d’aquella mena de plaer que només proporcionen les autèntiques joies literàries.





Carles Soldevila





L’abrandament


A cura de Joan Pàmies



ePUB v3.0

vidadoble 10.08.12





Títol original: L’abrandament

Carles Soldevila, 1917

Edició digital: vidadoble (v1.0)

Segona edició: EpubCat (v2.0)

Tercera edició: Epubqüest (v3.0)

ePUBCat base r1.3





INTRODUCCIÓ


UN ANY DECISIU: 1917

L’abrandament, novel·la modèlica del Noucentisme, en mots de Josep Carner, aparegué als aparadors de les llibreries l’any 1917.[1] Europa encara patia els escarafalls de la Gran Guerra i el mes d’octubre arribaven de Rússia les notícies dels greus esdeveniments revolucionaris que apuntaven la liquidació del vell ordre. Tots els vaticinis indicaven que, amb el proper acabament de la conflagració mundial, aquell món daurat de la burgesia s’ensorrava fruit de les pròpies contradiccions i la denominada belle époque s’esvaïa lentament en un nuvolós i llunyà record. La primera crisi del capitalisme industrial era un fet evident que augurava fins i tot l’immediat final de la civilització occidental com hauria de profetitzar Spengler l’any següent en el seu conegut assaig La decadència d’Occident. Aquesta situació crítica ja tenia de temps enrere el seu reflex en el camp de la creació, on una colla d’intel·lectuals i artistes revoltats mostraven tot d’actituds innovadores que traduïen una nova sensibilitat de rebuig dels valors que havien conduït al desastre.

A París, la mort de Rodin tancava una pàgina magistral de la història de l’art figuratiu i, als Països Baixos, Piet Mondrian i Theó van Doesburg n’obrien una altra d’abocada a l’abstracció amb el primer número de la revista De Stij. A New York, Marcel Duchamp espaordia la societat ianqui amb el seu orinal transvestit de font i batejat com a ready made mentre l’Original Dixieland Jass Band enregistrava el primer disc de jazz, la música heterodoxa d’origen exòtic que transgredia els esquemes musicals de la cultivada burgesia europea. El cinema, que havia estat espectacle de fira, després d’Intolerància (1916) de Griffith, aconseguia amb Charlot emigrant de Chaplin una nova pàtina de qualitat de cara al seu definitiu reconeixement artístic. També el 1917 el doctor Freud publicava Introducció a la psicoanàlisi, un títol clau en la difusió de la seva teoria psicoanalítica que tanta influència hauria de tenir en el procés de renovació de la literatura i de les arts plàstiques. En aquesta línia d’experimentació James Joyce publicava la primera obra de maduresa, Retrat de l’artista adolescent, i Luigi Pirandello Sis personatges a la recerca d’un autor.

A Catalunya la burgesia autòctona intentava bastir un país liberal, culte i cosmopolita, un país propi del «nou-cents». Per això li calia modelar el magma social a la seva imatge. Per fer-ho va construir tot un corpus ideològic —el Noucentisme— i creà tot un sistema de signes lingüístics i iconogràfics a través dels quals poder endegar models que fessin possible una acció reformista.[2] Una acció reformista emmirallada en els propis interessos de classe i resultat de la tasca rectora d’Eugeni d’Ors, l’ideòleg del moviment, i Enric Prat de la Riba, l’artífex del catalanisme conservador, que moria el 6 d’agost d’aquell any, essent el primer president de la Mancomunitat. Pocs dies després, una vaga general, organitzada per l’acció conjunta dels sindicats UGT i CNT, feia palesa la greu conflictivitat social que patia el país. L’empenta reivindicativa de la classe obrera trobaria com a resposta l’enduriment progressiu de la patronal, que fruïa d’una etapa de guanys fàcils arran de la neutralitat espanyola davant el conflicte europeu, i que s’hauria de materialitzar en el lock-out de les fàbriques.

En l’àmbit de les lletres, pel mes de setembre de 1917 sortia el número 1 de la revista Trossos dirigida per Junoy i sis mesos abans Salvat Papasseit havia posat al carrer el primer exemplar d’Un enemic del poble, ambdues publicacions vinculades, en bona part dels seus escrits, al nou esperit de l’avantguarda que emplenava les arts plàstiques i la literatura europees. Una avantguarda que a Barcelona tenia els seus prosèlits (escadussers, val a dir) i acollia els novells «revolucionaris» de l’art com Francis Picabia, que havia fet cap a la ciutat fugint de la guerra i havia publicat aquell any la revista 391 amb col·laboracions d’Apollinaire i Max Jacob. També, el 3 de maig havia fet la seva entrada en el món editorial la Novel·la Nova, una sèrie de relats curts, d’aparició periòdica i de preu econòmic, que naixien amb la intenció d’emular els èxits de col·leccions semblants en castellà.

Envoltada d’aquesta atmosfera de recanvi on l’hegemonia noucentista començava a trontollar veu la llum L’abrandament (amb el subtítol de novel·la) de Carles Soldevila, impresa per Editorial Catalana en la seva col·lecció «Biblioteca Literària» i prologada per Josep Carner. Era, semblava, la primera mostra novel·lesca del Noucentisme.

EL NOUCENTISME I LA NOVEL·LA

Els noucentistes havien bandejat la prosa de ficció, des de les formulacions estètiques inicials del moviment, perquè el gènere no s’avenia amb els criteris irrealistes defensats per llur poètica arbitrària. D’Ors ho seguia repetint de manera ben unívoca aquell mateix 1917 amb un dels seus jocs metafòrics: «la prosa no és més que carn, la poesia és marbre»[3]. La coincidència d’aquest refús —substancial en l’esperit noucentista— afegit a la situació de crisi, que també patia a Europa el model de novel·la vigent, havia provocat l’allunyament dels noucentistes de la pràctica narrativa, ja que veien la prosa catalana llastada per un realisme empeltat d’ingredients naturalistes, amb un llenguatge detonant i pintoresc, del tot aliè als seus gustos.[4] D’aquí que la consideració de la novel·la com a fórmula adient als seus objectius fos molt minsa.

Eugeni d’Ors havia fet l’intent, uns anys abans, de publicar un parell de textos en prosa narrativa d’una certa longitud: La ben plantada (1912) i Gualba la de les mil veus (1915). Però l’experiència no deixaria de coixejar, atès que només en resultà un recull de glosses de temàtica semblant enllaçades pel personatge central que els donava una certa unitat. Es tractava d’un discurs allunyat d’allò que fins aquell moment s’havia considerat com a novel·la. Calia superar el «descrèdit de la realitat» a què al·ludia Joan Fuster i refusar els escrúpols contra un gènere que pel seu realisme reflectia una societat en excés conflictiva. Abocar-se de manera definitiva a la novel·la era una necessitat que es feia cada vegada més colpidora. Carner, al pròleg de L’abrandament, pregava per la recuperació del gènere: «El noucentisme necessita, darrere els seus poetes, els seus novel·listes. La poesia lírica, com la metafísica, és un nimbe, un halo sacrosant; però la novel·la, com el teatre, és l’entronització»[5]. Dos anys abans, Alexandre Plana, a La Revista, també demanava novel·listes, «ni que fos un de sol amatent a l’observació realista», deia.[6] L’abrandament fou rebuda amb aplaudiments atès que venia a revifar el gènere. El 1919, Josep Maria de Sagarra publicà Paulina Buxareu, que semblava corroborar la represa narrativa noucentista i esdevenia junt amb la novel·la de Soldevila un exemple del que s’estava cercant. Però l’intent no va reeixir. Una altra novel·la promesa per Carner, La rosa bonica, va restar definitivament al calaix de la inspiració sense passar a l’impremta.

Amb la desfeta del Noucentisme, dissolta la Mancomunitat i amb l’arribada del dictador Primo de Rivera al poder, la penúria de la narrativa de ficció es feia cada vegada més evident. L’any 1925 s’encetà la polèmica. Josep Maria de Sagarra, en un article aparegut a La Publicitat, es plantejà la por com una de les raons del problema: «No hi ha ningú que agafi aquell senyor i aquella senyora i els seus fills, i la cuinera i el gos, i els tregui el suc i el bruc per a amanir dues-centes planes d’estil mengívol que puguin anar a parar a les mans de tothom»[7]. Carles Riba, per la seva banda, atribuïa la difícil situació a la manca de novel·listes i de tradició moderna del gènere. Era necessària una obertura als nous corrents: «Resta, en fi, el recurs del colgat: fer arrelar, en sòl catalanesc, una branca d’una novel·lística estrangera, fins a la seva independència. És el camí més curt, en certa manera l’únic»[8]. I Gaziel, en un article a La Vanguardia, anunciava d’una manera ben clara quina era la causa del problema: «¿Por qué no se escriben novelas? He aquí mi respuesta: porque no tenemos novelistas… Si aquí, en Cataluña, no se escriben novelas, es, en primer lugar, porque hacen falta los temperamentos capaces de hacerlas»[9]. En el fons, com escriu Joan Fuster, hi havia inconfessada, «la consciència d’un perill: sense novel·la, la possible “lectura” majoritària, la “lectura catalana” corria el risc de neulir-se en el cercle petit i magre dels mandarins… La crida de Sagarra, les reflexions de Riba van fer l’efecte. I començà a haver-hi novel·la»[10].

Una novel·la que no deixà d’ésser qüestionada, malgrat la creixent producció. Pla, el 1931, encara es queixava de la mediocritat de la novel·la catalana del moment, tant per la futilitat dels continguts com per l’afectació formal.[11]

La historiografia posterior ha mostrat opinions diverses respecte a la qüestió. Segons Marfany, «de novel·la, catalana, millor o pitjor, n’hi havia; els noucentistes la van matar»[12], i Alan Yates, per la seva banda, atribueix la manca de narració a la prohibició expressa del gènere per part dels noucentistes, ateses les seves possibles influencies no desitjades sobre la societat, ja que la novel·la era democràtica i ells practicaven una mena de despotisme il·lustrat adient als seus interessos.[13] Jaume Auferil dóna una visió més matisada del problema. Segons Auferil, les raons del descens en la producció novel·lesca són dues: una d’estètica, lligada a la manca de tradició del gènere en les nostres lletres, que es reformulava en el que sempre havien demanat els noucentistes: l’obra ben feta; i l’altra, fruit de la depressió general que pateix la novel·la europea entre 1911 i 1920.[14] Polèmiques a banda, la novel·la catalana als anys trenta sortirà d’aquests difícils entrebancs i donarà noms de qualitat com Llor, Trabal, Arbó i Villalonga, quan Carles Soldevila, amb L’abrandament, haurà esdevingut ja un del més primerencs iniciadors de la represa del gènere.

CARLES SOLDEVILA: UN BURGÈS COSMOPOLITA

Carles Soldevila i Zubiburu, «el més autoritzat representant del noucentisme en la novel·la»[15] i un dels autors més preocupats per la modernització de la literatura catalana, va néixer a Barcelona l’any 1892 en una família benestant de la burgesia liberal barcelonina. El seu pare, notari i funcionari de la Diputació de Barcelona, fou un home marcat pel fibló de la literatura que feia fer exercicis de redacció al jove Carles tot proporcionant-li lectures en català. La seva mare, d’ascendència navarresa i veneçolana, també filla de notari, li llegia versos en castellà, la llengua que prevalia a la família. Aquest ambient fou del tot decisiu per embrancar el fill en els quefers literaris.

Carles Soldevila estudià el batxillerat en una de les escoles de més renom a la Barcelona de principis de segle, el Liceo Políglota, mentre aprenia música i llegia de manera infatigable. El 1908 començà la carrera de dret i cinc anys després publicà un primer recull poètic, Lletanies profanes, que mereixé l’atenció de tres glosses orsianes i aparegué més tard sota el títol de Vint anys. El 1916 va obtenir un càrrec burocràtic a la Mancomunitat i l’any següent escrivia L’abrandament. Periodista brillant, fou a partir de 1922 quan li arribà la popularitat de la mà dels Fulls de dietari, una secció que assíduament publicava a La Publicitat i on mostra un estil modèlic. L’ús que fa de l’idioma en els seus articles va servir, segons Pla, per ensenyar tothom a escriure amb claredat i gràcia.[16] Havia començat a publicar els Fulls molt jove, als 17 anys —encara durant l’etapa castellana del diari— i els signava amb el pseudònim «Myself». Amb l’adveniment de la Dictadura, dimití del càrrec de la Mancomunitat i es dedicà intensament a l’activitat creativa. Fou cofundador i secretari del «Conferentia Club», una entitat per on van desfilar els conferenciants de més pes intel·lectual de l’època, i dirigí també el magazín D’ací i d’allà, on tractà temes diversos, des de literatura fins a l’agençament de la llar (1924-1936). De 1924 a 1936 col·laborà a la Revista de Catalunya amb articles de caràcter literari aplegats, en part, més tard, a les seves Obres completes amb el nom de Qüestions de literatura.

Home de gust, cosmopolita i de gran finor intel·lectual, defensava un model de burgesia europea culta i distingida. Com a André Maurois, el preocupaven les formes de comportament social i aquest interès el portà a escriure petits tractats d’educació cívica, allò que entenem com urbanitat: L’home ben educat (1926), La dona ben educada (1926), o d’educació estètica: Què cal llegir (1928) o L’art d’ensenyar Barcelona (1929).

Conreà també el teatre, on va tenir èxits molt notables, amb un seguit d’obres que reflectien l’univers tancat i «civilitzat» d’una burgesia barcelonina que ell idealitzava. Era l’alta comèdia a la catalana que junt amb el teatre de Sagarra marcà l’època d’entreguerres. Així, Civilitzats tanmateix (1921), Els milions de l’oncle (1927) i Bola de neu (1928) foren peces molt celebrades per públic i crítica.

La seva producció novel·lística fou tardana. Arran de la crida de Sagarra i Riba l’any 1925, Soldevila s’hi abocà amb més interès, tot i reconèixer que ell no era novel·lista i per tant tenia poca cosa a veure amb la qüestió del debat. Des de L’abrandament, havia publicat un estol de contes aplegats en diversos reculls, dels quals Una atzagaiada i altres contes (1921), Vida amorosa d’un home (1924), El senyoret Lluís (1926) i Una nit a Bonrepòs (1929) foren els títols més significatius. I arribà la novel·la. Entre 1929 i 1933 apareix la seva trilogia femenina: Fanny (1929), Eva (1931) i Valentina (1933). Aquesta última obtingué el premi Joan Crexells del mateix any. Fanny fou una novel·la polèmica tant per motius estrictament literaris com pel seu suposat immoralisme, que, en paraules de Rafael Tasis, podria resultar providencial «en representar la reacció que donés vida a les més nobles audàcies i ofegués les deixalles del cofoisme i del vuitcentisme»[17]. En efecte, a través del llenguatge i del seu univers novel·lesc, Soldevila imposà una imatge europea de la burgesia autòctona[18] que fins aleshores era absent del nostre món literari. En el desenllaç de les novel·les —amb les relacions lliures a Fanny, l’incest a Eva i l’assassinat del pare a Valentina— hom hi veurà un vitalisme amoral deutor de Freud i de Gide. I és que Soldevila, en un estil equilibrat, cercà els seus models a l’estranger: «L’autor, el creador», escrivia, «ha de fer-se una cultura enfora de l’Estat»[19]. Uns models que l’ajudaran a obrir el camí a una novel·la moderna tant en l’aspecte tècnic —ús del monòleg interior— com en el temàtic, amb una visió del món oposada a la moral burgesa que el portarà a fer una dissecció punyent de la classe rectora del país.

Quan esclatà la guerra, emigrà a París, d’on tornà a causa de l’ocupació nazi. Després publicà la trilogia Els anys tèrbols, formada per tres volums: Moment musical (1936), Bob és a París (1952) i Papers de família (1960). Es tracta d’una recreació de la burgesia barcelonina d’entreguerres vista des d’una perspectiva lleument idealitzada i és a la vegada una reflexió sobre el paper de l’artista en la societat.

A la postguerra es dedicà a la publicació d’obres de divulgació històrica com Un siglo de Barcelona (1946) i Bellezas de España (1949). Publicà també Històries barcelonines (1950), una reedició dels seus contes amb algun inèdit afegit i el llibre de memòries Del llum de gas al llum elèctric (1951). Seguí col·laborant també regularment a la premsa periòdica: Destino, La Vanguardia, Diario de Barcelona, etc., però ja mai més no pogué recuperar el paper —com a escriptor tocat per un esperit burgès elegant i elitista— que havia representat dins la literatura catalana anterior a la Guerra Civil. Finalment, l’any 1967, el de la seva mort, aparegueren les seves Obres Completes.

L’ABRANDAMENT: UNA NOVEL·LA PROGRAMÀTICA

Josep Carner, en el pròleg de presentació de L’abrandament, centra l’interès del relat de Soldevila en dues qualitats capitals: el text és una novel·la —per aquesta raó és batejat explícitament així a la primera edició— i està d’acord amb la més aguda sensibilitat moderna.[20] Tanmateix reconeix que L’abrandament és «un conte que ha anat dilatant-se per graciosa voluptuositat analítica i literària de l’autor»[21]. En realitat, la narració s’apropa a la darrera observació del «príncep dels poetes». És una idea materialitzada en un conte que ha après a ser novel·la i ha tingut la voluntat de ser-ho. Per contra, i segons Alan Yates, considerar-la com a tal és un engany perpetrat amb tota l’astúcia des de diversos sectors del Noucentisme per satisfer les pressions que, a favor de la novel·la, feia la societat burgesa. Per a ell, l’intent de «donar gat per llebre» és evident ja que l’obra no és sinó una narració curta allargada per omplir 120 pàgines.[22]

Al marge de plantejaments excessivament rigorosos sobre els límits del gènere i de la consideració o no del relat de Soldevila com a novel·la —discussions força bizantines i de resultats en tot cas molt dubtosos—[23], allò que val és el desenllaç com a ficció narrativa coherent, i, en aquest aspecte, L’abrandament és un model acuradament construït. Amb tot, i respecte als problemes que plantejarà al segle XX la longitud del gènere, ja escrivia premonitòriament Edgar Allan Poe en els epígons del Romanticisme que, atesa la seva llargària, la novel·la no podia ser llegida sense interrupcions i així es veia privada de la immensa força que es deriva de la totalitat: «Basta interrompre la lectura per destruir l’autèntica unitat. El conte breu, en canvi, permet a l’autor de desenrotllar plenament el seu propòsit, sigui quin sigui. Durant l’hora de lectura, l’ànima està sotmesa a la voluntat d’aquell i no hi actuen influències externes o intrínseques, resultat del cansament o de la interrupció»[24].

Doncs bé, L’abrandament, novel·la capdavantera en aquest sentit, té la mesura apropiada per participar d’aquesta brevetat que la fa abastable d’una llegida i li dóna un sentit unitari. L’abrandament no permet una lectura fragmentària desvirtuadora dels seus objectius. Cal llegir-la lentament però d’una tirada, perquè s’apropa al temperament d’un poema carregat de matèria alliçonadora. És anècdota que esdevé categoria, és poesia arbitrària feta prosa, serventa en el plantejament arquitectònic de la novel·la-poema de d’Annunzio.

Els noucentistes, com els simbolistes francesos, són poetes, els plau la síntesi i, com a França, menystenen la novel·la[25] —no és estrany que els anys que veieren el triomf del simbolisme fossin els de l’edat d’or del conte.[26] De manera que aquesta inclinació cap al relat curt no seria per al Noucentisme un producte del seu desinterès o de la seva incapacitat per a la novel·la, sinó un heretatge de les idees estètiques nascudes arran del moviment simbolista, filles a la vegada de les de Poe. En aquest sentit no fóra gens gratuïta tampoc l’admiració que Soldevila sentia per Verlaine. Cal afegir que el relat curt no tan sols participa de les característiques de la poesia —en la mesura que permet el treball sobre el valor simbòlic del llenguatge— sinó que a la vegada es troba prop de l’article periodístic i de l’assaig que en possibiliten l’acció ideològica. La narració breu permet l’acostament a la realitat externa per redimir-la.[27] La mateixa estructura de la nouvelle de Soldevila és deutora d’aquesta intenció. La lleu trama s’articula en breus episodis, més propers a una glossa orsiana o a un poema carregat d’ironia carneriana que a un capítol convencional. L’esquelet narratiu recorda les notes d’un guió cinematogràfic, concís, esquemàtic i despullat de tot allò contingent o innecessari, però manté el nervi de l’esdeveniment essencial, aquell que vehicula el missatge noucentista. L’abrandament és una novel·la programàtica perquè desvetlla la voluntat d’alliçonament i la fa viable a través de la sàtira, que és per al Noucentisme l’única manera possible d’aplicar l’arbitrarietat a la novel·la.[28]

L’abrandament és, per altra banda, una novel·la burgesa, ciutadana i, segons Carner, novíssima, on predomina «el caràcter sobre l’aventura, sobre el lirisme, sobre la transcendència, sobre el virtuosisme descriptiu»[29]. És un relat que es nodreix d’allò que Xènius denominava les «palpitacions del temps». És un mirall reflex dels ensopits esdeveniments i dels minúsculs neguits de la societat acomodada barcelonina. És l’abstracció d’un fragment de la vida d’un sofert i mesquí buròcrata que, lliurat a una passió insensata, es veu abocat a la desgràcia de per vida. Un abrandament passatger l’haurà conduït a la dissort perpètua.

Llucià Montoriol, conco de 48 anys, gaudeix d’una vida plàcida al costat de la seva germana Angelina, una «soltera definitiva». Emmalalteix d’un tifus i, en la convalescència, fa coneixença d’Adelaida, una xicota ja granadeta, «consistent i amb iniciativa», que l’enlluerna. Es casen. El matrimoni en el qual tantes esperances havia dipositat serà, a causa del caràcter eixut i independent de l’Adelaida, un fracàs per al pobre Llucià, a qui el sarcasme de la vida donarà un cop de mà i tornarà la llibertat, malgrat que ja mai més res no serà com abans.

L’abrandament és l’al·legoria d’una vida mancada. Mancada de seny, mancada de mesura en les ocasions més transcendents. Soldevila, a través de la ficció literària i seguint les premisses de l’estètica arbitrària, opera sobre una biografia dominada per una passió efímera i irreflexiva per extreure’n l’apologia de la sensatesa i del capteniment. És «l’ennobliment de la vida i la humanització de l’art» dels quals parla Carner al pròleg.[30] Mitjançant la literatura, cal fer la vida més humana, més «burgesa», lluny dels excessos de la novel·la naturalista i modernista que mostrava els aspectes més descarnats de la realitat. Cal donar la imatge que serveixi de «model» cap aquella idealitat desitjada: «Fes la teva pròpia vida com l’elegant demostració d’un teorema matemàtic», aconsella la Ben Plantada a Xènius.[31]

La novel·la no és l’«halo sacrosant» com la poesia, la novel·la és «l’entronització…, hom la troba o la té en el quiosc, en el ferrocarril, dins el pupitre de l’escolar adolescent, dins el prestatge de la casa de camp on els hostes llegeixen quan plou, dins la butxaca del modest dependent de comerç o sota el coixí agençat amb randes on mig es sepulta una rossor mandrosa»[32]. Aquest caràcter socialitzador del gènere narratiu i no tan sols de l’idioma, com afirma Carner, és útil per divulgar el missatge noucentista, és una altra manera d’ajudar una «societat en transició ascendent» a reconèixer i acceptar el paper hegemònic i reformador de la burgesia.

«L’abrandament és la nota biogràfica d’una mediocritat passiva, ordenada, egoista que un cop, en l’embranzida inusual d’una represa de salut, creu en una vana apariència de sentimentalisme»[33]. Un sentimentalisme aparent, si seguim amb Carner, que provocarà la caiguda del protagonista en el desordre emocional, nociu tant en la vida com en la literatura. El rebuig del sentimentalisme espontaneista tan propi de l’estètica noucentista es fa palès també en la novel·la de Soldevila. Cal dominar els excessos emotius. És aquesta una contenció conseqüent amb la necessitat de crear el mite, de crear una realitat a la qual s’aspira i que possibilita la cohesió social necessària, lluny de cap mena de racionalisme. És una sublimació que comporta més que un procés de desrealització un distanciament, en aquest cas amb la ironia com a registre dominant, adreçat no al públic, sinó al mateix escriptor que l’adopta com a recurs defensiu davant l’esberlament de les estructures ideològiques del Noucentisme.[34]

La novel·la gira a l’entorn de tres personatges principals que són descrits de manera progressiva pel que diuen o pel que fan: Llucià, procurador causídic d’ofici, petit-burgès amb «un decent patrimoni heretat de son pare»[35] i home de costums fixos; Angelina, la seva germana, una xicota servicial, educada i «filharmònica» —és a dir, «tocava el violí amb discreció»—[36] que als trenta anys ja veia extingides les aspiracions al matrimoni; i Adelaida, una mossa al «llindar de la trentena»[37], feta a la seva, pragmàtica i «inaccessible a la cordialitat»[38].

El conflicte és a taula. El triangle amorós, un dels tòpics de la comèdia burgesa on Soldevila excel·lirà, apareix aquí amb la variant menys compromesa, més amable i més discreta de la figura de la germana, que substitueix la de l’esposa. L’Adelaida és l’element exterior, pertorbador, que s’interposa en la vida còmoda i conformada dels dos germans que «s’avenen insuperablement»[39]. Ella, l’Angelina, ha fet de mare de Llucià i ha estat l’únic element femení de la llar, però amb l’arribada de l’altra dona «en un instant, el sòlid edifici s’enderrocava»[40]. Quan coneix la Lluïsa Valldaura, s’adona que ambdues «s’agermanen en la pràctica d’unes mateixes virtuts d’obediència i sacrifici: són dues verges maternitzades»[41]. La ironia que destil·la la ploma de Soldevila no pot amagar que aquesta visió de l’Angelina és la defensada per l’stablishment: Jaume Bofill i Mates, en un article titulat D’espiritualitat femenina, defensava aquest model femení: «La dona és l’encant de la casa, la dona és qui posa ordre a la casa; la dona és la qui fa graciosa la casa…, ella té la virtut d’apaivagar les dolors, vivint-les, entremesclades, com el qui passa un rosari quotidià… La dona, la mare, no ha de voler abassegar l’educació dels seus fills deixant-se portar de sentimentalismes o d’una amor exclusivament carnal, en el fons egoístic… Hi ha entre els fills i la mare aquella compenetració que la naturalesa ha posat sempre entre els dos sexes… Santa visió de la mare, que ens bressa i se’ns recolza al braç… I tot això, Senyores, fos en el gresol de la Ciutat, la Capital, és una síntesi i un símbol. La seva autoritat és matriarcal… Elles han de col·laborar a la tasca suprema d’elaboració de la Ciutat i dels seus ingredients, entre ells…, el més essencial de tots: la llengua»[42].

La imatge de la dona que dissenya Bofill i Mates s’apropa a la que llegim en el relat de Carles Soldevila encarnada en la figura d’Angelina. Ella té cura del germà malalt, apaivaga els seus dolors i li fa de mare durant vint-i-vuit anys.[43] Hi ha entre ells la compenetració pròpia de la mare i el fill, i quan el germà es casa se sent engelosida gairebé com una esposa. Aquesta associació dona-mare-esposa en l’Angelina contrasta amb el personatge de l’Adelaida, que té una conducta egoista i interessada com la d’una amistançada. Carner, al pròleg, considera el matrimoni «una solució rigorosament perfecta de la vida sempre que hi hagi la supervivència d’algunes de les seves mil raons fonamentals»[44]. El problema entre Llucià i Adelaida, segons Carner, és que no posseeixen cap de les virtuts necessàries i el matrimoni fracassa. El fracàs serà per a Soldevila fruit de la precipitació i d’aquí es desprendrà la lliçó moral: ha triat la dona que no li escau, la que no li convé, atès que el «model» és aquell que tan categòricament descrivia Bofill i Mates: la dona-mare activa i casta que ajuda a construir la Ciutat Ideal, la «Bella ciutat d’ivori/feta de marbre i or».

Una ciutat que Llucià contempla admirat en la seva convalescència: «En Llucià se sent envaït d’una onada de lirisme barcelonista…, les obres del port li semblen colossals i que tanmateix han d’assegurar a Barcelona el predomini mediterrani»[45]. Una Ciutat que és símbol de la Catalunya ideal, una Catalunya ordenada, cosmopolita, educada i edificada a imatge de la classe que ostenta el poder. La dona no tan sols fa la ciutat, sinó el país, i així mateix la llengua, a través de la qual l’«imperialisme» orsià[46] té el seu més preuat aliat. Una dona que és més a prop del personatge de l’Angelina que no pas de l’Adelaida.

La novel·la és narrada en estil directe o discurs reportat,[47] però Soldevila, com a narrador extern, heterodiegètic, focalitza no tan sols des de la perspectiva de Llucià sinó que ens apropa la visió d’Angelina de manera que el lector té la impressió d’assistir a un problema col·lectiu que implica els dos germans.

L’acció, que temporalment abraça de manera aproximada un parell d’anys escandits en vint curts capítols, llisca lentament fins al casori. Després es precipita en tres breus episodis (IX, X, XI) on l’autor —en tres ràpides instantànies, i fent un ús gairebé cinematogràfic de l’el·lipsi que s’avança al millor Welles de Citizen Kane—, ens mostra l’evolució, cara avall, del matrimoni. El relat recupera el ritme discursiu a partir del capítol XII —el més extens serà el XVIII, on una retrospecció fa més evident el desencís del protagonista— fins abocar-se precipitadament, de manera més suggerent que explícita, en un desenllaç del tot sorpresiu. Riba, quan fa la crítica de la novel·la a La Veu de Catalunya, ja remarca aquesta qualitat del nostre autor: «Soldevila conta, però calla molt més»[48]. Carles Soldevila és un autor sobri, gens gratuït en allò que narra, «tenia per divisa la lleugeresa», escriu Domènec Guansé al pròleg de les Obres completes.[49] Les seves descripcions són d’una concisió extrema, amb una disposició exacta dels elements dins la frase que li donen aquesta depuració d’estil, aquest «equilibri entre la puresa i la naturalitat»[50]. A L’abrandament en tenim exemples prou transparents: «En Llucià seu davant d’una tauleta de l’Orxateria Valenciana. L’altíssima volta dels arbres projecta una ombra majestuosa. Corre un aire fresquívol gairebé. Els tramvies d’imperial passen plens de persones gaudint el lleure ben guanyat. Una música ambulant escampa les notes d’un vals vienès. L’orxata és saborosa i gelada. Cau la tarda»[51]. Soldevila, a més, com diu Pla, «escriu la seva llengua com un francès o un anglès la seva»[52]. És a dir, en una prosa naturalíssima i carregada de bon gust i d’ironia. Una ironia que «era el seu gran recurs»[53]. Una ironia amable que ens encomana el somriure, però un somriure innocu, més aviat compassiu que no pas cruel. En són una bona mostra la fam que domina Llucià —fins i tot en els moments més decisius de la seva relació amb l’Adelaida—[54], les pretensions de voler portar espasí[55] i l’episodi en què Adelaida s’escandalitza d’un inofensiu cuplet?[56]

El conjunt està tot narrat, tot desenvolupat sempre dins la urbanitat més estricta, l’ordre més escaient, la més rigorosa civilitat burgesa. Una civilitat que, amb tot, no servia per resoldre els greus conflictes socials que, mentre Carles Soldevila escrivia L’abrandament, feien bullir les fàbriques de Barcelona i omplien els carrers de la Ciutat de reivindicacions obreres. D’una Ciutat que veia com cada vegada més es radicalitzaven les posicions d’aquesta classe hegemònica que volia fer del país una Catalunya Ideal i que acabaria acceptant una dictadura, la del general Primo de Rivera.

JOAN PÀMIES





CRITERIS D’EDICIÓ


Aquesta edició de L’abrandament és del tot fidel al text de la tercera (1967) publicada dins les Obres Completes i ha estat contrastada amb el text de la primera (1917), respecte del qual he observat algunes diferències. La primera edició es clou amb la frase «Angelina…, mirava el seu germà i somreia amb una angelical ironia», la qual cosa demostra que el desenllaç és manifestament més extens a la tercera edició. Aquesta acaba amb un seguit de paràgrafs que arrodoneixen el sentit del relat, amb l’ànim, crec, de reforçar la intenció final de la novel·la, com el mateix Soldevila aclareix en parlar dels seus contes al pròleg d’Històries barcelonines. D’altres modificacions de caràcter lèxic, morfològic i ortogràfic que l’autor realitzà sobre el text de la primera edició i que llegim en aquesta tercera tenen la funció d’actualitzar-lo. Per altra banda he cregut oportuna la publicació, junt amb la novel·la, del pròleg que Josep Carner va escriure per a la primera edició pel seu valor històric i literari.





BIBLIOGRAFIA


Arnau, Carme: «Carles Soldevila o civilitzats, tanmateix», dins Marginats i integrats en la novel·la catalana (1925-1938), Ed. 62, Barcelona, 1987, p. 87-115.

Gimferrer, Pere: «Presentació» de Moment musical, Ed. 62, Barcelona, 1992.

Guansé, Domènec: «Vida i obra de Carles Soldevila», pròleg a Obres Completes, de Carles Soldevila, Selecta, Barcelona, 1967, XIII-XXI.

—«Vida i obra de Carles Soldevila», dins De Maragall a l’exili. Assaig de crítica literària, El Mèdol, Tarragona, 1944.

—«Carles Soldevila», dins Abans d’ara, Retrats literaris, El Mèdol, Tarragona, 1994.

Pla, Josep: «Carles Soldevila», dins Retrats de passaport, Ed. Destino, Obres Completes, 17, Barcelona, 1970, p. 250-255.





PRÒLEG A LA PRIMERA EDICIÓ


I

Un silenci d’uns quants anys en la novel·la catalana precedeix, com tots els momentanis silencis col·lectius, una metamorfosi. En un ahir ja no gaire pròxim, la novel·la era ensems naturalista i simfònica. No ens pensarem, certament, de descobrir que el naturalisme era una fase de la famosa i tanmateix renovelladora subversió romàntica.

En Carles Soldevila és una novel·lista de temperament clàssic, és a dir —retraient una fórmula feliç—, partidari que la novel·la sigui determinada pels caràcters reaccionant sobre l’argument, i no de la manera inversa.

Així L’abrandament és una novel·la novíssima, i està d’acord amb la més aguda sensibilitat moderna. Perquè entre modern i clàssic no hi ha contracció, sinó subtil avinença. Intensíssimament coetània nostra com és la novel·la d’en Soldevila, ens deixa un tast de perfecte aplom, de paraula granada, d’observació austera, de púdica causticitat, de límit sortós, com si es tractés d’un caràcter de La Bruyère. I, com que el llibre d’en Soldevila és un llibre intel·ligent i no un llibre pintoresc, la pàtina del temps el farà daurat i no pas negre, revelació d’un standard author, i no pas estribació folklòrica.

Benvingut sigui aquest to, avui arreu preponderant, que acaba, tornant al Born, les desnaturalitzacions de la novel·la. I benvingut aquest llibre que dóna una versió catalana del benaurat predomini final del caràcter sobre l’aventura, sobre el lirisme, sobre la transcendència, sobre el virtuosisme descriptiu. És clar que, independentment de l’orientació estètica, aquesta superació havia estat assolida, per exigència intuïtiva, en temperaments genials, de qualsevulla escola: anotem a Catalunya pàgines com les de La Fineta del nostre gran Ruyra. Però L’abrandament no solament és un cas pur, sinó un cas deliberat. És en aquest sentit que L’abrandament és una fita.

II

El temperament psicològic i substancial de la nostra raça i de la nostra llengua pot fer-nos sentir naturalíssims en aquest recobrament de la novel·la. Senyalarem, de passada, una especial voluptat que hi ha a fer viure vívides figuretes humanes en llenguatges nous o renovellats, que és la mateixa cosa. Romanen sempre infinits matisos inexpressats en qualsevol literatura, i en qualsevol acoblament de literatures per vasta i gloriosa que sigui. Cada nou llenguatge és un nou instrument de comprensió humana. I, fins i tot, les valors simples o els tòpics de major vetustesa, hi assoleixen una mena d’estranya joventut, esquiva i delitosa, dolça i àcida com tota virginitat. El sacrilegi de l’abjuració del propi idioma —castigat amb la pena d’inexpressió perpetual— mai no es mostra tan abominable com considerat sota aquesta llum dels seus efectes neo-malthusians, de desnonament d’una inèdita herència espiritual, de defraudació comesa envers la universal intel·ligència.

Hem reivindicat l’aptesa literària del català, i hem volgut acreditar-la, de primer amb picabaralles d’escamots dialectals, després en recta ordenació d’exèrcit. Mentre el català era gairebé individual, la nostra literatura no pogué aconseguir veritable universalitat. Cal que una creació col·lectiva coordinada aconsegueixi per al català el que per als grans altres idiomes ha obtingut: la selecció, l’estabilitat bàsica, i la veritable riquesa que consisteix no pas en el nombre de paraules, sinó en el nombre de sentits de cada paraula.

Entre els elaboradors del català novíssim, Carles Soldevila és una de les figures més sortoses. Els seus poemes, enaltits bellament per Xènius des del seu seient pontifical del Glossari, les seves Plasenteries, els seus contes, són d’una llengua plena d’elegància nerviosa, d’espiritualitat i, alhora, de secret perfum i d’agilitat esportiva. Soldevila és un quiet príncep entre els poetes, i un amatent discòbol entre els periodistes. L’abrandament és una bella aportació lúcida a la saó catalana que comença. Hom hi veu tot d’averanys gentils.

En Soldevila —no tenim més remei que dir-ho amb un mot pedant— té un veritable temperament de socialitzador del nostre idioma. La seva poesia és prenedora, la seva prosa és clara i graciosa. Si ell persevera, com cal esperar, en una floració novel·lística, pot fer molt per aconseguir el consorci més íntim d’una societat en transició ascendent, i el bell parlar que han elaborat els lírics. No ens referim ara a una modesta influència lèxica, sinó a una doble acció d’ennobliment de la vida i «humanització de l’art», com diria Joan Alcover. El noucentisme necessita, darrere els seus poetes, els seus novel·listes. La poesia lírica, com la metafísica, és un nimbe, un halo sacrosant; però la novel·la, com el teatre, és l’entronització. La novel·la és més tranquil·lament amaradora que no pas el teatre. I, sobretot, és més ubiqua. Hom la troba o la té en el quiosc, en el ferrocarril, dins el pupitre de l’escolar adolescent, dins el prestatge de la casa de camp on els hostes llegeixen quan plou, dins la butxaca del modest dependent de comerç o sota el coixí agençat amb randes on es mig sepulta una rossor mandrosa.

III

Un poeta, segurament anònim per als venidors, ha escrit aquests versos:


Del desengany, fóra possible cosa

fer-ne una amor amb caient gentil?



Gosaríem dir que sí. I fóra cosa més exemplar que no pas convertir un enlluernament en un tast de cendres. Però no és aquest darrer el cas de L’abrandament. El cas, en la novel·la d’en Soldevila, és la nota biogràfica d’una mediocritat passiva, ordenada, egoista, que un cop, en l’embranzida inusual d’una represa de salut, creu en una vana aparença de sentimentalisme, i després es va deixondint al compàs de les petites anècdotes inexorables de la quotidiana invasió femenina. Tanmateix, el matrimoni és una solució rigorosament perfecta de la vida, i, com totes les solucions socials perfectes, en té prou amb la supervivència d’una sola de les seves mil raons fonamentals per a continuar florint. En els casos pitjors —fins i tot després del desengany— n’hi ha prou per a fer del matrimoni quelcom d’eficient, de confortable, de conversatiu, amb què la muller tingui indulgència o el marit tacte. Però l’heroi i l’heroïna de L’abrandament es troben orfes d’una altra virtut. Ell és un mediocre bla i ella és una mediocre eixuta. Aquesta mediocritat crea a llur voltant unes tintes obagues, cruels, com les que volten certes figures realistes de Rembrandt. La lògica de l’autor en tota la novel·la és admirable, millor diríem implacable; i el desenllaç més que funeral és piadosament humorístic, i potser just, si és que la justícia és més aviat metòdica que no pas èpica.

Quant a la viventíssima qualitat d’aquesta novel·la no cal dir sinó que el lector tractarà amb veritables coneguts. I que aprendrà, davant els seus amics, veïns o parents d’aquell tarannà, a somriure imperceptiblement. I potser somriurà davant de si mateix, amb un poc de resignació crepuscular.

Però, sigui com sigui, quan un home aprèn de somriure es pot dir que està salvat. Perquè la vida que de vegades obeeix, forçada, als ferrenys, té sempre recança de malmenar un posat cortès.

IV

Un mot sobre els contes que segueixen a L’abrandament.[57] Encara que, ben mirat, potser L’abrandament no és sinó un conte que ha anat dilatant-se, per graciosa voluptuositat analítica i literària de l’autor.

El petit estremiment imaginatiu que és el conte és ben francès i els d’en Soldevila són d’un lluc que podria naturalitzar-se’n. El deliciós gaudi secret del pastor que anava a Granollers cada trenta dies, la silueta inconfusible de l’extraordinària noia ardida, el drama íntim dels dos rics sobtadament rics, són d’una sensibilitat, d’un gust, d’un fini gratíssims.

I per acabar, reparem un detall. L’autor d’aquests contes no solament és un ciutadà: és un mundà. Se li coneix entès en els subratllats, en els eufemismes, en els silencis, gairebé en la puntuació. També això és falaguer per a les lletres catalanes. I talment està en la natura —i en la història— del conte, que el contista sigui un mundà.

Si en Soldevila té en aquest ram, com desitgem, seguidors, el conte transcendirà a la nostra vida, que esdevindrà sentimentalment policroma. I dins un tramvia de Barcelona podem, com dins un tramvia de París, imaginar el conte de cada un dels passatgers. Resta palès, doncs, com també en això és benvingut en Soldevila, el Benvingudíssim.

Tant, com jo malvingut; jo que m’he atardat a la llinda de casa d’altri, obstruint el pas al lector, inútil i passiu com un ca estirat al sol.

JOSEP CARNER

Barcelona, febrer de 1917





I


—Trenta-cinc i quatre dècimes.

—Només?

—Només. Ja fa vuit dies que no tens de febre.

Angelina, vora el llit del malalt, s’esforça per dir naturalment aquestes paraules però cada síl·laba traslluïa una esperança. El malalt girà el cap i aclucà els ulls en un rapte de joia incontenible. Tots dos pensaven en la convalescència; potser, després de dos simulacres, ara s’iniciava de debò.

Angelina endreçà un poc les robes del llit. Tornà lentament el termòmetre al seu estoig, deixà caure les cortines sobre la finestra i, de puntetes, sortí de la cambra enfosquida.

Llucià s’enfonsa en un subdeliri. Sent una fam terrible. Enfila moltes imaginacions diverses però enmig de cada una, insospitadament, sorgeix un menjar o altre. Celebra noces, èxits polítics; va a una cacera, un amic seu publica un llibre… I ell sempre dina o sopa, o esmorza o berena. Té una hora galant en un reservat, i la consum combinant el menú. Adés caminava entre els dos taulells d’un bar infinit: desfilava per davant de totes les llaminadures creades per la cuina universal. Ara s’abandonava als records. No evocava solament els exquisits, els selectes: es complaïa en la memòria mateixa d’unes mongetes tendres, d’un bacallà i uns musclos a la marinera que menjà fa quatre anys en una sòrdida barraca de la Barceloneta. En els camps que fantasiava, tot eren fruiterars, branques vinclades sota el pes deliciós dels préssecs i les prunes.

Li revénen uns versos que llegí pocs dies abans d’enllitar-se:


Ai, Candelera gentil,

Mare de Déu de Candelera…!,

temps de salar el pernil

tot esperant la Primavera.



En el seu deliri, l’expectativa d’un temps qualsevulla s’associa amb la imatge d’una vianda o altra. Aquest pernil que els versos li presenten li plau de tota manera: amb patates fregides i amb suc de tomàquet, tallat a bocins menuts i dispersos entre l’arròs, o bé tallat a tires llargarudes i col·locat simètricament damunt d’una truita a la francesa.

De quina cosa pot ésser aquest soroll sord i constant, remor gairebé única enmig de la nit calmosa? El malalt, a la fi, ho endevina: és el forn! En els baixos de la casa hi ha un forn. Ara pasten, segurament: aquest soroll és de la pastera mecànica. Oh, el pa! La seva crosta daurada s’esmicola, cruixint entre les dents. El dilluns fan uns panets llargs i prims que farien venir apetit als àngels.

El metge també comença de creure que es declara la convalescència. No gosa dir-ho, però ho deixa endevinar. El malalt, d’ara endavant, podrà menjar purés ben espessos, arròs blanc, patates, espinacs i algunes fruites; beurà dos dits de xampany; només li donaran una injecció hipodèrmica, i se suprimirà una pràctica enutjosa d’higiene interior.

Els ulls de Llucià brillen amb una claror novella en el seu rostre exsangüe.

Ai, aquesta sensació de reviscolament. En Llucià, amb la seva veu afeblida, en parla cada cop amb més excitació. La germana, encara ben armada de prudència, voldria calmar els seus entusiasmes i ella mateixa resistir el corrent optimista que se l’emporta. Però arriba l’hora del primer àpat. Els plats s’apilen sobre el llit, i Llucià els buida amb una golafreria salvatge. Mirant-lo, Angelina oblida les precaucions, i uns moments s’abandona a l’esperança. Tots dos somriuen. En algun racó de la cambra lluu, imperceptible, l’arc de Sant Martí.

Després que ell ha fet una digestió voltada de tenebra, silenci i soledat, Angelina retorna a la cambra, mig obre els porticons i s’asseu al capdavall del llit.

Els dos germans fantasiegen.

Quan ell es llevi llogaran una torre a Vallvidrera i se n’hi aniran a passar tot l’abril i el maig. A l’estiu faran un viatge. Un viatge a Suïssa, probablement. Llucià hi ha estat, i en serva un record agradabilíssim. Hi menjava bé. La llet és excel·lent. Les fàbriques de xocolata produeixen la xocolata més exquisida del món. El pa és bo com el de Viena. La mantega, fina, s’estén dòcilment sobre els llonguets, i s’hi confon per produir una sola delícia. Tots els formatges que aquí passen dies a l’aparador dels adroguers, als hotels suïssos te’ls serveixen confeccionats de fresc. Els peixos de llac no són pas insípids.

Altrament, a Suïssa la vida és fàcil. Tothom t’ajuda a viatjar. Pots preguntar interminablement sense perill de trobar una mala resposta. Pots equivocar-te de tren o de vaixell sense por d’enfellonir cap funcionari. Abunden les indicacions trilingües. No cal guardapols i ningú no en porta. De més a més, pots vestir-te com et plagui, que ningú no et mirarà amb estranyesa. Si, al barret, hi vols dur herbes i plomes, les hi duus. Si vols penjar-te al pit un mostrari de medalles, te l’hi penges. En els vaporets i en els trens veus parelles, en viatge de noces, que s’afalaguen davant de tothom: ningú no s’esvera ni hi para cap atenció impertinent.

A bord d’un vaporet, travessant el llac de Thoune, un bon home va obrir un estoig de pell que duia penjat al coll, fent sospitar una ullera de llarga vista. En tragué un clarinet i començà a preludiar un aire dolç, enyorívol. Els viatgers el miraven sense sorpresa. Ningú no va sentir necessitat de fer comentaris enutjosos. L’home del clarinet seguí sonant-lo mentre en tingués ganes.

Aquest feix d’anècdotes en elogi de Suïssa ja l’havia retret altre cop. Però ara sembla nou, acabat de pensar, perquè, en tot allò que deia, hi posava una vibració febrosa.

Parlaven de baix en baix. I no calia: tot el que conversaren podia ésser oït de tothom. Però ells sentien una mena de por supersticiosa: potser en els racons foscos de la cambra, darrere d’aquella barricada de sifons, xicres, capsetes i ampolles de farmàcia, el geni de la malaltia encara estaria sotjant, cuidant de jugar-los una mala passada.

Dues hores ha que es fan confidències. Ja és cap al tard. Els porticons, mig oberts, donen una claror lletosa i esmorteïda.





II


Avui, dia dels Reis, Llucià s’ha llevat per primera vegada després de setanta dies al llit. La seva germana l’ha vestit, perquè ell no podia pas. L’ha vestit amb una ineptitud plena de pietat. De seguida l’ha ajudat a fer sis passes per canviar de cambra. Posar-se dret, caminar… Quin oblit en les cames i en tots els músculs!

L’han deixat, mig ajagut sobre un sofà, en la saleta de música. Mira al voltant. Els llibres de solfa, les estampes i els retrats, les cortines de reps: tot ho coneixia. Totes aquestes coses han estat allí mateix, a sis passes d’ell, i no les ha recordades cap moment. Li sembla com si tornés de molt lluny, d’una terra nebulosa i incerta.

Guaita llargament els retrats dels pares dins les negres motllures ovalades. Els perdé ben d’hora, als nou anys. Si vol evocar-los troba més aviat aquestes fotografies que llur figura mateixa: la inflexió de les veus i el caient dels gestos se li han esborrat fa temps de la memòria.

Tota la seva família és Angelina. Fa trenta-nou anys que viu tot sol amb ella. Ella sí que en el seu pensament té tothora una imatge directa i cordial! Àdhuc en els dies que la seva vida era una llumeta feble a punt d’apagar-se, el nom d’Angelina s’associava dintre seu amb una sensació tendra i germanívola. L’únic nom que confegia era el seu: Lina, Lineta, com li deia de petit.

Tanmateix ell ha estat frec a frec de la mort. Adés començava d’adonar-se’n. El metge hi ha hagut dia que vingué tres vegades a visitar-lo. Té idea que tota la parentela ha desfilat per la seva cambra: cosins segons, oncles llunyans, ties remotes, han entrat de puntetes per abocar damunt del llit rostres contrets per un somriure fictici.

Ha pensat massa. Se sent una lassitud sobtada i es desconhorta vagament. Angelina el troba molt pàl·lid.

—Et mareges, potser? Ja fa una hora que t’has llevat. Serà millor que tornis al llit. Ja veuràs, com t’hem guarnit la cambra! Sembla tota una altra.

És veritat: la cambra semblava nova. L’ambient fa olor de violetes, i els llençols, de bugada. Han retirat totes les ampolles i atuells que omplien els mobles i els han coberts de llenceries blanques. Sobre la tauleta de nit hi ha un vidre de Venècia amb floretes fresques.

El bon home s’estremeix de goig en la calor renaixent del llit i mormola:

—Déu meu! Que és bona, la Lineta!, que és bona, la Lineta!





III


Els germans Montoriol ja són a Vallvidrera. Hi han llogat un xalet pensant afavorir la convalescència. Toquen les deu. Fa bo.

En Llucià, que tot just s’acaba de vestir, obre de bat a bat les dues finestres: un sol clar inunda la cambra. El mar, allà baix, és d’argent viu. Les teulades de moltes cases reintellen fins a enlluernar. Vora la carretera un pilot d’herba molla fumeja tènuement.

En les muntanyes hi ha una immobilitat graciosa com de peresa. I també la ciutat, ací i allà velada de boires, sembla que encara no s’hagi deixondit de la sopor nocturna. Llucià s’embadaleix mirant els tramvies petits que marxen per les llargues vies de l’Eixample. Aquell tren mateix que s’albira al lluny, vers la marina, avança amb lentitud!

Tots aquests moviments pausats entre la quietud solemne de la serra i la lluïssor extàtica del mar fan un goig! Llucià se sent envaït d’una onada de lirisme barcelonista. Crida imperiosament la teva germana:

—Angelina! Lina! Deixa’t estar de fer puntes i vine a badar davant d’aquest panorama únic.

Angelina es recolza en l’ampit de la finestra, i ell comença a parlar com un al·lucinat. Anomena tots els campanars que són albiradors, vol comptar les xemeneies de les fàbriques; però es cansa aviat, i diu que formen una boscúria espessa. Les obres del port li semblen colossals i que tanmateix han d’assegurar a Barcelona el predomini mediterrani. Recita unes quantes estrofes de l’oda verdagueriana.

Angelina, en lloc de guaitar el panorama, el guaita a ell amb un defalliment feliç.

De cop i volta l’apologista canvia de to. Ha descobert unes cases de cinc pisos a la Bonanova, entre el rengle de les torres.

—No és indigne que permetin edificar així en aquests carrers? Aquí no hi ha consciència civil: aquí no hi ha res. Tots els que han estat regidors de vint anys ençà podien ésser penjats sense injustícia. Saps quina gràcia tindria, a hores d’ara, aquest suburbi, si fos fet de casetes de dos pisos voltades de jardí? Jo recordo prou un petit aplec de neules que escriu sobre la ciutat-jardí. No és qüestió d’escriure, sinó d’apedregar regidors, d’insultar arquitectes, d’incendiar barriades bunyol…!

—Per l’amor de Déu, Llucià! Ja saps les atrocitats que estàs dient?

La pobra Angelina està una mica esverada: això li sembla alguna cosa més que un retorn d’energies. El Llucià d’abans era incapaç de cap violència de llenguatge: enraonava amb una placidesa impertorbable. És cert que de tant en tant deia una facècia; però sense verí, perfectament soluble en totes les atmosferes. Les seves dites d’ara eren tota una altra cosa: ofenien i esgarrapaven sense cap mirament.

I, tanmateix, en el fons de les seves alarmes, Angelina s’alegrava de les exaltacions del seu germà: sentint la seva veu plena i vibrant, aquell aclaparament dels dies crítics li apareixia lluny, sense retorn possible.

L’apetit de Llucià augmenta encara. Cada àpat, davant la visió dels menjars apilats en el plat del germà, la germana desvia la vista amb una secreta horror. Pensa: «No esclatarà aquest cos fràgil?». Però calla i deixa fer, amb el desig de veure’l remès i fort en quatre dies. Llucià mateix, algun instant, s’espanta i vacil·la…, però mentrestant no para de menjar. Forces interiors atreuen l’aliment d’una manera ferma i seguida: sembla que el beu, no que el menja.

A les set del matí ja li porten al llit un yoghourt. Se’l pren i torna a adormissar-se. No es lleva fins a les deu tocades. Un cop llevat, s’entaula per cruspir-se un menú copiós: puré de llegums, dos ous passats per aigua i fruites. Agafa la manta de viatge i el diari i se’n va cap al bosc, a ajaçar-se sobre les farigoles. Obre el periòdic, però a penes el llegeix: gairebé sempre contempla el mar, la ciutat o les serres; moltes estones s’encanta mirant el cel entre el fullatge obscur dels pins. Té un poder d’èxtasi extraordinari. De tant en tant, sense adonar-se’n, parla en veu alta.

Llucià no havia fruït mai unes hores de tan absoluta independència com les d’ara. Cal confessar que el seu ofici de procurador causídic no l’havia sotmès en cap instant a un surmenage del cervell ni dels músculs: havia arribat a ésser un dels primers procuradors de Barcelona d’una manera fàcil, gairebé providencial. Tenia un decent patrimoni heretat de son pare: això li permeté des del primer dia pagar puntualment a tothom, llogar un passant escrupolós i quatre dependents actius. Ell només exercia una suprema vigilància, i afalagava els clients amb una conversa inútil i de bon to.

Així i tot, els instants presents l’embriagaven d’oci, i les activitats pretèrites li apareixien com un esclavatge melodramàtic. Ell es deia sovint: «Ara sento veritablement això que s’anomena joia de viure». I no s’errava pas: vivia mirant les coses i les persones, parlant i sentint parlar. Manta vegada la imaginació li fugia vers una constel·lació de somnis irrealitzables; però per subtil privilegi assistia a l’esclat dels seus propis anhels com a un espectacle impersonal. En retornava tranquil i enlluernat, com si vingués d’una aviada de coloms en dia de sol.





IV


Entre totes les hores, diürnes i nocturnes, la que passava ajaçat damunt les farigoles era la millor. El 10 d’abril, sonant les campanades de migdia, li fou malmesa. Pel vessant del petit turó que s’avesava a considerar com un domini exclusiu, pujava una família acomboiant una minyoneta de quinze anys, si fa no fa. El seguici era format per quatre persones: una matrona grassa, una senyora o senyoreta d’edat madura, una altra senyoreta, jove encara, i una cambrera tendral i desdibuixada. Acamparen totes a deu metres de Llucià, el qual va començar de mirar-les amb una hostilitat rancuniosa.

Què hi venien a fer, tan a prop? Les pinedes eren prou extenses: no era pas necessari que s’agombolessin les gents en l’indret mateix que ell havia triat. «Ah!, quin fàstic! Han vist un home, i han corregut a acostar-s’hi. Aqueixes persones han de viure en congregació permanent: tenen una ànima de moltó».

S’anava exaltant tot sol. Estava temptat d’agafar la manta d’una revolada i fugir en senyal de protesta. No es movia, per això. Espiava els nou vinguts i llurs maniobres.

La cambrera estenia una màrfega sobre les mantes. La senyoreta prima col·locava un coixí perquè la convalescent hi reposés el cap. La matrona grassa deixava en terra, contra la soca d’un pi, una ampolla thermos i un vas d’alumini. La senyoreta jove portava un llibre sota l’aixella. Entre l’adelerat anar i venir de les altres persones, ella romania dreta i immòbil, amb una certa insolència de tinent novell. Llucià la mirava. Tothom, tret d’ella, s’havia assegut i mig ajaçat per terra. Veritablement, enmig de les actituds massa còmodes i de les robes un poc negligides dels altres membres de la família, la senyoreta del llibre guanyava un relleu prestigiós. El seu vestit, d’una afectada simplicitat, i el seu redreçament d’espatlles, li daven una certa retirada a les protagonistes de certes pel·lícules americanes.

Llucià la mirava. Potser era la primera dona que li apareixia després del tràngol, i li encomanava una sensació de feminitat.

La senyoreta prima, adreçant-se a ella, digué:

—Per què no seus, Adelaida?

—Perquè no en tinc ganes, tia. Això no se t’acut?

Aquest fugaç diàleg li aportà dues noves interessantíssimes: la noia del llibre es deia Adelaida, i era neboda d’una senyoreta prima i revellida.

Sobre aquesta base, i ajudat per les semblances fisonòmiques, Llucià combina de seguida el parentiu dels invasors: creu que la senyoreta grassa és mare d’Adelaida i de la noieta convalescent; la senyora o senyoreta prima (aquest punt, no gosa dilucidar-lo a simple vista) és germana de la senyora grassa.

L’esforç imaginatiu que ha fet acaba d’esvair les seves ires: s’abandona lleialment a la contemplació. Adelaida, ben mirada, no és cap infant: és probable que sigui al llindar de la trentena. L’expressió habitual del seu rostre acusa una certa suficiència. Les paraules que diu són decidides i gairebé sempre autoritàries. Aviat abandona el col·loqui dels seus familiars i es deixa anar a poc a poc sobre una manta de bruc. Resta asseguda i llegeix.

Llucià la mira. En conjunt no li sembla desagradable.





V


Angelina ja ha fet coneixença amb els veïns nous. De bon matí s’ha trobat a l’estanc amb la senyoreta prima. Totes dues venien de missa i compraven segells. L’estanquer ha dit:

—Senyoreta Montoriol: a casa d’aquesta senyoreta també l’han passada.

Un cop presentades d’aquesta faisó tan planera, davant d’un tema fàcil i apassionant, la conversa ha començat resoltament. Hi han sortit les dues malalties, des del període crític fins a aquest èxode curt, però emocionant, que acaben de realitzar en recerca d’aires purs i de solituds forestals. Entre totes dues han fet una patètica descripció de la ciutat sota el flagell de l’epidèmia tífica. L’estanquer en restava bocabadat.

De seguida les dues verges madures han sentit la necessitat d’informar-se recíprocament de llur estat i condicions personals. Poc ha restat per dir. S’han separat amb la fermança que serien amigues.

Al cap de vuit dies es pot dir que ho són. Les circumstàncies ajuden. Resulten d’edats parelles. Són solteres definitives. Són veïnes: quatre passes només les separen. La feina de llurs cases no les absorbeix. Es troben al matí i a la tarda, i sospiren perquè el temps encara no és prou bo per a reunir-se al vespre, havent sopat.

A cada conversa descobreixen noves amistats i coneixences comunes. Exclamen:

—Nosaltres directament no ens havíem tractat; però hem sentit parlar tant l’una de l’altra, que podem dir que ens coneixem de sempre.

Això és exacte. Es coneixen de sempre; però encara, quin tresor de confidències inèdites! Què sap Angelina, d’aquesta senyoreta de Valldaura, cunyada del senyor Marquet? I la senyoreta Valldaura, què sap d’Angelina? La família a la qual pertany; vagament, la posició social i l’honestedat: res més. Poden, doncs, retreure el que vulguin de les fondàries de llur memòria: tot tindrà l’encís picant d’una primera confessió.

Angelina no és pas una dona lleugera que atorgui a qualsevol l’entrada en el santuari dels seus sentiments i opinions: més aviat és, interiorment, esquerpa. Però ara, davant d’aquesta senyoreta Valldaura, ha tingut la intuïció que es trobava en presència d’una bondat sense tara.

El cor no l’enganyava: Lluïsa Valldaura ha fet amb dignitat i amor el seu rol eternament secundari. Àdhuc es pot dir que ha perdut la seva personalitat: de fet ningú no la coneix per Valldaura, sinó per Marquet, que és el cognom del seu cunyat. A casa d’aquest senyor és una sotmesa abnegada, disposada a substituir la seva germana en les feines més dures. Fora del parteratge, ella ha sofert totes les angúnies de la maternitat. Durant la malaltia d’Eulàlia, la seva neboda petita, ningú no ha vetllat sinó ella. Si es guardonessin amb creus i condecoracions les secretes generositats de la llar, el pit de Lluïsa fóra insuficient per a lluir totes les que hauria merescut en justícia.

El cor d’Angelina no s’enganyava. Després de tres mesos de contracció dolorosa, experimentava una mena d’esponjament lasciu. Comprèn que hi ha una similitud pregona entre llurs destins. Tal vegada, a ella, li ha correspost un paper un poc menys humil que a Lluïsa Valldaura: ha estat, al capdavall, l’únic element femení de la seva llar; però totes dues s’agermanen en la pràctica d’unes mateixes virtuts d’obediència i sacrifici: són dues verges maternitzades.

Si s’arriben a agrir haurien resultat un enginy terrible de mal humor i d’enveja: en comptes d’agrir-se s’han arrugat dolçament com dues pomes intactes. Ara fan una flaire humil que no girarà el seny a ningú: flaire de robes netes, flaire de calaixera honrada.

Llucià vol i dol. A estones està posseït d’una sociabilitat frenètica: parla amb la família Marquet fent ús d’una vèrbola múltiple i apressada; però altres estones l’home se sent fatigat i es tanca en un mutisme esquerp.

Avui per avui la seva locutora predilecta és Eulàlia, la convalescent. Entre tots dos hi ha una simpatia que neix de la paritat del tràngol sofert i de l’horrenda fam que experimenten a hores d’ara. Llucià, demés, té a cada instant paraules i posats una mica infantívols: d’esma cerca la qui millor els pot entendre. Cada dia es comuniquen els menús que han menjat, i moltes vegades combinen els que menjaran l’endemà. Sembla, llavors, que se separen dels altres per conversar, que són còmplices d’algun delicte misteriós.

La germana gran, Adelaida, mena una vida terrible gairebé feréstega. Sembla que desaprovi la lleugeresa dels seus a contraure amistats noves. Està correcta, però no gentil. Quan la tia Lluïsa es deixa portar pel seu deler confidencial, ella la mira amb un irònic posat de compassió. Quan la seva mare confecciona en veu alta, i per desena volta, el balanç de les despeses que s’han fet durant la malaltia, ella l’interromp amb alguna frase eixuta i contundent.

Llucià, en els seus brevíssims instants de reflexió, mira Adelaida com un ésser especial i incomprensible. Successivament la troba simpàtica i odiosa.

Fa un dia dolent. Plou des de la matinada. El vel de l’aigua oculta Barcelona i el Tibidabo. Els planells s’omplen de tolls, i cada pendís esdevé una torrentera vermella. Llucià té un llibre a les mans. Angelina cus. Tots dos callen. En llur silenci no hi ha cap pensament comú.

Ella mormola:

—Ves quin temps! No sé quan podrem eixugar la bugada!

Ell pensa en el dinar que s’acosta. Alça sovint els ulls de la lectura per guaitar com la cambrera para la taula. El dring dels coberts i de la vaixella li encomanen una excitació delitosa.

Truquen a la porta.

—Qui serà, aquest idiota? —diu Llucià, tement qualsevol intrús que pugui ajornar la suprema funció del dia.

La porta s’obre, i entra Adelaida Marquet.

—S’ha atrevit a venir, amb aquest xàfec? —pregunta Angelina.

—Amb aquest embolcall em defenso bé de la pluja. —Tot dient això Adelaida es lleva un bell impermeable de color blau elèctric.

—A mi —declara Angelina—, l’aigua no m’espanta gaire, tampoc. Els llampecs, sí: m’esgarrifen.

—A mi, ni els llamps. He cregut sempre que s’ha de fer tot el que sigui possible per vèncer aquestes terrors que algunes dones cultiven com si fossin una gràcia. No ho troba, Llucià? Però vostè tal vegada és partidari de les senyoretes histèriques.

—No, no: de cap manera —protestà l’interpel·lat—. En aquest punt sóc feminista: vull dir que em plau trobar en la dona el mateix aplom, la mateixa serenitat, que en l’home.

—Ah, vaja! Vostè és dels meus —digué l’Adelaida amb veritable aplom.

L’Angelina la mirà amb estranyesa, perquè trobava que corria massa a proclamar coincidències de pensament. Llucià, al contrari, cregué de seguida que Adelaida i ell eren coreligionaris. Tots dos s’embrancaren en una conversa fogosa, on els llocs comuns espeternegaven com un feix de llenya seca.

Llavors que gairebé era exhaurit llur repertori, Llucià, impulsivament, es llença vers un munt de revistes que hi havia sobre una tauleta, en pren una, la fulleja, i crida, amb el mateix entusiasme amb què un explorador oceànic albira la terra pressentida:

—Ja ho tinc! Ja ho tinc! Escolti aquesta sentència. La vaig llegir fa pocs dies, en un article. És definitiva: «La dona no ha de romandre ni més alta ni més baixa que l’home: ha de romandre, simplement, al nivell del seu cor».

L’Adelaida féu semblant de restar embadalida. No deia paraula. Llucià la guaitava atentament com si volgués esbrinar els efectes d’allò que acabava de llegir. Ella tal vegada estava fent esforços per preveure què seria una llar governada per aquella màxima tan emocionant com vagarosa.

La pausa, tanmateix, esdevenia massa llarga. Angelina, que no havia pres part en la conversa, mirava l’un i l’altre amb un estupor creixent. Què feien?

Aquell mutisme i aquelles actituds quasi teatrals, eren sentides, expressaven una autèntica situació d’esperit?

A la fi (eren les dues de la tarda) Adelaida s’adonà que la taula estava parada i que els germans Montoriol havien de dinar. Al mateix temps Llucià sentí que la fam li ressuscitava tempestuosament: avorrí Adelaida amb totes les seves forces. Encara no havia passat la porta, que ja cridava:

—La sopa! La sopa a taula!

Entaulat, entre bocí i bocí, Llucià engegava invectives contra les visites extemporànies.

—Jo no sé com és la gent, que ignora que hi ha dues coses sagrades, en aquesta vida: el son i el menjar. Encara, el respecte al son del pròxim és un sentiment popular. No es desperta un hom per qualsevol fotesa: cal alguna justificació. Però, les hores dels àpats, entrada lliure…!, tothom hi té dret. Vénen a cobrar-te tots els rebuts, a fer-te mil preguntes imbècils, o simplement a seure una estona, com si no hagués cap altra cosa important a fer. Recorda’t de les Bonet: sempre ens han visitat a dos quarts de nou, l’hora precisa de sopar. I la nostra cosina Rosa, que s’ha presentat tota la vida a l’instant matemàtic d’entaular-nos…?

Aquesta exacta al·lusió fa riure Angelina.

Cap a les postres, la vèrbola de Llucià es dulcifica notablement: torna a parlar d’Adelaida, trobant que sosté les seves idees amb força discreció i que l’impermeable li escau més que cap altra roba.

La visita d’Adelaida a través del temporal ha cridat vivament l’atenció de Llucià. No és que pretengui esbrinar el misteri d’aquesta irrupció amical després de dues setmanes d’esquerperia accentuada: és, simplement, que considera Adelaida amb interès tantes vegades com la troba i li parla tots els dies.

El temps millora. Les tardes es prolonguen. Les dues famílies surten a passeig en havent dinat. Llucià i Adelaida comencen a formar parella a part. Això no estranya a ningú, car és la cosa més natural del món que les edats i la solteria llur s’aparellin.

Llucià i Adelaida parlen de tot amb un enciclopedisme superficial i vague que els diverteix i no els encaparra. Parlen successivament de teatres, concerts, modes, literatures; fan l’elogi de la netedat, la crítica dels costums; emeten alguns conceptes sobre puericultura i sobre política; exposen llur teoria del confort domèstic, etcètera. El contacte amb tots aquests temes els fa exclamar sovint: «Igual que jo». «Opino exactament com vostè». «Veu? A mi em passa el mateix».

La coincidència és tan persistent, que Adelaida comença de tenir raó. Aquella salutació que adreçà a Llucià al cap de dos minuts de parlar-li no és, com va pensar Angelina, un judici temerari, o almenys prematur: és una intuïció que els fets confirmen cada dia.

Llucià, positivament, es complau en aquestes converses. Abans de caure malalt usava en les seves relacions femenines una galanteria circumspecta, incapaç de manllevar paraules a una passió que no sentia: ara…, ho deu fer l’evolució orgànica de la convalescència, o la joia de sentir-se salvat de la mort; però és indiscutible que en les passejades que fa al costat d’Adelaida resulta insinuant. Arriba a servir-se d’expressions comprometedores. Ella se’n riu sistemàticament, com és de llei que se’n rigui tota noia amb alguns anys d’experiència; però les rialles d’Adelaida no moderen la falagueria de Llucià, ans l’exalten.

Fa quinze dies que dura el diàleg d’aquests dos personatges. Tots dos han adquirit el costum de cercar-se francament sense dissimulacions de cap mena. Ella, de temps que ha instaurat entre els seus el dogma de la seva independència. Ningú no l’hi discuteix. Altrament, la senyora Marquet, en el si de la confiança, diria que la conducta de la seva filla Adelaida és profundament sàvia en aquests instants.

Quant a Llucià, és ben cert que no pensava res a propòsit de les seves relacions amb Adelaida. S’adonava del fet que estaven plegats moltes hores; però ni al vespre, vingut el moment filosòfic d’apagar el llum per adormir-se, dedicava a aquest fet cap meditació seriosa.

Un matí, però, la seva consciència tingué un esclat.

Anant per la carretera del Tibidabo descobrí al lluny la silueta d’Adelaida. Impensadament, es posà a córrer com un vailet de deu anys. I, mentre corria, pensà que feia una cosa insòlita i poc avinguda amb la serietat de la seva persona: la mateixa Adelaida, què diria si es girava i el veia? Qualsevol asseguraria que ell estava enamorat d’Adelaida. Moderà una mica la carrera: es reduí a marcar un pas gimnàstic que hom podia creure un recurs contra el fred.

Adelaida era lluny encara. Ell seguia trotant i pensant. Encara que les seves insinuacions signifiquessin alguna cosa, no eren pas un lligam indissoluble. Es veia com un minyó que fa volar un estel: l’estel tiba, tiba…, però, abans no l’arrossegui, pot obrir les mans i abandonar la corda.





VI


La senyoreta Adelaida Marquet no era un estel, joguina frèvola, supeditada als corrents atmosfèrics i a les estrebades d’una corda: tenia consciència i iniciativa. Ho demostrà el matí d’un diumenge.

Eixint d’ofici es trobava amb en Llucià. Eren sols. La resta de llurs famílies havia oït missa de vuit. Parlant, sense adonar-se’n, deixaven la carretera i prenien un caminal entre pins. El pla de Barcelona s’estenia a una banda, tot aclarit de sol. A l’altra banda Montserrat resplendia amb una aparença etèria, sobreeixint d’un embolcall de boires rosades.

La solitud i la gràcia del paisatge feren greu la conversa.

—Serà una llàstima que en tornant allà baix hàgim de separar-nos. No li sembla, Adelaida? —deia Llucià amb una veu lenta i tènuement commosa.

—Jo no crec que a ciutat sigui necessari que deixem de veure’ns —replicava ella.

Hi hagué un silenci massa llarg. Llucià reprengué la conversa amb un deix malenconiós, com si les paraules s’anessin congriant difícilment en la seva pensa:

—Té raó. Però les entrevistes de Barcelona no seran com aquesta.

—Com aquesta, naturalment que no: ni tindrem la solitud d’ara, ni ens voltarà aquest decorat silvestre! —deia Adelaida.

I afegia, després d’un nou silenci, amb veu resolta:

—Si em permet que li parli amb franquesa, li diré que em sembla convenient que les entrevistes d’aquest gènere no es multipliquin.

—Què vol dir, Adelaida?

—No m’entén? Hauré d’anomenar les coses pel seu nom. Vull dir que d’un mes ençà, matí, tarda i vespre, vostè m’està fent l’amor…

—L’estic fent i l’estic sentint, Adelaida. —I, com si es gronxés en aquesta frase, Llucià la repetí amb complaença—: L’estic fent i l’estic sentint, Adelaida.

—Per l’amor de Déu, calli, Llucià! —deia ella amb un impuls baronívol—. Vostè és un home formal, incapaç de burlar-se de ningú (no ho sé: jo li faig aquesta justícia); però, amb tota la seva formalitat, vostè s’està enganyant… Calli; deixi’m acabar. Vostè em vol donar entenent que està enamorat de mi. Això és una confusió. Pensi, Llucià, que s’ha trobat convalescent d’una malaltia terrible, fora de ciutat, amb una sola dona, i ha pres un sentiment per altre. Si jo fos una noia de disset anys i vostè un estudiant, podríem abandonar-nos sense gaire perill a aquesta confusió: ara seria un disbarat que no tinc valor de cometre. Mediti una mica, Llucià, i no li sàpiga greu de tornar a la vida ordinària: la vida ordinària aclarirà la situació del seu esperit. Cregui’m.

Si Adelaida començà el parlament amb energia, féu aviat una transició i les paraules rajaren sense pressa, amb una sentència cruel i inapel·lable.

—No confonc res. Li juro que mai no m’he vist amb tanta claredat com ara: sé perfectament el que desitjo i el que faig.

En aquell instant Llucià era sincer: estava convençut que capia tota la transcendència de les seves paraules. El posat fatalista d’Adelaida l’arrossegava sense deixar-li la recança més lleu. Li prengué les mans, i repetí amb més força la seva professió de fe. Ella anava a replicar, però en aquell moment descobrí la seva germana que venia per la carretera (cercant-la, tal vegada). El diàleg s’estroncà.

Però ja contenia les clàusules d’un prometatge seriós.





VII


La germana medita: «Amb tu és violent i aspre, i amb ella es desfà com un caramel. Tot és la mateixa cosa, ben mirat: avui s’apassiona, i abans era incapaç de passió».

El dolor fraternal comprèn que en certa manera s’abusa de l’estat del seu germà estimadíssim. De vegades sent un impuls de cridar el seu nom: «Llucià!», com si volgués deixondir un somnàmbul. Però, amb quin dret intervindrà en un afer tan delicat i tan exclusiu? Digui el que digui, tothom sospitarà que parla per egoisme o per gelosia. I Llucià més que ningú.

Interiorment, l’Angelina ja ha resolt que no intentarà ni tan sols presentar-se com un núvol gris en el fàcil panorama d’aquest prometatge. Ell i ella són persones adultes, avesades a creure en l’autonomia llur.

Aprovarà amb tota la gràcia que pugui els actes i les paraules del seu germà, i posarà un rostre plàcid a la seva futura cunyada.

Però un cop celebrat el matrimoni, abandonarà la llar pairal: anirà a viure amb la tia Antònia, vídua sense fills que ha frisat sempre per gaudir de la companyia de la seva neboda. La rebrà amb els braços oberts, i tot seguit li conferirà el govern de la casa. Això la distraurà una mica: potser alleujarà la seva pena.

Potser! Car la seva pena és ben difícil de remeiar. Sap ningú el nombre de lligams íntims i deliciosos que s’han creat entre la llar que ha d’abandonar i ella? Fa vint-i-vuit anys (d’ençà que morí la seva mare) que ella l’ha regida universalment. A ulls clucs seguiria tot el pis d’un cap a l’altre sense fregar tan sols una paret. Pel soroll coneix quina porta és la que acaba de batre, quin moble han mogut les minyones fent dissabte, quin atuell de cuina els ha caigut de les mans. Diria de cor les robes que hi ha dins de cada armari i dins de cada calaixera. La casa, per a ella, no té secrets ni sorpreses. La circumstància de pertànyer en propietat a Llucià venia, encara més, a confirmar Angelina en la seva idea de constància, de benaurada fixesa. Hi gaudia, sense saber-ho, d’una mòdica sensació de cel.

Les seves aspiracions a formar una llar pròpia, que mai no foren impetuoses, als seus trenta anys eren del tot extingides: no engegaven ni una tènue fumera sentimental. Llavors que la solteria de Llucià semblà consolidada, Angelina cregué conèixer la seva planeta: moriria exercint l’ofici de majordona, animada fins a la fi per un fervor fraternal.

Els dos germans s’avenien insuperablement. Llur concepció pràctica del món era idèntica. Si en alguna qüestió metafísica potser no haurien estat d’acord, tampoc no tractaven de posar-s’hi. Es complaïen mútuament sense cap esforç ni sacrifici.

Ell tenia els seus amics, amb els quals formava una penya a l’Ateneu i abonava sovint una llotja en qualsevol teatre. Els dies de festa solia llogar un cotxe per donar un tomb pel Passeig de Gràcia. Tres o quatre cops cada mes menjava fora de casa. No era insensible als encisos de les dones, però la seva sensibilitat només es revelava en avinenteses propícies: la prudència menava els seus passos.

Ella, ultra la seva afició al govern domèstic, sentia una autèntica passió per la música. Tocava el violí amb discreció acompanyada al piano per una amiga seva, vídua, sola i filharmònica tant com ella. Plegades assistien a gairebé tots els concerts que s’organitzaven a Barcelona. Per tradició de família, pel juny, i pel setembre, els dos germans passaven dues setmanes en una masia seva del Vallès. Ell, si n’era temps, també caçava una mica, sense extenuar-se. Ella, si n’era temps, feia provisió de patates i fesols per tot l’any. A tots dos els plaïa de debò aquell sojorn a pagès, i l’esperaven amb delit.

Hom pot, doncs, assegurar que el corrent normal de llurs existències engendrava una bella harmonia.

I ara, res!, en un instant el sòlid edifici s’enderrocava. Perquè fóra una insensatesa entestar-se a conviure tots tres: n’hi ha prou amb observar vint-i-quatre hores Adelaida per a comprendre que és dotada d’una personalitat sobreeixidora i escometedora. L’Angelina és prou intel·ligent per a comprendre que no hi ha transacció ni avinença possible: o xocar o ajupir-se. Ambdues coses serien insuportablement doloroses. Se n’anirà. Llucià mateix, col·locat entre la muller i la germana, hauria de passar per angúnies inevitables.

Se n’anirà. Però voldria retirar-se modestament, sense sobtar ningú: avorreix les escenes. Voldria fondre’s amb un moviment imperceptible, com un paisatge en el capvespre. Li dol de pensar que Llucià, en veure-la marxar, imagini que li fa algun retret o s’adoni que tots dos acaben de rompre un lligam molt vell i molt adorable.

La pobra Angelina està sola en la seva cambra i plora desesperadament.





VIII


Mitjanit. Llucià, del llit estant, sent les campanades d’incomptables rellotges. De primer les de Santa Anna, la seva parròquia. Encara no han acabat les de Santa Anna, comencen les de la Seu, i les de Santa Maria del Pi, i les de Sant Francesc…, i d’altres que ningú no pot esbrinar de quin indret arriben. Uns instants tota l’atmosfera vibra metàl·licament.

—Ja ets al dia de les teves noces —diu Llucià. I fa esforços per contenir les derivacions d’aquesta constatació solemne. Vol dormir. El seu cos i el seu esperit cobegen un son retornador. Aquests darrers dies ha viscut dins d’un remolí vertiginós.

Si pogués dormir i no despertar fins a l’hora exacta de llevar-se!

Acluca els ulls. Tot serà que el cridin. Ell prou ha recomanat a la cambrera que no se n’oblidi; però no té confiança en la memòria i puntualitat de la cambrera. S’aixeca a cercar el seu rellotge i a posar-lo a la tauleta de nit. Aquell tic-tac prop de l’orella el molesta, o creu que el molesta. Caldrà que retorni el rellotge a la butxaca de l’armilla? Si ho fa es priva de consultar l’hora del llit estant. Resol de suportar el tic-tac i de fer nous esforços per adormir-se. De cop li sorgeix, agudament, un dubte. Havia tret de l’armari la corbata que destinava a la cerimònia? No n’estava pas segur. Encén el llum i s’alça un altre cop. La corbata era en l’espatller d’una cadira, presta a entortolligar-se al seu coll. Retorna al llit assossegat pel que fa a la corbata, indignat, però, de trobar-se subjecte a aqueixes ridícules inquietuds. Aleshores desfilaven pel seu cervell una munió de consideracions relatives al seu tarannà, a la influència de la tenebra i a la lassitud com a causa d’insomni.

Tornava a ensopir-se. Un mosquit! El llum el devia haver atret, i es devia haver escolat pel balcó mig obert. Li gira al voltant del cap. Escolta el seu murmuri, que s’apropa i s’allunya interminablement. Alça la mà per esclafar-lo tan bon punt es deturi sobre el seu rostre. Dues o tres vegades pega infructuosament. Pausa. Temptativa d’adoptar una actitud estoica. És debades. Torna a bufetejar-se sense solta ni volta, posseït d’un furor sanguinari. A la fi es convencé que el mosquit no l’havia ofès, ni tan sols tocat. Cantava, seguia cantant al seu entorn. Era, doncs, un líric, i no cap insecte d’acció. De tota manera, Llucià no podia pas dormir, amb aquella serenata circulant. Es recordà d’una capsa de pastilles insecticides. Per a heure-la, només calia que fes dues passes sense sortir de la cambra. Tampoc no li mancaven llumins. Per què no es resolia a produir la fumera llibertadora? És que per a produir-la amb eficàcia calia que tanqués el balcó: temia que la calor d’aquesta nit de setembre barceloní no el sufoqués, i sospesava en els seus dubtes quin element era més essencial per al seu son: l’extermini del mosquit o bé la fresca nocturna.

Durant aquesta perplexitat, adreçà els ulls al balcó. Clarejava. Va dir-se: «Has perdut la nit». Renuncià al repòs i s’eixoriví tot d’una.

Pensava tantes coses i tan diverses, a propòsit de l’acte que anava a realitzar, que la seva consumació li apareixia com una deslliurança, com el començament d’un assossec mirífic. Hauria volgut trobar-se a l’endemà.

Saltà del llit i es donà als preparatius darrers. Prengué el bany i s’afaità i es vestí. Inspeccionà una vegada més la cambra on era parat el llit de noces. No hi mancava res.

A la fi arribaren els moments culminants. Tot s’esdevingué d’acord amb els costums de la burgesia barcelonina. Els invitats eren a la ratlla de cinquanta. De més a més, hi havia coneguts que badaven, arrimats a la barana del presbiteri.

Llucià ho veia tot a través d’una mena de mareig entendridor. Ella sostenia amb èxit un posat marmori: anava superant, d’una a una, les seves emocions.

Finida la cerimònia, pujaren al landó, disposats a donar un tomb pel Parc i el Passeig de Gràcia. Llucià de grat hauria suprimit aquest tomb exhibicionista; però no s’atrevia a insinuar el seu desig a Adelaida, de por de ferir la seva susceptibilitat extrema. Dies abans, quan li proposà de celebrar les noces en família, ella havia dit: «Sembla que et desplagui rebre la benedicció davant de tothom. No som uns jovenets, però tampoc no hem d’avergonyir-nos de fer un acte extemporani».

El Parc era gairebé solitari. La col·lecció zoològica els suggerí un tema de conversa que estaven cercant debades d’ençà que sortiren del temple.

—Quants anys feia que no havia estat ací! Ves qui m’havia de dir, quan m’hi acompanyaven de nen per veure l’Avi, que un dia hi passaria amb tu, Adelaida!

—Fill, la vida és plena de sorpreses.

En trobar-se als carrers cèntrics, Llucià sentí una mena de rubor. S’adonà d’una cosa que ja sospitava i que precisament hauria volgut evitar: tots els ulls eren fits en ell i en la seva muller. Molts vianants feien una rialleta ambigua. Dos trinxerairets els engegaren de cop una reflexió obscena. Per més que s’esforçava, en tota la passejada no trobà un sol mot escaient per a dir. Adelaida semblava ben avinguda amb aquest mutisme. No estava neguitosa com Llucià; pensiva més aviat.

Hi hagué banquet a la Maison Dorée. Abans de les postres desaparegueren els nuvis sense prendre comiat de ningú. Era una fuita convinguda.

A la casa llur despengueren prop de dues hores. Adelaida, a més de despullar-se de les gales nupcials, es pentinà de nou, resseguí tota la casa i donà a les minyones una mena de decàleg domèstic. Llucià l’esguardava posseït d’una autèntica admiració. Aquest aplom, en els moments solemnes de començar la vida nova, no era un averany gentil? Ell bé ho pensava.

En un taxi es feren portar a Vallvidrera. La idea d’aquesta visita als llocs on nasqué el sentiment que acabava de lligar-los era de Llucià. No se’n penedia. A Vallvidrera els records l’ajudarien a sostenir una conversa ajustada a les circumstàncies. Adelaida responia amb frases ràpides commoguda per un mig riure complaent.

Soparen al Tibidabo i retornaren a llur casa. Ella havia volgut passar la primera nit en la cambra que havia posat a gust seu: no en una inconeguda cambra d’hotel.

Llucià, quan no tingueren cap pretext per a retardar l’entrada en aquesta cambra, sentí el desig de fer-ho amb certa solemnitat. Prengué Adelaida de la mà. Travessaren la llinda. La cambra era tota il·luminada. Els llençols blancs i emmidonats, plens de randes, resplendien. Els mobles feien olor de fusta nova i de vernís posat de fresc.

La parella, de cop, es veié dins del mirall. Ella es ruboritzà una mica.

Un i altre portaven un feix de pensaments dessota els quals la idea de voluptat restava gairebé dissolta.

Ella mira Llucià.

—Ja som casats, Adelaida.

Ell l’estreny maquinalment entre els braços. I tots dos haurien romàs en aquesta primera abraçada, sense demanar res més a la soledat legítima que començava de voltar-los. Però els prejudicis socials els empenyeren.





IX


—Escolta, Adelaida: hauries de dir a la cambrera que no em posi sinó un matalàs al meu llit.

—Per què?

—Perquè estic avesat a dormir amb un, només, i em molesta trobar-ne dos. M’enfonso massa: aviat em fan calor…

—Ets ben estrany! No he conegut encara ningú que tingui aquestes preferències. Pensava que m’havia casat amb una persona normal.

—Per l’amor de Déu, Adelaida! Voldràs suposar que aquest detallet em converteix en un monstre? Precisament vàrem convenir que dormiríem en llits separats per servar els nostres costums de solteria.

—Per a tu tot són detallets. Has de saber que en tota casa mitjanament parada hi ha dos matalassos en cada llit.





X


—Aquesta cambrera que tenim ara es torna més desvergonyida cada dia: no se li pot fer cap observació.

—Sí, té aquest defecte (més amb tu que amb mi: això és a part); però, fill meu, l’hi hem de perdonar: té molt bones qualitats.

—No acabo de descobrir-les.

—Oh! Tu sí que saps apreciar poques delicadeses! La taula parada a l’hora; dissabte sense soroll; cambres ventilades; però no sols de pa viu l’home. Jo et puc assegurar que cap minyona com aquesta no sap anar a informar-se de la salut d’un malalt, rebre una visita, fer-la entrar a la sala… Quan un senyor surt de casa li ofereix el bastó i el barret, i l’ajuda a posar-se l’abric. Divendres passat el senyor Buixeda va fer grans elogis del seu bon estil. Diu que aquí són comptades les cases que saben educar el servei. Hi ha coses que no es paguen amb diners.

—Qualsevol que et sentís diria que sóc un home egoista incapaç de comprendre cap refinament social.

—No s’erraria massa.

—Però (per l’amor de Déu, Adelaida!), et sembla bé que estiguem suportant respostes impertinents tota la setmana pel plaer d’escoltar un elogi del senyor Buixeda els dies de rebre?

—Sàpigues, Llucià, que no m’he casat perquè em facin la caricatura.





XI


Llucià, de solter, duia sempre a sobre la clau del pis: una clau plana, finíssima. Al cap de dos mesos de casat li fou presa.

—Com és que duus sempre la clau del pis?

—M’agrada poder entrar silenciosament, sense que em calgui trucar. Recordo que ja als setze anys duia aquesta mateixa clau. No l’he abandonada mai més. Vols creure que si per atzar no la trobo en el meu portaclaus tinc un sobresalt?

—Doncs, mira; t’haig de dir que això em causa molt mal efecte. Qualsevol que ho sàpiga pot pensar que em tens sotmesa a una mena d’espionatge.

—No, dona, no. Tens la mania de donar significacions extremes a qualsevol cosa.

—Serà una mania, però em neguiteja atroçment. T’agrairia molt que deixessis la clau a casa, penjada amb les altres, darrere la porta.

—Però… Adelaida…!

—Em negaràs la primera cosa que et demano?

—Jo sóc incapaç de negar-te res.

La clau resta penjada, amb les altres: darrere la porta.





XII


—No t’he volgut dir res fins que la cosa fos certa del tot. Ara ja està fet. Sàpigues que el teu espòs ha estat elegit degà del Col·legi de Procuradors.

—De debò?

—Aquest vespre ho portaran tots els diaris.

—Et felicito. Ja que tens una professió tan secundària, almenys que hi figuris en primer terme.

—Pots ben creure que m’he bellugat per tu.

—Gràcies, home.

—És un honor ben apreciable, el que m’han concedit els meus confrares. Has de pensar i creure que, de degans de quaranta-cinc anys, se n’han vist pocs.

—Tu només has estat una mica tardà en matèria matrimonial.

—Te’n rius? Més de quatre procuradores estaran prenent una enrabiada forta.

—Vols dir que sóc envejada, oi?

—No ho dubtis.

—Vejam, informa’m una mica de les teves atribucions: que sàpiga ben bé quina mena de personatge és el meu marit.

—Doncs, mira: jo, com a degà, presideixo la Junta Directiva; sóc el representant del Col·legi en tots els actes i contractes; en la festa anyal sec en lloc preferent…

—Bé, totes aquestes funcions són massa ensopides: caldrà que els donis algun relleu.

—Pensa, Adelaida, que degà del Col·legi de Procuradors no és precisament president del Consell de Ministres.

—Ja ho sé, Llucià; no em creguis tan ximple. De tota manera, dins de certs límits, l’home fa el càrrec.

—Tinc els meus projectes. Coneixes la roba que usem en els judicis?

—Oh, si! Quina cosa més trista! Aquella capeta que us resta sobre el genoll acaba de proclamar la insignificança de l’ofici. Si la portessis per casa no et respectaria gens.

—Tracto precisament de suprimir-la, aquesta capeta. La meva preocupació de degà serà substituir-la per una vestimenta més noble. Fins vull fer gestions perquè se’ns reconegui el dret d’usar un uniforme amb espasí. No sé per quins set sous no hem de fruir del mateix privilegi que els enginyers de camins i el cos de Correus. Un espasí al costat ens dignificaria. I àdhuc té tradició entre la gent de cúria. He fet atmosfera entre els companys, i sé que totes aquestes millores, encara que es refereixen a l’exterior de la professió, apassionen força.

—Tot això em sembla molt bé: ara només cal que no facis algun paper ridícul.





XIII


Llucià ha saltat del llit amb el seu pijama verd i rosa, s’ha calçat unes xinel·les de palla, ha glopejat aigua amb elixir i ha dit a Adelaida:

—Vols fer-me el favor de venir amb mi?

—On vols que t’acompanyi, a aquestes hores?

—Vine i no te’n penediràs.

—Ah, vaja! No recordava que avui és el dia dels Reis.

Adelaida salta del llit, s’abriga amb una bata folgadíssima i segueix el seu espòs, que li pren la mà amb certa manyagueria. Ella es deixa portar sense goig ni pena. Entren en el menjador, discretament aclarit a través de les cortines tirades. Davant l’escalfapanxes hi ha un escarpí de seda groga. Adelaida s’inclina vers l’escarpí i en treu un petit embolcall.

—Per a mi?

—Per a tu. És a dir, suposo que els Reis l’han deixat per a tu. No hi ha cap adreça?

—És veritat —llegint—: «Per a la gentil Adelaida». Vet aquí un Rei galant. Vejam. —Desembolicant: primer un paper gruixut; després un paper de seda; encara un altre paper. A la fi apareix un estoig de pell: a dins hi ha un collaret de perles—. Ah! Molt bé! Has tingut un moment de lucidesa. Potser era la joia que em convenia més. Però, vaja, és millor que no et refiïs del teu instint. Un altre cop consulta’m, abans: així no t’exposes a errar.

Surten tots dos del menjador. Ella està satisfeta de l’obsequi, però troba que el seu marit podia prescindir perfectament de l’aparell escènic. Pensa que el misteri de l’Epifania escau en l’època pueril: és una niciesa estrafer-lo fora de temps, entre persones grans. El collaret presentat simplement, sense embuts, a l’hora d’anar a missa o al moment d’entaular-se a migdia, era una gentilesa digna i oportuna.

Ell, en el posat d’ella, ha endevinat una mica aquestes idees desfavorables. Però, si la forma no, el fons és segur que ha plagut a Adelaida.

Al cap d’una hora ella torna al menjador amb una bata de color crema: pentinada, perfumada, polida de cap a peus; les perles volten la seva gorja. A mesura que el dia avança la satisfacció domina les petites causes d’enuig. Adelaida no arriba a la cordialitat (perquè la cordialitat li és inaccessible), però parla sense reticències amb estil pla i natural. Llucià en resta encantat.

Onze hores. El matrimoni és a punt de sortir cap a missa. Truquen. La minyona obre la porta i torna amb un paquet llargarut.

Llucià el desclou, sobtat per un pressentiment inexplicable.

Un sabre de joguina!

—Què és això? Potser s’han equivocat?

Adelaida arrabassa l’embolcall de les mans de Llucià. Hi ha una adreça que diu, amb totes les lletres: «A l’Il·lustre Senyor Don Llucià Montoriol, degà del Col·legi de Procuradors».

—Això és que ja t’has posat en ridícul.

Aquestes paraules d’Adelaida concentraven de tal manera l’amargor de l’instant, que la resta del dia, malgrat les temptatives de Llucià, fou un seguit d’hores acerbes.





XIV


L’estiu és arribat. La senyora Montoriol planteja d’una manera clara el problema de l’estiueig, i de seguida la seva solució. Ella, amb la cambrera, anirà a Viladrau, a la casa que tenen llogada els seus pares. El senyor Montoriol ha de romandre a Barcelona, vigilant els afers. Per curar de la seva persona i de la casa li serà concedida la cuinera, la Genoveva.

«Què li diràs, ara?», pensa Llucià. No li manquen objeccions a fer, contra aquest projecte. S’estima més no dir-les: badar boca és caure en una discussió. Fa dies que Llucià experimenta la necessitat física d’evitar discòrdies conjugals: tem l’argumentació incisiva de la seva muller de la mateixa manera que certes naturaleses temen les conflagracions atmosfèriques. Quan ella comença un argument, ell de bon grat correria al dormitori més recòndit de la casa per sebollir el seu cap en la tofa impenetrable dels matalassos.

No: discutir, no! L’Adelaida acaba d’exposar un projecte…, definitiu com tots els que ella exposa: cal resignar-se amb la màxima velocitat possible. Discutir, no: discutir, mai!

El dia 15 de juliol Adelaida ha partit cap a la muntanya. El pis resta endreçadíssim. Tots els quadres són coberts de paper de seda; tots els llums són embolicats amb glasses: únicament el del menjador deixa pendent, fora l’embolcall, la tímida bombeta que il·luminarà els àpats nocturns del senyor Montoriol. Ha desaparegut la quincalla de sobre el piano, i els jocs de cafè i cervesa que decoraven el trinxant i el bufet.

Dues figures de guix, imitació bronze, i un gerro de ceràmica japonesa, han fugit de llurs pedestals. A la taula del menjador no es posa tapet: resta el linòleum a la vista, brillant com una superfície oliosa.

Cadires enfundades, sofàs enfundats.

Llucià sent una tristor profunda. La desolació que el volta és menys punyent que la igualtat comunista de les casernes, els convents i els col·legis. Pertot arreu hi ha indicacions escapçades i intents sufocats. És una atmosfera d’avortament.

Les tres de la tarda. La Genoveva, amb el trasbals de la partida de la mestressa, ha perdut l’oremus: els macarrons, dits a la italiana, nedaven en una aigua copiosa i insípida; el bistec era dur; el peix, massa tou.

Jeu en un sofà, a la galeria. Totes les persianes són abaixades, i sent com el sol les bat brutalment. Hom respira una olor infame de persiana nova, de pintura verda.

Quatre fàmules (totes quatre aragoneses) renten plats alhora en els pisos superiors de la casa. El celobert de les cuines trontolla de llurs cants.


Duerme, duerme, mi amito;

duerme, duerme, queridito…



La intenció soporífica de la lletra és superada per la vehemència del crit.

Llucià és infinitament malaurat.





XV


Llucià dinava sol, sopava sol, dormia sol. Sentia amb tots els sentits aquella absència formidable. Si de primer antuvi restà aclaparat, sense esma per a bellugar-se, el buit físic que constatava tothora engendrà en els seus dintres un corrent de meditació. La seva consciència es desvetllava a salts.

Ara és al menjador esguardant la minyona, que despara la taula amb una vivacitat joiosa, gairebé ocellívola. I pensa: «Pobreta! Tu també la paties».

Recordava moltes coses i n’endevinava d’altres. Adelaida havia estat ben cruel, amb aquesta infeliç Genoveva. Mai no li ha donat una ordre, o li ha explicat una comissió, amb paraules simples i estrictes: sempre ha conjuminat sarcasmes verinosos. Per exemple: si, en parar la taula, la Genoveva s’havia oblidat de posar-li cullera, no ha dit: «Genoveva: porti’m una cullera, que no me n’ha posat», sinó: «Genoveva: vostè deu somniar que encara és al poble i que jo estic disposada a menjar la sopa amb els dits».

La taxa dels aliments que la senyora destinava al servei era exigua. Tot, àdhuc el pa, era clos en armaris; la sal era tramesa a la cuina a dosis setmanals invariables. Del cinyell de la mestressa penjava un portaclaus on es reunien totes les de la casa. Així s’esdevenia que el seu pas per cambres i passadissos era acompanyat d’un dringueig metàl·lic com d’esperons.

La cuinera hauria tingut mals de cap per a deseixir-se mitjanament del seu ofici. Els blasmes constants de la senyora acabaven d’atabalar-la.

Per què romania a la casa? Ella, que era lliure de fugir, per què no havia fugit cent vegades? Llucià s’ho demana fa estona. A la fi creu endevinar que aquesta noia és feta de la més pura pasta d’agnus.

És probable que en trobar-se sola amb el senyor, amb un treball feixuc, però infinitament menys fiscalitzat, ha fet un sospir de deslliurança i ha mormolat: «Ai!, quin pes m’he tret de sobre!», convençuda, però, que el goig d’ara, com l’infortuni d’abans, eren efectes d’una mecànica superior que debades voldríem modificar.

Llucià, com més hi pensa, més admira aquesta criatura angèlica. És petitona, de físic insignificant, de cabells negres i d’ulls clars, candorosos. Aquests ulls mostren una felicitat absoluta, a hores d’ara.

Haurà comprès que Llucià ha sopat de gust. Pensa que en vint minuts podrà rentar plats, deixar la cuina endreçada i colgar-se al llit.

Llucià voldria dir-li alguna cosa que establís entre tots dos una implícita relació de companyonatge, una callada intel·ligència de víctimes.

—Genoveva… —fa suaument.

—Mani, senyoret —respon ella amb amable eixoriviment.

—Què em faràs, demà, per dinar?

—Ai! El que vostè vulgui, senyoret.

—El que jo vulgui…, el que jo vulgui…! —mormola de baix en baix Llucià. I aquests mots li caminen cor endins amb un aire diví de novetat, li causen una sensació tan forta, que resta amb la mirada fixa, sense veure res, oblidat del lloc, de l’hora i de la Genoveva—. El que jo vulgui… Déu meu…!, el que jo vulgui…!

La minyona, mentre dura aquest monòleg, s’està plantada enmig del menjador amb una safata a les mans. Guaita el senyor amb una mica d’esverament. Què pot tenir? Li fa por que no demani plats massa difícils, després de rumiar tant. Dues vegades ha estat a punt de dir-li alguna cosa per retornar-lo del seu encaparrament. No gosa. A la fi (la safata plena de vaixella li pesa d’una faisó intolerable) es decideix. Diu, amb humilitat:

—Ja ha pensat el que vol per dinar, senyoret?

Llucià fa com si es deixondís, i respon, amb una dolcesa infinita:

—Fes el que vulguis, Genoveva.





XVI


Llucià seu davant una tauleta de l’Orxateria Valenciana. L’altíssima volta dels arbres projecta una ombra majestuosa. Corre un aire fresquívol gairebé. Els tramvies d’imperial passen plens de persones que gaudeixen del lleure ben guanyat. Una música ambulant escampa les notes d’un vals vienès. L’orxata és saborosa i gelada. Cau la tarda.

Llucià xucla àvidament totes aquestes benaurances efímeres. I medita. Es troba, tanmateix, en un oasi de la seva existència conjugal. Però res més que en un oasi.

En un altre temps, aquesta hora tindria per a ella una beutat perfecta. Ara no, definitivament no: la delícia que començava a sentir llangueix de pressa sota el pes d’un temor o d’una recordança. Avui és divendres; demà a la tarda haurà de prendre el tren i presentar-se a Viladrau, davant d’Adelaida.

Per centèsima vegada pretén explicar-se com és possible que un home caut i madur arribi a cometre una bestiesa irreparable. La seva exaltació de tífic convalescent li sembla una tragèdia horrible. No renega pas del somni de felicitat que hi concebé, sinó de l’acudit (imbècil!) de creure’l personificat en Adelaida.

Vet aquí la dona que havia de fer-li tastar tot el deliri de la passió amorosa; vet aquí la muller posseint, com la seva germana Angelina, totes les virtuts domèstiques i, de més a més, l’encís que embriaga i el foc que arravata!

Li escapa una interjecció potent.

D’aquí estant veu amb una exactitud fotogràfica l’època del seu prometatge. Es veu i se sent ell mateix a Vallvidrera. Es veu i se sent tan bé que s’apunyegaria. Parla amb vehemència i escolta sempre la resposta que desitja; mira amb il·lusió, i no veu altra cosa que un paradís imminent. Era boig.

Mentre Llucià s’abandona alternativament a la còlera o a l’enyorança, el temps ha fet un canvi: l’oratge pacífic s’ha convertit en huracà furiós. Les taules resten desertes en pocs segons. Llucià paga i fuig. La ventada continua amb força creixent i porta gotes de pluja. Els llocs de venda ambulant (plàtans, taronges, gelats) s’han plegat sobre ells mateixos amb un prudent instint de caragols. Un quiosc de periòdics ha retirat cuita corrents el seu cinyell de paperam voleiadís. Un senyor persegueix el barret, que li fuig veloçment i hàbilment, com si fos una bestiola plena de malícia. Baten portes i finestres. En algun lloc hi ha trencadissa de vidres. Els dependents mercantils, vibrants d’entusiasme mariner, fan giravoltar el torn en qual la vela s’embolica. Els arbres es bressen amb una mena de desesperació dramàtica. El tròlei d’un tramvia branda a l’entorn del cable, produint un espurneig sinistre.

Les senyores, sota les robes lleugeres, han posat pell de gallina, i experimenten un vague terror que gairebé les fa córrer.

Llucià també s’apressa: li fa pena de veure, enmig de la tempesta amb el seu impecable pantaló de franel·la blanca i les seves sabates de lona.





XVII


Dissabte Llucià puja a Viladrau per passar-hi el diumenge i el dilluns.

És nit fosca quan hi arriba. Els reflectors de l’automòbil enlluernen la gent que espera a la plaça. Fi de viatge. Hi ha cridadissa, salutacions, besades, estretes de mà. Al capdavall d’una estona de recerca es troba davant d’Adelaida i de la seva cunyada. La primera absència és finida: la unitat matrimonial es refà en aquell moment. En Llucià es creu obligat a fer alguna demostració afectuosa. Esforça la veu per donar-li un to enjogassat i s’atansa a Adelaida per abraçar-la. Ella no està per abraçades:

—Vés, home, vés.

Amb tot, Llucià és convençut de no haver intentat cometre cap bestiesa: a quatre passes d’ell un marit que arriba ha besat discretament la muller que l’esperava.

No entén aquesta esquerperia d’Adelaida: creia afalagar-la i resulta que l’ha molestada.

«Aquesta dona resulta horrorosament complicada».

No tant: Adelaida no és cap jeroglífic. Si refusa tota manyagueria, és que té pressa per esdevenir una senyora burgesa en folgada possessió del seu paper. Li sabria greu que la gent recordés que sols fa sis mesos que és casada; li sabria greu, sobretot, fer que, amb puerilitats idíl·liques, se’n recordessin.

Havent sopat, la senyora Montoriol ha dit al seu espòs:

—No facis compliments; si vols anar a fer una partida de billar, vés-hi. No m’esperis: aniré al casino amb Eulàlia.

Llucià obeeix. Estaria content d’aquesta combinació si no fos que augmenta el desconcert de les seves idees. Tanmateix, en eixir de casa i sentir-se tot sol en la nit muntanyana, fa un sospir voluptuós.

Ella, mentrestant, s’ha rentat la boca i ha restaurat un xic la seva toaleta. No ho necessitava: es mou tot el dia amb un encarcarament especial que no desplaça un sol cabell ni entela l’esmalt de les ungles.

Eulàlia ha tingut més feina que sa germana gran: tota la tarda ha estat d’excursió, i ara s’ha de canviar tota la roba. Al cap de deu minuts ha descendit corrents de la seva cambra, roja i panteixant.

Han eixit al carrer. Fa una nit meravellosa. El cel límpid de muntanya brilla esplèndidament i amb una dolcesa…! Davall seu hom diria que no pot existir ni una pedra insensible.

Colpida per aquesta impressió, Eulàlia mormola:

—La carena de Matagalls sembla el llom d’un monstre endormiscat, oi?

Adelaida no ha respost paraula. Ha mirat un moment la seva germana amb un esguard que volia dir: «Que n’ets, de ximple!».

A la porta del saló, Eulàlia ha sospirat de nou:

—Ja fa pena de tancar-se aquí dins, amb aquesta nit tan esplèndida!

Ara Adelaida ni l’ha mirada: està completament alliberada de romanticismes, ella. És tota satisfeta d’anar al saló. Mentre s’hi encamina se sent una senyora respectable que té el marit als billars i que acompanya la germana soltera perquè es diverteixi honestament. Aquesta funció que ara comença d’exercir l’encanta: hi gaudeix una de les delícies més estimables del matrimoni.

El saló és gairebé ple. Les dues germanes troben aviat dues colles que els ofereixen seient. Adelaida, com és de llei, resta instal·lada entre les senyores casades; Eulàlia, entre cinc amigues que no arriben als disset anys: cadascuna al seu lloc.

El pianista, un jovencell ros que s’engreixa a mesura que avança l’estiu, es posa a tocar el preludi d’una cançoneta francesa. Ix una infeliç chanteuse i canta:


Ce soir, quand il fera noir,

je m’en irai chercher fortune;

ce soir, quand il fera noir,

je m’en irai au clair de lune…



La cançó és molt més tendra que maliciosa; però Adelaida comença a creure ofesa la seva virtut, i sobretot la de la seva germana. Es va capficant ràpidament: cada cop la cançó li sembla més plena de perversitat, i la roba de la cantant més escotada. No pot més: s’aixeca. El seu bust sobreïx entre els caps de l’auditori. Està roja de preocupació.

—Anem, Eulàlia: aquestes coses no es poden veure ni sentir.

Eulàlia la mira un moment, esbalaïda, sense acabar d’entendre; i quan veu que comença de caminar cap a la sortida la segueix d’esma.

Murmuri general. L’assemblea comenta el cop. La veu de la chanteuse à voix gairebé no se sent.

Algunes mares, professionals dels escrúpols, han restat fortament inquietes: no saben quin partit prendre. Ni el gest ni el vestuari de la cantant no els semblen cap cosa impúdica, però la cançoneta les posa en un compromís feréstec: si de debò és indecent, passen per cíniques o per ignorar el francès.

La inèrcia resol aquests dubtes: ningú no segueix Adelaida. De fet, doncs, la seva retirada comença a convertir-se en tema satíric.

Un amic es presenta als billars i conta el fet. Llucià cuita corrents, abandona el joc i surt al defora.





XVIII


Per bé que Llucià sortí apressadament del casino, quan fou al mig del carrer hagué de preguntar-se on anava i quina cosa feia. Havia fugit dels volts del billar comprenent que estava servint de resclosa a una allau de comentaris impacients. Altrament no tenia cap ànsia de dormir, perquè se sentia neguitós i capficat. Tampoc no volia, a cop calent, trobar-se davant la protagonista: la conversa que tal vegada hi hauria de sostenir li feia basarda.

A la fi prengué partit: passejaria sota la llum dels estels.

La casa que tenien llogada els seus sogres per passar l’estiu s’esqueia a deu minuts de la vila, en el camí de Sant Marçal. Aquest camí seguia Llucià, amb la intenció d’endinsar-se un xic en la boscúria. Però, en ésser enfront de la casa, irreflexivament, adreçà els ulls a la finestra de la seva cambra; els porticons eren closos i, a través de les clivelles, traspuaven llum.

Adelaida segurament devia estar apariant la seva persona per dormir. La toaleta nocturna, científicament complexa, no devia pas ésser acabada: tot just devia haver tingut temps de llevar-se el vestit i restar en roba de cambra. L’aigua de les ablucions devia escalfar-se en un fogonet d’alcohol. A estones creia oir un trepig mesurat, i veia talment Adelaida anant del tocador al lavabo, descloent estris i ampolletes, fent-se friccions i untaments. Coneixia de memòria totes les incidències d’aquesta hora íntima: feia sis mesos que la presenciava del seu llit estant. Li causava més pena que goig. Adelaida tenia el do lamentable de convertir en feixuga litúrgia els seus actes més frívols: la sal i la mel li eren estranyes.

Una veu, voluntàriament apagada, tragué Llucià d’aquella evocació consirosa.

—Pst…! Pst…!

Era Eulàlia, recolzada en l’ampit de la seva finestra: en la foscor, blanquejava el seu rostre, els seus braços i la clara brusa que duia.

—Què fas aquí, a aqueixes hores? —li digué Llucià de baix en baix.

—Prenc la fresca per llevar-me la sufocació. Ja ho saps, oi?

Llucià procurava fingir una ignorància absoluta, amb l’objecte de sentir una nova versió de l’esdeveniment que l’encaparrava; però es repensà de seguida i declarà la veritat.

—Sí: ja m’ho han dit als billars.

—Ha estat un cop de teatre. Ai!, et juro que hauria dat un any de vida per no haver-m’hi trobat embolicada. Fins que hem estat al carrer no he entès ben bé el que fèiem. De seguida m’ha agafat una angúnia i una vergonya!

L’accent ingenu de la donzella, que semblava absolutament segura d’ésser compresa, commogué Llucià fins al punt d’encomanar-li un gran desig de confidència. A la fi parlaria amb algú a cor obert…! Els llavis es descloïen… Però aquelles escletxes resplendint en la finestra d’Adelaida li imposaren reserva: s’acovardí. Només tingué coratge per a sospirar.

—M’ha sorprès molt…! M’ha sorprès molt…!

—I a mi. Adelaida no era pas d’aquesta manera!: al revés. Pensa que mentre ha estat soltera s’ha divertit esgarrifant la tieta Lluïsa amb mostres de despreocupació. No ho diguis a ningú. Aquest couplet que ha provocat la nostra retirada, l’ha cantat ella mateixa cent vegades. El tenim a casa en un número de Paris qui chante.

—Sí que és paradoxal això! —murmurà ell.

Restaren callats uns moments, sense mirar-se.

—Haurem de plegar: si algú passés pensaria que estem conspirant. Bona nit, Llucià.

La clara silueta s’esvaí de sobte: el marc de la finestra restà tot fosc, i Llucià se sentí més abandonat que mai.

D’esma, continuà pujant entre faigs i castanyers, que entenebrien progressivament la seva ruta. La funció del casino ja es devia haver acabat, puix que no en venia cap remor de música ni de parloteig: la nit muntanyana resplendia tota pura i deserta.

«Que diferents són les dues germanes!», pensava el malavirat, tot assaborint la negligència graciosa i la fresca vivacitat de la seva cunyada. Per molt que la castiguessin els anys i s’amargués el seu esperit en l’expectativa d’un matrimoni avantatjós mai no esdevindria una dona eixuta i encarcarada com Adelaida: n’estava segur.

—Deus haver badat molt! —deia parlant amb ell mateix—. Quan tenies divuit o vint anys, al teu entorn bé hi devia haver una minyona de disset anys com ara Eulàlia.

Un record el sobtà. El seu passat no era un erm: un amor hi floria en la llinda mateixa de la joventut. D’això feia vint anys. Els episodis li revenien a la memòria il·luminats per una claror novella.

El pis primer de la seva casa acabava d’ésser llogat a una nombrosa família estrangera. Els uns deien que era belga; els altres, que era italiana. Els dos parers eren mig certs: l’home era belga; la seva muller, italiana. Llucià encara no en coneixia ningú. Però cada vespre, quan ell era al llit i començava a ensopir-se, sentia unes passes ràpides damunt del sostre, enrenou de cadires que es movien, de calaixos que es tancaven. Després, quietud. Finalment dos cops secs separats per un interval breu. Silenci definitiu.

Aviat deduí que els cops secs eren originats per la caiguda d’un parell de sabates. La trepidació del sostre feia suposar que es tractava d’un greu calçat baronívol.

Contra aquesta suposança, Llucià sabé aviat que la persona que ocupava la cambra superior de la seva era una noia de setze anys o bé disset, de peu exquisidament mesurat. El seu interès fou despert tot seguit. Es colgava al llit puntualment per esperar la irrupció de la veïneta. Els seus somnis d’adolescència, amb l’auxili d’aquesta fressa, adquirien una mena de precisió que els feia més saborosos. Damunt del sostre, que els seus ulls no cessaven de mirar, una donzella es desvestia.

Naturalment, volgué conèixer-la aviat. Les diverses maniobres que realitzava per topar-la a l’escala, per atrapar-la al balcó o a la galeria, finalment reeixiren: la veié. Era una criatura deliciosa. Bruna, esvelta, en el seu rostre d’or mat resplendien els ulls, d’una verdor i una suggestió plenament marítimes. La lleugeresa dels seus gestos indicava prou que era ella la veïna de les corredisses nocturnes.

Després de veure-la, Llucià volgué parlar-li. Però la seva timidesa exigia, per a fer-ho, una ocasió voltada de secret o cenyida d’aparences irreprotxables: escometre-la a l’escala, sense motiu justificat, quan tota sola entrava o sortia de casa, li semblava massa comprometedor; la idea d’atansar-se-li al carrer el trasbalsava.

Un diumenge al matí, el seu carrer s’omplí d’un rebombori inusitat. Un tramvia acabava d’agafar una velleta. Llucià s’abocà a la barana tot just a l’instant en què, a pes de braços, l’entraven a la farmàcia. Algun vianant sensible i impulsiu interpel·lava el cotxer amb paraules iracundes. Al voltant del tramvia s’havia format un aplec de badocs i de comentaristes. L’esguard de Llucià resseguí els balcons. En alçar els ulls al balcó de sobre, el seu esguard xocà amb el de la veïneta, que era ple d’interrogacions: segurament acabava d’abocar-se i no havia vist res.

—Què ha estat? —demanà amb una naturalitat angèlica i amb un deix d’estrangeria en l’accent.

Ell li ho contà amb vehemència excessiva: àdhuc s’atreví a fer unes vulgars reflexions sobre els tramvies i llurs inconvenients i perills.

Tant se val: des d’aquell dia parlaren sovint adés a l’escala, adés al balcó. Ell estudiava la manera de multiplicar les avinenteses de conversa; però el seu superàvit de seny i de temor li desfeia de dies els projectes que havia combinat de nits.

Tanmateix tingué pit per a confessar a la seva veïna que les habitacions llurs s’esqueien precisament l’una damunt de l’altra. Ella no se n’estranyà gens: probablement ja ho sabia. Encoratjat, li comunicà que cada vespre sentia indistintament el cop de les seves sabates en caure a terra. Ella rigué de grat i prometé que les llençaria amb més força que mai. Tal confidència introduí en la seva fantasia un element dolcíssim i torbador. D’aquella hora endavant, qualsevol soroll que es produís en el sostre de la seva cambra li semblava un missatge clandestí. Al vespre, sobretot, escoltava ansiosament: a estones contenia la respiració, i els polsos li bategaven amb violència.

Estava enamorat: era evident. I ella no es mostrava pas impassible. Arribaren a escriure’s. Malgrat les precaucions que ell no deixava de prendre per tal de no ésser descobert, el veïnat coneixia fins a quin punt l’interessaven les accions de la noia del primer pis. Angelina també. Un dia féu a Llucià una colla d’advertiments, més aviat germanívols que autoritaris. Berta (la noia del primer pis) semblava una excel·lent minyona: contra la seva família no hi havia res a dir; però es tractava de gent estrangera: d’educació un xic diversa de la seva. Havien viscut a Bèlgica, a Itàlia; demà qui sap vers quin punt partirien. No li deia pas que renunciés a parlar-li, sinó que obrés amb prudència a fi de no trobar-se obligat a prendre un determini prematur. Almenys convindria que esperés la major edat per a contraure un compromís formal.

Aquesta prèdica, tot i la mesura amb què fou feta, trastocà el curs de les seves idees. Malfiances que eren gairebé condormides a l’encís de la passió creixent tingueren una revifalla.

Era nit alta i ell no podia cloure els ulls. En la tenebra, els seus pensaments es desformaven d’una faisó fantàstica. A moments es veia convertit en una joguina: tota la família del primer pis es devia haver confabulat per suggestionar-lo enganyosament. Berta representava una comèdia infame. Llavors, en el gran silenci, sentí clarament el soroll d’un balcó que s’obria… Un soroll molt pròxim. Potser era el balcó de Berta. Saltà del llit, es mig vestí i tragué el cap al defora.

Era ella, era Berta, serenament recolzada en la barana.

—On vas? —li digué—. Tampoc no vols dormir?

—No. No puc. He sentit com obries el balcó, i he vingut a veure què et passava.

—No res. Gairebé cada vespre surto una estona a orejar-me. M’agrada.

Els dubtes de Llucià tan aviat creixien com minvaven. Contemplar la veïneta en aquella hora el commovia; però el seu magí no cessava de barrinar a propòsit d’aquesta aparició extraordinària. Semblava un truc de dona maligna. Potser formava part d’un pla tenebrós!

Inhàbil per a ocultar les fluctuacions del seu esperit, a mitges paraules confessà a Berta el que li passava. Ella, amb una gravetat quasi pueril, li respongué que la seva germana tenia raó: calia que tots reprimissin la fuga de llurs sentiments. Per la seva banda estava resolta a fer-ho: des d’ara suspenia la correspondència i defugiria les entrevistes. Si anys a venir, quan fossin un home i una dona, seguien estimant-se: llavors seria temps de relligar les relacions.

Llucià l’escoltava amb una pena pregoníssima: però no trobava pas el crit apassionat que podia aturar aquell torrent de projectes austers. Estava atuït, com davant d’una força fatídica. A penes tenia esma per a mormolar:

—Vols dir: Berta, vols dir que tot això és necessari?

Aquesta entrevista fou, efectivament, la darrera. Ell partí pocs dies després cap a la masia. Quan en tornà, la família belga-italiana s’havia mudat de pis.

L’evocació d’aquests episodis el feia enrogir. Els sentia a una distància desesperant i entendridora. Com en un malson, la ment li suggeria accions que no podia fer i paraules que no podia dir.

Era casat. Tenia quaranta anys. La joventut, per primera volta, li aparegué com una festa llunyana i interdita.





XIX


Dos mesos després de tornar de fora, Adelaida es declarà víctima d’una malaltia gastro-intestinal.

El doctor Gay la visità repetidament i la subjectà a un règim estret. Ella el seguí amb una fidelitat aferrissada. No s’ajupia mai, volent evitar tota compressió de les vísceres malaltisses. Menjava una llista exigua d’aliments, cuits d’una manera invariable. Bevia aigua d’Evian. Després de cada àpat jeia dues hores, sense rebaixar ni un minut.

Malgrat aquest rigorisme, el guariment no venia. Decebuda del doctor Gay, consultà el doctor Roure.

Aquest famós especialista, format a Alemanya, creia que els estómacs malalts havien d’ésser reeducats. El tractament que els convenia era més aviat de lluita, d’oposició, que no pas de complaença. Després d’analitzar tots els sucs i les secrecions del seu organisme, prescriví a Adelaida un formidable pla de sobrealimentació: mantega, il·limitadament; cacau amb malt totes les tardes; farines copioses a cada àpat; ous a desdir, rosbif.

Al cap de tres mesos l’Adelaida abandonà el doctor Roure amb una irritació general de totes les mucoses.

Les experiències fallides la posaven de mal humor, però no li llevaven la fe. Insensiblement, se submergia en una mena de misticisme mèdic, en les pràctiques del qual consumia un aspre fervor teresià. Entre les amistats i les coneixences descobrí aviat un veritable museu de persones amb malalties parelles de la seva. Foren els seus coreligionaris. Els telefonava a cada moviment; els instava a prendre tasses d’un novíssim cacau de règim. No cessava d’interrogar-los i de fer-los confidències minucioses. En canvi, les persones que gaudien de bona salut no la interessaven gens: en fugia. Els trobava un fons de brutalitat insolent; els considerava com un veí de París o de Londres pot considerar els grossers habitants de la selva. El seu marit precisament es trobava en un període de benanança física. Això vol dir que no coincidien en res. S’asseien a taula plegats, però no compartien ni el pa. Ell, enfront d’ella, engolia les menges ordinàries amb una mena de vergonya, com volent dissimular la seva gormanderia. Ella el mirava menjar amb un posat de fàstic o de displicència. Llurs àpats eren tristos com una litúrgia funeral.

Un dia Adelaida va sentir contar els miracles del doctor Maristany. Els hi ha reportats la seva amiga Ferrer, dona grassa, propaganda vivent. Un any endarrere no assimilava res: era magra i s’aflaquia encara; tothom la dava per morta. El doctor Maristany l’ha salvada: ara ho paeix tot amb una energia d’estruç i és robusta com una torre.

—Toqui, toqui —diu tot invitant l’Adelaida a una sèrie de comprovacions tàctils—. Pegui, pegui —insisteix amb orgull.

I, verament, els cops sonaven a carn magnífica, a plenitud atapeïda.

—I ara tingui present —continuava— que tot aquest greix que em sosté l’estómac i que m’ha tornat la salut i l’humor, el dec directament al doctor Maristany.

Adelaida, que es delia per tornar a creure algú, sentia com la seva fe es concentrava de bell nou a l’entorn d’un nom il·lustre. La senyora Ferrer reia de tot cor, lluint dos rengles de dents lluminoses: semblava un anunci de dentifrici.

A tots els malalts de l’estómac i el ventre, el doctor Maristany, invariablement, els ordena que romanguin al llit durant quatre, cinc o sis setmanes, els imposa una dieta làctica i els fa massatge cada dia.

Tota la celebrada ciència del doctor Maristany consisteix en aquest massatge, que hom s’inclina a creure original del Japó —pàtria, per altra banda, del jiujitsu.

El doctor Maristany és un dels metges més lacònics de Barcelona; a penes diu quatre mots en tota la visita. En arribant mormola un Déu-vos-guard; alguns dies, ni això.

—Déu lo guard doctor —fa Adelaida amb una veu fatigada.

Prou es deleix per fer-li innombrables preguntes: no gosa. La severitat d’aquest metge li inspira un respecte supersticiós.

—Com anem? —diu ell, tot llevant-se l’abric.

—Bé, molt bé, però tinc la llengua molt blanca.

—Prengui xocolata i la tindrà negra.

Silenci.

El doctor Maristany s’atansa al llit de la pacient i amb un moviment segur fa córrer avall les flassades. El ventre immaternal de la senyora Montoriol brilla més blanc que el lli de les robes. Al seu damunt hi escampen una polsina lleu de talc. I, girats fins a mig braç els punys de la camisa, comença el massatge. Ella mig acluca els ulls i s’esforça per comunicar a la seva respiració un ritme compassat. Li desplau aquell fregadís persistent? No arribarà a marejar-la? No, no; cal tenir fe. L’atonia dels budells i aquell aclaparador desballestament que n’és conseqüència van a desaparèixer gràcies a aquest meravellós massatge. El massatge reanimarà el seu abdomen, que no té cap lesió i sols pateix d’una peresa espantosa.

Els dits del doctor Maristany rellisquen sobre la superfície setinada; el talc els enfarina de manera que podrien confondre’s amb els d’un forner que pasta a consciència. Adés va de dreta a esquerra, ara de dalt a baix. Rellisquen, rellisquen, però no pas sense un seguit de sàvies pressions que s’assemblen a pessics frustrats i que sens dubte activen la circulació en una forma sorprenent. La pell passa del blanc al rosa i del rosa al carmí. Tot i que la seva posició no li permet d’observar contínuament semblants mudances, Adelaida, dreçant-se una mica sobre el coixí, arriba a entreveure’ls. En acabat, torna a tancar els ulls. Ah! Quina vigorosa sensació de renovellament! Per força aquest tractament ha d’ésser eficaç. No es pot dir que divagui; va de dret al mal. Crida la sang a regar zones vitals que segurament havia abandonat. Torna flexibilitat als músculs enrampats. I, a mesura que un s’hi avesa, el massatge esdevé menys brusc, menys trontollador. I, si una es decideix a acceptar-lo sense recel, àdhuc se’n troba bressada, dolçament bressada. I la sola cosa que tem és l’instant en què el doctor Maristany alçarà les seves robustes mans i, després de batre l’una contra l’altra per espolsar-les, passarà al lavabo donant la sessió per acabada.

El doctor Maristany, després de quaranta-cinc sessions de massatge, comunica a Adelaida que el tractament és finit i que pot llevar-se quan li plagui. Malgrat la seva impassibilitat, Adelaida frisava per reprendre la vida activa. No esperà, doncs, que li ho tornessin a dir: l’endemà era llevada.

Hom ha de creure en el doctor Maristany i en la seva terapèutica, tan eficient com simple. El ventre no sembla pas el mateix: abans era aplanat i flàccid; ara és turgent. La senyora Montoriol passa belles estones contemplant el prodigi davant el mirall de tres llunes.

El seu marit, excepcionalment admès a una d’aquestes contemplacions, resta bocabadat. No ho hauria dit mai. En el seu magí s’opera una rara associació d’imatges. La confessa? No la confessa? Vol i dol. Sospita que, en el fons del fons, el seu pensament no és gaire lògic. Però què hi fa? Un hom no és segur de res: la vida és plena de misteri. Parla.

—Escolta, Adelaida: ja saps del cert que tot això és efecte del massatge?

—Què vols dir? —respon ella, redreçant-se enèrgicament, com qui rebutja una suposança avorrible—. Potser sí que et plauria de veure’m sortir d’un tripijoc per a entrar en un altre de més greu…! Ets un tranquil. No penses més que en tu: la meva salut, el meu repòs: davant de qualsevol il·lusió teva, no són res. La paternitat…! Ves a quina hora es desvetllen, al cor del senyor Montoriol, els sentiments de paternitat…! Una vocació sobtada, oi? Sents alguna veu interior, potser?

Adelaida finí la seva rèplica amb una rialleta nerviosa. Llucià no respongué un mot. Era la segona vegada que en una conversa conjugal feia explosió el tema de la descendència: calia abandonar-lo.

Els somnis de l’Adelaida, a hores d’ara, seguien una via sobiranament personal. Durant els interminables ocis que li ha imposat el tractament, ha elaborat tot un projecte de vida nova. Vol reingressar en la societat d’una faisó una mica solemne. Resoltament arranjarà la casa fent-hi reformes radicals. Després procurarà crear un saló. Seria estúpid que una dona com ella renunciés a tenir un relleu propi dins la societat barcelonina. Llucià (qui ho dubta?) és un esperit mansuet. Ella no ha cessat de punxar-lo per tal de desvetllar-li ambicions, anhels de grandesa… Tot ha estat endebades.

Com a conseqüència d’aquestes reflexions, Adelaida sol·licita del seu marit l’atorgament d’un crèdit extraordinari. Li fou concedit ipso facto, sense regateig de cap mena, gairebé, amb una joia íntima.

—Fes, fes… Tot em sembla molt bé —anava dient Llucià. Imaginar Adelaida enderiada en restauracions i compres li semblava una garantia de repòs; sospitar que s’encaminava a la creació d’un món particular, una promesa d’oblit. La seva divisa actual és aquesta: «Vegetar en la penombra».

Llavors que Adelaida contempla el crèdit en les seves mans, el seu coratge defalleix un poc. Havia pensat anar molt de pressa a acomplir el programa de reformes: ara creu que val més no precipitar-se. Set mil pessetes ben repartides basten per a fer moltes coses.

Passa tres setmanes visitant botigues de mobles i de tapisseria. Apunta preus i fa pressupostos. Pren mesures sense repòs: el seu cinyell habitual, estant per casa, és una cinta mètrica. Al capdavall d’aquesta febre de càlculs, els seus anhels d’innovació han esdevingut considerablement modestos. Hi ha moltes coses que poden passar. S’acontenta de fer empaperar de nou quatre habitacions; canvia l’entapissat de la sala; escampa arreu una dotzena de coixins virolats i una col·lecció de bibelots, que suren inconfusibles sobre el to vetust del moblatge.

La major part del crèdit, tanmateix, resta intacte. Adelaida resol esmerçar-la en valors. D’aquesta manera pot realitzar tan lentament com li plagui el seu pla de millores. I, si al capdavall no el realitza, tindrà sempre un petit capital a la seva disposició.

Tanmateix, aquesta victòria del seu tarannà avariciós li deixa una frisança inguarible. Es llança a fer visites. Les persones l’interessen mediocrement: la seva passió se’n va vers les coses.

Gairebé mai no esguarda els ulls de la interlocutora: més aviat li observa els peus per valorar el calçat que hi porta, o bé les mans per mor dels anells o bé el pentinat per tal de descobrir secrets de perruqueria. En sortir d’una visita pot fer l’inventari dels mobles que hi ha vist, descrivint-los i taxant-los amb una minuciositat absolutament tècnica.

Aquest esport li causava goigs i dolors intensíssims: era la seva raó d’existència.

Llucià, mentrestant, feia la viu-viu dins d’uns límits que no li havia assenyalat ningú, però que ell coneixia meravellosament.

Les òrbites de marit i muller eren sòlidament establertes. Tal com vivien ara podien continuar vivint indefinidament.





XX


De cop Adelaida s’enllità. Dues hores després la febre l’arborava. Era el tifus. Al cap de vuit dies, el deliri que s’havia apoderat d’ella cedí algunes estones. Una tia seva s’acostà al llit i digué si no li plauria la visita de mossèn Ramir, el seu confessor.

—Vull combregar —respongué. I, amb lúcida vigoria, començà a donar ordres a tothom—. Llucià que vagi a cercar un cotxe. La cambrera que avisi tots els veïns i compri una dotzena de candeles. Obriu l’armari, i en el calaix segon, a mà dreta, trobareu una tovallola brodada per a posar-la damunt la gira del llençol. Enceneu tots els llums de la casa i deixeu oberta la porta del saló. Tots vosaltres arrangeu-vos una mica. Tu, Eulàlia, treu-te el davantal.

Confessà i combregà.

—Pel que pugui venir, doni’m l’extremunció, mossèn Ramir.

Li feren les creus.

Quan tornaren a restar sols els de casa, ella els preguntava:

—Qui hi havia per aquí fora?

Li varen fer la llista.

—Ah, vaja! Veig que tots han complert. Els veïns han respost. Àdhuc la senyora del primer pis, que pateix tant per a pujar l’escala…

De seguida s’ensopí. Tres dies després, tocant les cinc de la matinada, traspassava.

Llavors que envaí la casa l’onada de les amistats i de les coneixences, ja tot era posat en ordre. El cadàver, vestit amb un hàbit carmelità, jeia al despatx, convertit en capella ardent.

Una senyora vídua havia après, motu propio, una missió ascètica. Escometia tots els visitants dient-los:

—Vingui, vingui: ja la veurà. Ha quedat molt bé: sembla que dormi.

De seguida els prenia per la mà i, vulgues no vulgues, els conduïa davant del cadàver i els obligava a mirar-lo de prop.

La mateixa senyora tractava, periòdicament, de consolar Llucià.

—Fill meu, no t’ho prenguis així. Ell te l’ha donada; Ell te la pren.

En Llucià no plorava gens, en aquell instant: meditava amb serenitat el caprici d’aquesta malaltia esgarrifosa que feia i desfeia el seu matrimoni.

A un quart de cinc arribava el seguici al Cementiri Nou. Les operacions del sepeli no foren tan breus com desitjava tothom. La sepultura de la família Montoriol era gairebé curullada: calgué que els enterramorts recollissin les despulles en un racó de l’ossera i deixessin en terra un munt de fustes lamentables.

Gairebé tots els acompanyants decantaren els ulls de la fúnebre maniobra. Alguns els adreçaven al paisatge cercant-hi una distracció o un encoratjament. No assolien una cosa ni l’altra. Vesprejava, i el fred esdevenia agressiu. Les planures del Prat i del Llobregat, que s’albiraven d’allí estant, eren plenes d’ombra i de malenconia. Una boira grisenca assenyalava el curs ondulant del riu.

Closa la sepultura, Llucià i el seu seguici davallaren amb pas accelerat fins a l’esplanada on esperaven els cotxes.

Era fosc quan entraven a ciutat. La gentada que omplia els carrers, la lluminària de les botigues, la gran remor dels vehicles, l’arrecerament dels edificis, causaren a Llucià una mena de confort inesperat.

Nogensmenys, en arribant a casa abraçà la seva germana amb una emoció profunda. No deia res: sanglotava i les llàgrimes li corrien rostre avall. Potser en tota la vida no s’havien abraçat d’aquella manera, tot i haver-se estimat sempre entranyablement.

Els parents i els íntims que encara romanien a la casa guaitaven l’escena amb el cor commogut, però no en capien la significança. Només Angelina, a través d’aquell silenci sanglotant, oïa el confús penediment del germà que torna a la llar després de dos anys de viatge innecessari i ple de riscos.

Sentia una tendresa! I renunciava de grat a la satisfacció d’esperar que ella la invités amb paraules explícites a reprendre el govern de la casa.

Des d’aquella hora Angelina romangué al costat del seu germà. De bell antuvi es trobà un xic cohibida. Mentre vivia la seva cunyada, havia vingut sovint a visitar-la, però no s’havia posat en contacte amb l’ordre interior de la casa. Déu la’n guard! Ara que ho registrava tot, fil per randa, descobria una mala fi de canvis i de novetats.

Consultà, abans de fer-les, algunes modificacions. Un cop hagué comprès que Llucià no tenia cap afecció especial envers l’estat de coses que creà la seva difunta muller, Angelina reinstaurà la tradició íntegrament.

En pocs dies, sense fressa ni ostentació, aconseguí que la casa tornés a ésser la d’abans, la de sempre. Llençols i estovalles eren plegats segons la pauta antiga. Desaparegueren gran nombre de coixins llampants que envaïren tots els sofàs i cadires, se suprimí la rigorosa clausura d’algunes cambres, com era la de música i el saló, que Adelaida obria únicament els dies de rebre.

Eren els sabons que feia usar l’Angelina? O el sistema de passar bugada? O els ingredients que s’esmerçaven en la neteja domèstica? Àdhuc la flaire peculiar de la casa tornava a ésser la d’abans, la de sempre.

Aquesta restauració de l’ambient afalagava els sentits de Llucià. A estones hauria dit que acabava de sortir d’una atmosfera especiosa, com de dormitori tancat o de farmàcia vilatana, per a tornar a una claror flairosa i salutífera.

Tanmateix les exigències del dol atuïen o retardaven els efectes d’aquesta trasmudança. Li hauria plagut de tornar a sentir una mica de música. No era possible: el veïnat hauria pres la cosa com a irreverència greu. I ell era incapaç de cercar a gratcient un blasme d’aquesta mena. S’acontentà, doncs, amb sospirar prop de l’Angelina i amb comunicar-li el seu irrealitzable desig. Era ben ridícula, aquesta interdicció social de fer música davant el dol! Fóra lleig que, pocs dies després d’esdevenir-se una mort, la casa mortuòria s’abrandés de rapsòdies joioses o de vils tonadetes de carrer; però… Déu meu…!, un esperit fi i honrat bé sabria trobar una música noblement consirosa que acompanyés el dolor en lloc d’escarnir-lo…!

Dos dies després dels funerals, havent sopat, Angelina digué al seu germà:

—Per què no surts o te’n vas a passar una estona a l’Ateneu?

Estava ben pensat, això: abans de casar-se hi anava cada vespre. Es posà l’abric. Angelina li raspallava el capell. Quan foren al vestíbul davant la porta, Llucià prengué la claueta del pis i la col·locà a poc a poc en el seu portaclaus.

Angelina (capint tota la significança d’aquell acte) mirava el seu germà i somreia amb una angèlica ironia.

La vida en comú tornava a ésser el que havia estat. Tot esdevenia com abans i aviat —pensava ella— Llucià no recordaria ni que havia estat casat amb Adelaida.

En aquest punt, però, Angelina s’equivocava.

El seu germà va reprendre amb aparent facilitat els gestos, els posats, fins les manies del seu temps feliç. Però no pogué pas esborrar el record de la seva muller. No; això sí que no. No passava cap dia sense que un moment o altre, sobretot quan es disposava a gaudir amb més abandó de la seva llibertat reconquerida, li aparegués Adelaida amb el seu posat menyspreador i els seus ulls fredament burletes. I aleshores —no hi podia fer més— sucumbia a una mena de malestar i comprenia vagament que aquella dona —tan antipàtica, tan pretensiosa, tan cursi— li era superior en certa manera i no tenia tota la culpa en el fracàs de llur matrimoni. Una gota de sèver queia en la modesta copa dels seus plaers fàcils i sense perill… Mai més, mai més no tornaria a tenir la deliciosa sabor d’abans. Decididament la vida no es repeteix. Una cosa és ésser solter i una altra molt diferent ésser vidu —vidu d’Adelaida.





CARLES SOLDEVILA i ZUBIBURU (Barcelona, 1892 - 1967). Cursà els seus estudis a la Universitat, d’on sortí llicenciat en Dret. L’any 1916 guanyava per oposició una plaça en els organismes provincials i, durant molts anys, exercí de funcionari. Però la seva autèntica vocació anava per uns altres camins i ja es manifestà en els seus temps d’estudiant: als disset anys ingressava al periodisme i en el seu transcurs aconseguí una envejable notorietat amb el «Full de Dietari», que fou potser la secció més llegida de La Publicitat. Cultivà amb èxit la poesia, però el seduí molt més la prosa literària, escrita amb una elegància i una pulcritud extraordinàries. Després de molt exercitar-se en el conte es llançà a la novel·la, en la qual se significà amb Fanny (1929), que ha estat diverses vegades reeditada, Eva (1931) i la trilogia Els anys tèrbols (Moment musical (1936), Bob és a París (1952) i Papers de família (1960)). Pompeu Crehuet l’inicià al teatre, on ha aconseguit èxits molt notables amb obres com Civilitzats tanmateix (1921), Déu hi ha més que nosaltres (1925), Els milions de l’oncle (1927) o Bola de neu (1927). Les seves obres completes, que inclouen, a més de la producció narrativa i teatral, un gran nombre d’articles i una important quantitat de traduccions, van ser editades en la «Biblioteca Perenne» de l’editorial Selecta, el 1967, any de la seva mort.





Notes


[1] Respecte a l’any de publicació de L’abrandament he constatat en tota la bibliografia consultada una diversitat d’opinions, encara que la preferència de la majoria dels estudiosos és per la data que consigno, és a dir, 1917. Són d’aquest parer: Carme Arnau, Domènec Guansé i Joan Fuster. En canvi, Albert Manent, a Escriptors i editors del noucents, Curial, Barcelona, 1984, i Alan Yates a Una generació sense novel·la?, Ed. 62, Barcelona, 1975, donen una data diferent, la de 1918. Ha solucionat els meus dubtes l’«Advertiment de l’autor» que el mateix Carles Soldevila va publicar com a introducció a les seves Històries barcelonines l’any 1950 i reproduït a Tots els contes, Ed. 62, Barcelona, 1989, on dóna com a bona la data de 1917. [Torna]



[2] Murgades, Josep: «Assaig de revisió del Noucentisme», Els Marges, núm. 7, 1976, p. 39. [Torna]



[3] D’ors, Eugeni: Glosari, Ed. 62/La Caixa, MOLC, Barcelona, 1982, p. 281. [Torna]



[4] Murgades, Josep: «El Noucentisme», dins Rjquer/Comas/Molas: Història de la Literatura Catalana, vol. 9, Ariel, Barcelona, 1987, p. 60. [Torna]



[5] Carner, Josep: Pròleg a L’abrandament, Ed. Catalana, S. A., Barcelona, 1917, p. 42. [Torna]



[6] Citat per Murgades: Història de la Literatura Catalana, vol. 9, p. 68. [Torna]



[7] Sagarra, Josep Maria de: «La por a la novel·la», La Publicitat, 26-4-1925. [Torna]



[8] Riba, Carles: «Una generació sense novel·la», dins Obres Completes, vol. II, Ed. 62, Barcelona, 1965, pp. 314-320. [Torna]



[9] Citat per Yates, Alan: Una generació sense novel·la?, Ed. 62, Barcelona 1975, p. 181. [Torna]



[10] Fuster, Joan: Literatura catalana contemporània, Curial, Barcelona, 1971, p. 244. [Torna]



[11] Badosa, Cristina: Josep Pla, el difícil equilibri entre literatura i política, 1927-1939, Curial, Barcelona, abril, 1994, p. 282. [Torna]



[12] Marfany, Joan Lluís: Aspectes del Modernisme, Curial, Barcelona, 1975, p. 93. [Torna]



[13] Yates, Alan: Ob. cit., p. 113. [Torna]



[14] Auferil, Jaume: «La crisi de la novel·la i el Noucentisme», dins Actes del I Congrés de Llengua i Literatura al Segon Ensenyament, Generalitat de Catalunya, Departament d’Ensenyament, Barcelona, 1983, p. 36. [Torna]



[15] Guansé, Domènec: Pròleg a Carles Soldevila, Obres Completes, Selecta, Barcelona, 1967, p. 15. [Torna]



[16] Pla, Josep: Retrats de passaport, dins Obra completa, vol. XVII, Destino, Barcelona, 1970, p. 251. [Torna]



[17] Arnau, Carme: Pròleg a Valentina, Ed. 62/La Caixa, MOLC, Barcelona, 1982, p. 8. [Torna]



[18] Arnau, Carme: Marginats i integrats en la novel·la catalana (1925-1938), Ed. 62, Barcelona, 1987, p. 89. [Torna]



[19] Ibid., p. 93. [Torna]



[20] Carner, Josep: Ob. cit., p. 39. [Torna]



[21] Carner, Josep: Ob. cit., p. 44. [Torna]



[22] Yates, Alan: Ob. cit., p. 157. [Torna]



[23] Certa crítica anglosaxona arriba a l’extrem de considerar novel·la tot text que ultrapassa 35.000 mots. Veure García, A., i Huerta, J.: Los géneros literarios, sistema e historia, Cátedra, Madrid, 1992, p. 180. [Torna]



[24] Reproduït a Iniciació al conte literari, Els llibres de Glauco, Barcelona, 1987, p. 63. [Torna]



[25] Molas, Joaquim: Citat per Carme Arnau a Riquer/Comas/Molas: Història de la Literatura Catalana, vol. 10, Ariel, Barcelona, 1987, p. 9. [Torna]



[26] Ibid., p. 10. [Torna]



[27] Campillo, Maria: Estudi introductori a El conte de 1911 a 1939, Ed. 62, Barcelona, 1983, p. 13. [Torna]



[28] Murgades, Josep: Història de la Literatura Catalana, vol. 9, p. 68. [Torna]



[29] Carner, J.: Ob. cit., p. 40. [Torna]



[30] Carner, J.: Ob. cit., p. 42. [Torna]



[31] D’Ors, Eugeni: La Ben Plantada, I, VIII, Selecta, Barcelona, 1958, p. 152-161. [Torna]



[32] Carner, J.: Ob. cit., p. 42. [Torna]



[33] Carner, J.: Ob. cit., p. 43. [Torna]



[34] Murgades, J.: «Assaig de revisió…», p. 52. [Torna]



[35] Soldevila, Carles: L’abrandament, p. 53. [Torna]



[36] Soldevila, C.: Ibid., p. 72. [Torna]



[37] Soldevila, C.: Ibid., p. 56. [Torna]



[38] Soldevila, C.: Ibid., p. 87. [Torna]



[39] Soldevila, C.: Ibid., p. 72. [Torna]



[40] Soldevila, C.: Ibid., p. 73. [Torna]



[41] Soldevila, C.: Ibid., p. 59. [Torna]



[42] Bofill i Mates: Citat a El Noucentisme (selecció de textos literaris i crítics), Columna, Barcelona, 1986, p. 56-58. [Torna]



[43] Soldevila, C.: L’abrandament, p. 71. [Torna]



[44] Carner, J.: Ob. cit., p. 43. [Torna]



[45] Soldevila, C.: L’abrandament, p. 51. [Torna]



[46] «L’imperialisme» és un terme que explicita l’intervencionisme cultural i polític de la burgesia amb la finalitat de resoldre de manera pacífica els greus conflictes en què es debatia la societat catalana de l’època i portar-la a allò que aquesta classe dominant considerava necessari per a fer-la progressar sense lesionar els seus propis interessos de classe. [Torna]



[47] Reprodueix fidelment el diàleg dels personatges. Veure Genette, Gérard: Discours de récit, Ed. du Seuil, París, 1983, p. 48-87. [Torna]



[48] Riba, Carles: «L’abrandament, novel·la de Carles Soldevila», a Obra completa, 12, Crítica, I, Ed 62, Clàssics Catalans del segle XX, Barcelona, 1985, p. 100. [Torna]



[49] Guansé, Domènec: Pròleg a Carles Soldevila, Obres completes, p. 15. [Torna]



[50] Guansé, Domènec: Carles Soldevila, Obres completes, p. 15. [Torna]



[51] Soldevila, C.: L’abrandament, p. 95. [Torna]



[52] Pla, Josep: Retrats de passaport…, p. 255. [Torna]



[53] Guansé, Domènec: Ob. cit., p. 16. [Torna]



[54] Soldevila, C.: L’abrandament, p. 63. [Torna]



[55] Soldevila, C.: Ibid., p. 85. [Torna]



[56] Soldevila, C.: Ibid., p. 101. [Torna]



[57] Referència als contes La sospitosa voluntat, Lali i Som rics que acompanyaven la primera edició de L’abrandament. [Torna]





