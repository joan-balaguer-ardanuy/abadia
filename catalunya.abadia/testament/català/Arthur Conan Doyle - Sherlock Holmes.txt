Sherlock Holmes va aparèixer en un total de 60 històries, escrites per Arthur Conan Doyle i publicades entre 1887 i 1927. Les quatre novel·les i els cinc volums d’històries curtes incloses en aquest volum són: Estudi en escarlata (A Study in Scarlet, 1887), El signe dels quatre (The Sing of Four, 1890), Aventures de Sherlock Holmes (The Adventures of Sherlock Holmes, 1892; conté 12 històries), Memòries de Shelock Holmes (The Memoirs of Sherlock Holmes, 1894; conté 11 històries), El retorn de Sherlock Holmes (The Return of Sherlock Holmes, 1905; conté 13 històries), El gos dels Baskerville (The Hound of the Baskervilles, 1902), La vall de la por (The Valley of Fear, 1915), Els darrers aplaudiments (His Last Bow, 1917; conté 8 històries) i Els arxius de Sherlock Holmes (The Case-Book of Sherlock Holmes, 1927; conté 12 històries).





Arthur Conan Doyle





Sherlock Holmes


Obra completa



ePUB v2.0

ePUBCat 25.12.14





Títol original: Sherlock Holmes: The complete canon

Arthur Conan Doyle, 1887-1927

Traducció: Elisenda Franquesa & Jordi Vidal i Tubau & Joan Godó & Sílvia Aymerich

Disseny de portada: RobCole

Edició digital: Raticulina & caaltolo (v1.0)

Segona edició: EpubCat (v2.0)

Digitalització: Raticulina & Josep M.

ePUBCat base r1.3





PRESENTACIÓ


«Somnia sempre i apunta més amunt del que saps que pots aconseguir», deia en William Faulkner. I sense saber-ho, això és el que van fer fa uns tres anys un grup de gent que no es coneixia per començar a donar forma a una comunitat que avui assoleix un somni vagament explicitat: editar mil llibres amb qualitat per fomentar la lectura digital en la nostra llengua.

Perquè mai se’ns hagués acudit que el simple fet de començar a recollir els llibres en català dispersos per Internet ens portaria a plantejar-nos la necessitat d’editar-los amb bona qualitat per tal de permetre als altres gaudir de la lectura sense entrebancs. I que això donaria lloc a una comunitat d’edició col·laborativa on molta gent hi aporta editant, revisant, cercant, traduint, dissenyant, formant, gestionant, maquetant i sobretot, llegint. Un model nou, participatiu i sense ànim de lucre on tothom s’hi dedica en la mesura de les seves possibilitats per permetre a la gent llegir en català sense estar sotmesos a la dinàmica del mercat.

Sabem que aquesta tasca té partidaris i detractors, però en un mercat editorial tan petit com el català —on uns són massa grans i els altres massa petits— pensem que editar uns pocs centenars de llibres cada any ajuda a fomentar la lectura en català i a que la gent conegui autors i gèneres que d’altra manera quedarien enterrats per la gran quantitat de novetats que es publiquen. I sobretot, permet recuperar clàssics, donar a conèixer autors i rescatar obres de culte amb la selecció d’uns editors que són, sobretot, lectors apassionats.

Parlant de nosaltres, avui no és dia d’esmentar ningú en concret però sí d’agrair a cadascuna de les persones que han estat donant forma a aquest projecte l’esforç, la tenacitat i la paciència de fer una tasca silenciosa i complexa amb la única recompensa de saber que d’altres gaudiran d’aquell llibre mercè a la cura amb que s’ha preparat per fer-lo arribar a les mans del lector. Mil llibres i mil gràcies a tots i cadascun de vosaltres!

El nostre número mil és un cas exemplar d’aquesta feina: la primera edició en català, íntegra i digital, de les aventures completes d’en Sherlock Holmes, personatge immortal de Sir Arthur Conan Doyle. Una perla que ara ja és a les vostres mans perquè la gaudiu tranquil·lament com el que és: el fruit d’un treball col·lectiu, des de l’autor que les va crear fa més de cent anys fins al darrer revisor que ha llegit aquest obra abans de compartir-se. Un gran regal de Nadal per celebrar com pertoca que el somni ja és una realitat.

I ara què, us preguntareu? Doncs ens queden moltes idees i moltes coses per fer encara per seguir donant forma a la següent etapa d’aquest somni col·lectiu que ha de seguir aportant al foment de la lectura en català. Com diem, «Llegir ens fa més lliures», i què millor per fer-ho realitat que aconseguir que es llegeixi normalment en la llengua d’un país que sigui com qualsevol altre del món. I sobretot, que aquest projecte tingui espai perquè tu també hi puguis sumar i participar per fer-lo més gran i millor cada dia. Com deia en Thomas Jefferson, «M’agraden més els somnis del futur que la història del passat». T’animes a seguir somniant amb nosaltres?

L’equip d’ePUBCat,

Nadal de 2014





ESTUDI EN ESCARLATA





Títol original: A Study in Scarlet

Arthur Conan Doyle, 1887

Traducció: Elisenda Franquesa, 1984

Edició digital: Raticulina (v1.0)

Digitalització: Raticulina

ePUBCat base r1.3





Sherlock Holmes va fer la seva primera aparició en aquesta novel·la, on el seu autor, Arthur Conan Doyle, va introduir el personatge del doctor Watson, company inseparable del detectiu, en la història d’un doble assassinat.

El relat està estructurat en dues parts. A la primera, dos crims tenen trasbalsats els policies de Scotland Yard, però Sherlock Holmes, aplicant el seu mètode detectiu basat en l’observació de les proves, atrapa l’homicida. A la segona part, el criminal explica els motius de la seva conducta en un apassionant relat ambientat en la conquesta de l’Oest americà per part dels mormons.





PART I





1. El senyor Sherlock Holmes


L’any 1878 vaig obtenir el títol de doctor en Medicina per la Universitat de Londres i vaig anar a Netley a fi de fer el curs reglamentari per esdevenir cirurgià de l’exèrcit. En finalitzar aquests estudis vaig quedar adscrit al cinquè regiment de fusellers de Northumberland com a cirurgià adjunt. En aquells moments el regiment era estacionat a l’Índia i, abans que pogués incorporar-m’hi, esclatà la segona guerra afganesa. En aterrar a Bombai vaig assabentar-me que el meu regiment havia avançat i ja es trobava molt cap a l’interior del país enemic. De totes maneres, i juntament amb molts altres oficials que es trobaven en la mateixa situació que jo, vaig continuar i, finalment, vaig aconseguir d’arribar a Candahar, on vaig trobar el meu regiment, i vaig incorporar-me immediatament a les meves noves funcions.

Per a molts, la campanya acabà amb honors i promoció, però, per a mi, només representà desgràcia i desastres. Em separaren de la meva brigada i m’enviaren als Berkshires, amb els quals vaig servir a la batalla fatal de Maiwand. Em feriren a l’espatlla: una bala de jezail em destrossà l’os i tocà l’artèria subclàvia. Hauria caigut a les mans dels Ghazis assassins si no hagués estat per la devoció i la valentia de Murray, el meu assistent, que em llançà damunt d’un cavall de càrrega i aconseguí de tornar-me sense novetat a les línies britàniques.

Amb dolors terribles i molt dèbil a causa dels llargs infortunis passats, vaig ser traslladat a l’hospital de Peshawen juntament amb molts altres ferits. Aquí em vaig refer i ja havia millorat fins al punt de poder caminar per les sales, i fins i tot de sortir una mica a la galeria, quan vaig enganxar unes febres entèriques, la maledicció de les nostres possessions a l’Índia. Durant mesos no hi hagueren esperances de salvar-me la vida i quan, finalment, vaig tornar en mi i vaig passar a la convalescència, estava tan dèbil i pàl·lid que un consell de metges decidí d’enviar-me a Anglaterra sense perdre ni un sol dia. En conseqüència, em col·locaren en un vaixell que transportava tropes, l’Orontes i un mes després desembarcava al moll de Portsmouth amb la salut arruïnada sense remei, però amb un permís que m’havia concedit un govern paternal per passar els següents nou mesos intentant de millorar-la.

No tenia ni amics ni parents a Anglaterra i, per tant, era lliure com l’aire; bé, almenys tenia tota la llibertat que pot tenir un home amb una renda d’onze xelins i sis penics al dia. En aquestes circumstàncies, no fou gens estrany que em deixés atreure per Londres, aquesta mena de pou mort on van a parar irremissiblement tots els desocupats i tots els ganduls de l’Imperi. Hi vaig passar una temporada allotjat en un hotel privat del Strand, portant una vida incòmoda i sense sentit, i gastant tants diners com tenia amb molta més generositat de la que calia. Tan alarmant arribà a ser l’estat de les meves finances que ben aviat vaig comprendre que, o bé havia d’abandonar la ciutat i viure a pagès en algun lloc perdut del camp, o bé havia de canviar completament el meu estil de vida. Vaig preferir la segona alternativa i vaig començar per prendre la decisió de deixar l’hotel i d’establir-me en algun lloc menys pretensiós i menys car.

El mateix dia que havia arribat a aquesta conclusió, era al Criterion Bar quan algú em tocà l’espatlla; en tombar-me vaig reconèixer el jove Stamford, que havia estat el meu ajudant a Barts. El fet de veure una cara coneguda al bell mig de la gran solitud de Londres resulta realment força agradable per a un home solitari. En aquells dies Stamford no havia estat mai un company especial per a mi, però ara el vaig saludar amb entusiasme i ell, per la seva banda, també semblava molt content de veure’m. Tan gran era la meva alegria que li vaig demanar que dinés amb mi al Holtron, i ens n’hi anàrem plegats amb cabriolé.

—Però, què és el que li ha passat, Watson? —em preguntà obertament mentre trontollàvem pels carrers de Londres, sempre plens de gent—. Està tan prim com un fideu i negre com el carbó.

Li vaig explicar molt per sobre les meves aventures i amb prou feines havia acabat quan arribàrem al nostre destí.

—Pobre diable! —digué amb simpatia després d’haver escoltat les meves desgràcies—. I ara, què fa?

—Busco allotjament —vaig contestar—. Intento esbrinar si és possible d’aconseguir una vivenda còmoda a un preu raonable.

—Quina cosa més estranya! —digué el meu company—, és la segona persona que utilitza avui aquesta expressió parlant amb mi.

—I qui ha estat la primera? —vaig preguntar.

—Un tipus que treballa al laboratori, a l’hospital. Aquest matí es lamentava perquè no trobava ningú amb qui llogar unes habitacions molt agradables que havia trobat i que eren massa cares per a la seva butxaca.

—Caram! —vaig dir—. Si de veritat vol algú per compartir casa i despeses, sóc la persona que necessita. Preferiria tenir un company que no pas estar sol.

Stamford em mirava d’una manera força estranya per damunt del seu got de vi.

—Encara no coneix Sherlock Holmes —digué—. Potser no li agradaria de tenir-lo com a company permanent.

—Per què? Què hi ha en contra d’ell?

—Oh, jo no he dit que hi hagués res en contra d’ell. Té unes idees una mica estranyes; l’entusiasmen algunes branques de la ciència. Pel que jo sé, és una persona com cal.

—Estudiant de medicina, suposo? —vaig dir.

—No; no tinc ni idea de què té intenció de fer. Em sembla que és entès en anatomia i que és un químic de primera; però, pel que sé, mai no ha estudiat medicina d’una manera sistemàtica. Els seus estudis són excèntrics, sense continuïtat ni mètode, però ha acumulat tots uns coneixements poc usuals que deixarien parats els seus professors.

—No li ha preguntat mai a què es vol dedicar? —vaig preguntar.

—No. No és fàcil de fer-lo parlar, encara que és força comunicatiu si li ve bé.

—M’agradaria de conèixer-lo —vaig dir—. Si haig de viure amb algú, preferiria una persona de costums tranquils i inclinada a l’estudi. Encara no estic prou bé per suportar gaire soroll o gaires emocions. De tot això ja en vaig tenir a l’Afganistan quantitat suficient fins al final de la meva existència. Com el podria conèixer, aquest amic seu?

—Segur que és al laboratori —contestà el meu acompanyant—. Tan aviat passa setmanes senceres sense anar-hi, com hi treballa del matí al vespre. Si vol, hi anirem junts després de dinar.

—Ja ho crec! —vaig contestar, i la conversació derivà cap a altres temes.

Mentre anàvem a l’hospital en sortir del Holborn, Stamford m’anava explicant uns quants detalls més del cavaller que em proposava de prendre com a company de casa.

—No m’ha de donar la culpa a mi si no s’entenen —digué—; tot el que sé d’ell ho he anat esbrinant en trobar-me’l ocasionalment al laboratori. És vostè el qui ha proposat aquest arranjament, així que no me’n faci responsable.

—Si no ens entenem serà senzill de separar-nos —vaig contestar—. Em sembla, Stamford —vaig afegir—, que té alguna raó per voler rentar-se les mans pel que fa a aquest assumpte. Té, aquest home, un geni terrible, o què passa? Parli clar! No sigui tan circumspecte!

—No és fàcil d’expressar el que és inexpressable —contestà amb una rialla—. Holmes és una mica massa científic pel meu gust: s’acosta a la insensibilitat. M’és fàcil d’imaginar-me’l fent prendre a un amic un polset de l’últim alcaloide vegetal; no per malvolença, entengui’m, només per esperit d’investigació, a fi de tenir una idea exacta dels efectes. Per ser just, diré que em penso que se’l prendria ell mateix amb la mateixa facilitat. Sembla apassionat pel coneixement exacte i precís.

—Molt bé.

—Sí, però se’n pot fer un gra massa. Quan s’arriba a donar cops amb un bastó als cadàvers a les sales de dissecció, la cosa comença a prendre un caire estrany.

—Donar cops als cadàvers!

—Sí, per comprovar fins a quin punt es poden produir blaus després de la mort. Ho he vist amb els meus ulls.

—I diu que no és estudiant de medicina?

—No. Déu sap quin és l’objecte dels seus estudis. Però ja arribem i més val que jutgi vostè mateix i tregui conclusions pròpies.

Mentre deia això, entràrem en un carreró estret i passàrem per una porteta lateral que donava a una ala del gran hospital. Era un lloc que coneixia molt bé i no vaig necessitar cap guia mentre pujàvem la trista escala de pedra i caminàvem pel llarg passadís amb vistes a una paret emblanquinada i a unes portes d’un gris marronenc. Gairebé al final es bifurcava i un altre passadís baix, amb arcades, donava al laboratori.

Era una habitació grandiosa, amb innombrables ampolles arrenglerades a les parets i escampades per terra. Hi havia unes quantes taules amples i baixes, plenes de retortes, tubs d’assaig i petits llums Bunsen, amb llurs flametes blaves i tremoloses. Només hi havia un estudiant, inclinat damunt una taula llunyana, absort en la seva feina. En sentir les nostres passes, alçà els ulls, mirà al seu voltant i es posà dret d’un bot, amb un crit d’alegria.

—Ho he trobat! Ho he trobat! —cridà dirigint-se al meu company—. He trobat un reactiu que és precipitat per l’hemoglobina i per res més.

Em penso que si hagués descobert una mina d’or les seves faccions no haurien pas pogut demostrar més alegria.

—Doctor Watson, el senyor Sherlock Holmes —digué Stamford en presentar-nos.

—Com està? —digué cordialment, estrenyent-me la mà amb una força que no li hauria pas suposat—. Veig que ha estat a l’Afganistan?

—Com dimonis ho ha sabut? —vaig preguntar, atònit.

—No té importància —digué, deixant anar una rialleta—. Ara es tracta de l’hemoglobina. S’adona de la importància d’aquesta descoberta meva, oi?

—Sens dubte és interessant des del punt de vista químic —vaig contestar—; però, a la pràctica…

—Caram, home, és la descoberta mèdico-legal més pràctica que s’ha fet en molts anys. No veu que ens permet de fer una anàlisi infal·lible de les taques de sang? Vingui aquí!

Estava tan impacient que m’agafà de la màniga i m’estirà cap a la taula on havia estat treballant.

—Agafem una mica de sang fresca —digué, clavant-se un punxó llarg al dit i posant la gota resultant dins d’una pipeta de laboratori—. Ara afegeixo aquesta petita quantitat de sang a un litre d’aigua. Pot veure que la barreja que en resulta té l’aparença d’aigua pura. La proporció de sang no pot pas ser de més d’un a un milió. No dubto, de totes maneres, que podré aconseguir la reacció característica.

Mentre parlava, tirà dins del receptacle uns quants cristalls blancs i després hi afegí unes gotes de líquid transparent. En un instant el contingut prengué un color caoba esmorteït, i una pols marronosa es precipità al fons de la gerra de vidre.

—Ah! —féu, picant de mans i més content que unes pasqües—. Què en pensa ara?

—Sembla una prova molt delicada —vaig dir.

—Preciós! Preciós! L’antiga prova amb guaiacum era barroera, poc segura, igual que l’examen microscòpic de corpuscles de sang. A més a més, aquest examen no té cap valor si les taques ja tenen unes quantes hores. Ara bé, la meva prova sembla que serveix tant si la sang és vella com si és nova. Si aquesta prova ja hagués estat inventada, milers d’homes que es passegen pel món en aquests moments haurien pagat fa molt de temps llurs delictes.

—De veritat? —vaig dir.

—Els casos criminals giren contínuament al voltant d’aquest punt. De vegades es sospita que un home és l’autor d’un crim mesos després que s’hagi comès. S’examina tota la seva roba i s’hi troben taques marronoses. Són taques de sang, de fang, de rovell, de fruita, o de què? És una qüestió que desconcerta els experts. Per què? Perquè fins ara no hi havia cap prova segura. Ara tenim la prova de Sherlock Holmes i ja no hi haurà cap dificultat.

Els ulls li brillaven mentre parlava. Es posà la mà al cor i inclinà el cap com si saludés una imaginària multitud que l’estigués aplaudint.

—Se l’ha de felicitar —vaig dir, molt sorprès del seu entusiasme.

—Hi va haver el cas Von Bischoff, a Frankfurt, l’any passat. Amb tota seguretat l’haurien penjat si aquesta prova hagués existit. I el cas Mason, de Brandford, i el conegut Muller, i Lefèvre de Montpeller i Samson de Nova Orleans. Podria anomenar una vintena de casos en els quals la meva prova hauria pogut ser definitiva.

—Sembla ser un catàleg ambulant del crim —digué Stamford, tot rient—. Podria escriure sobre això. Ja tinc el títol: «Notícies policíaques del passat».

—Podria ser una lectura força interessant, també —digué Sherlock Holmes, posant-se un pegadet damunt de la punxada del dit—. Haig d’anar amb compte —continuà girant-se cap a mi, amb un somriure—, perquè xipollejo molt amb verins.

Estirà la mà mentre parlava i vaig veure que era tota plena de pedacets com aquell, i també descolorida pels àcids forts.

—Hem vingut a parlar de negocis —digué Stamford asseient-se en un tamboret alt, de tres potes, i empenyent-ne un altre cap a mi amb el peu—. Aquest amic meu vol trobar allotjament, i, com que vostè es queixava que no trobava ningú amb qui compartir casa, he pensat que els havia de presentar.

Sherlock Holmes semblà encantat amb la idea.

—He vist unes habitacions a Baker Street —digué—, que ens anirien força bé. Espero que no el molesti l’olor de tabac fort?

—Jo també fumo —vaig contestar.

—Està molt bé. Normalment tinc productes químics pertot i ocasionalment faig experiències: el molestaria, això?

—De cap manera.

—A veure: quins són els meus altres defectes? De vegades estic molt baix i fotut i no obro la boca durant uns quants dies. No pensi que estic de mal humor aleshores. Deixi’m sol i aviat estaré bé. Què m’ha de confessar vostè a mi ara? Més val que dues persones es coneguin tot el dolent l’una de l’altra abans de començar a viure juntes.

Aquest interrogatori em féu riure. Tinc un bulldog petit —vaig dir—. I m’oposo al soroll, perquè tinc els nervis de punta; m’aixeco a hores endimoniades i sóc extremadament gandul. Tinc tota una altra col·lecció de vicis quan estic bé, però, de moment, aquests són els principals.

—Inclou el tocar el violí dins la seva categoria de sorolls? —preguntà amb aire amoïnat.

—Depèn de qui el toca —vaig contestar—. Un violí ben tocat és un regal dels déus: però mal tocat…

—Oh! Està bé —cridà rient alegrement—. Em sembla que podem considerar que la cosa està solucionada. Bé, és clar, si la casa li agrada.

—Quan la veurem?

—Vingui a buscar-me aquí demà a les dotze; hi anirem junts i ho arreglarem tot —contestà.

—Bé doncs, a les dotze en punt —vaig dir, donant-li la mà.

El deixàrem treballant entre els seus productes químics i començàrem a caminar cap al meu hotel.

—I ara que hi penso —vaig preguntar, de sobte, tot parant-me i tombant-me cap a Stamford—. Com dimoni ha sabut que jo venia de l’Afganistan?

El meu acompanyant somrigué de manera enigmàtica.

—Bé, és una peculiaritat que té —digué—. Molta gent voldria saber com s’ho fa per esbrinar les coses.

—Ah! Així que és un misteri? —vaig dir, fregant-me les mans—. És molt interessant. Li agraeixo molt que ens hagi posat en contacte. «L’objecte d’estudi més adient a la humanitat és l’home», ja ho sap.

—Aleshores l’ha d’estudiar a ell —digué Stamford, en prendre comiat de mi—. Ja veurà que es tracta d’un cas complicat. M’hi jugo el que sigui que ell s’assabenta de més coses referents a vostè que no pas vostè d’ell. Passi-ho bé.

—Passi-ho bé —vaig contestar i vaig anar tot passejant cap a l’hotel. Sentia molt d’interès pel meu nou conegut.





2. La ciència de la deducció


Ens trobàrem l’endemà com havíem acordat i visitàrem les habitacions situades al número 221 B de Baker Street, de les quals havíem parlat el dia abans. Es tractava d’un parell de dormitoris còmodes i d’una sala gran i ventilada, moblada alegrement i amb dues grans finestres. Ens van agradar força i tan moderades semblaven les condicions, un cop dividides entre tots dos, que el negoci fou concertat tot seguit i en prenguérem possessió immediatament. Aquell mateix vespre vaig traslladar les meves coses des de l’hotel i Sherlock Holmes em seguí l’endemà amb unes quantes caixes i baguls. Durant un parell de dies estiguérem força ocupats desfent l’equipatge i arreglant la nostra propietat de la millor manera possible. Després, començàrem gradualment a fer vida normal i a acostumar-nos al nou ambient.

Holmes no era certament un home amb qui fos difícil de conviure. Era estrany que estigués llevat després de les deu del vespre i, invariablement, ja havia esmorzat i sortit abans que jo m’aixequés. De vegades es passava el dia al laboratori de química, d’altres a les sales de dissecció, i, ocasionalment, feia llargues passejades que semblaven portar-lo a les zones més baixes de la ciutat. Res no podia esgotar la seva energia quan li agafava el rampell de treballar; però de tant en tant, una mena de reacció s’emparava d’ell i passava dies i dies estirat damunt d’un sofà de la sala, sense pronunciar gairebé ni una sola paraula ni moure un muscle des del matí fins al vespre. En aquestes ocasions li havia vist als ulls una expressió tan distreta, tan buida, que m’hauria estat fàcil d’imaginar que el senyor Holmes era addicte a l’ús d’algun tipus de narcòtic, si no hagués estat per la moderació i la claredat de tota la seva vida, que feien impossible d’imaginar una cosa com aquella.

A mesura que les setmanes passaven creixia l’interès que m’inspirava i també la meva curiositat pel que feia als seus objectius a la vida. Només amb la seva persona i el seu aspecte ja n’hi havia prou per cridar l’atenció de l’observador més distret. Feia una mica més d’un metre vuitanta i era tan prim que encara semblava més alt. Tenia una mirada penetrant, excepte en aquells intervals d’ensopiment dels que ja he parlat, i un nas prim i aguilenc que donava a tota la seva fesomia un aire despert i decidit. El mentó prominent i quadrat era també senyal d’home decidit. A les mans sempre hi portava taques de tinta o de productes químics, però posseïa un tacte extraordinàriament delicat, tal com sovint vaig tenir ocasió d’observar en veure’l manipular els seus fràgils instruments.

El lector té perfecte dret a pensar que sóc un manefla inveterat en veure’m confessar fins a quin punt aquell home estimulava la meva curiositat i amb quanta freqüència em vaig escarrassar a travessar la reserva que mantenia, sobretot, pel que feia a la seva persona. De totes maneres i abans que es pronunciï, prego al lector que recordi com era de buida i sense sentit la meva vida i que hi havia ben poques coses que em cridessin l’atenció. La salut m’impedia de sortir a no ser que el temps fos excepcionalment bo, i no tenia amics que em vinguessin a visitar, trencant d’aquesta manera la monotonia de la meva existència quotidiana. En aquestes circumstàncies, vaig acceptar il·lusionadament el petit misteri que envoltava el meu company i vaig passar molt de temps esforçant-me per desembrollar-lo.

No estudiava medicina. Ell mateix, en contestar una pregunta meva, confirmà el que Stamford pensava d’aquest assumpte. Tampoc no semblava haver fet cap curs que el capacités per a l’obtenció d’un grau en ciències o qualsevol altra cosa que li pogués donar entrada en el món del saber. Tanmateix el seu entusiasme envers determinats estudis era notable i, dins d’uns límits excèntrics, els seus coneixements eren tan extraordinàriament amplis i minuciosos que les seves observacions em deixaven ben parat. No hi ha dubte que ningú no treballaria tant ni adquiriria una informació tan precisa sense tenir una finalitat ben definida. La gent que llegeix de qualsevol manera no acostuma a destacar per l’exactitud del seu saber. Ningú no carrega la seva ment amb assumptes sense importància llevat que tingui alguna bona raó per a fer-ho.

La seva ignorància era tan notable com els seus coneixements. Pel que feia a la literatura, la filosofia i la política contemporànies, semblava no saber-ne gairebé res. En anomenar jo Thomas Carlyle, em preguntà amb la més gran ingenuïtat qui era i què havia fet. La meva sorpresa arribà al punt culminant, però, quan vaig descobrir, de manera casual, que desconeixia la teoria de Copèrnic i la composició del sistema solar. Que un ésser humà civilitzat d’aquest segle dinou no sabés que la terra es mou al voltant del sol em semblava un fet tan extraordinari que em costava de comprendre-ho.

—Sembla que s’ha quedat parat —digué, somrient en veure la meva cara de sorpresa—. Ara que ho sé, faré tot el possible per oblidar-ho.

—Oblidar-ho!

—Miri —explicà—, considero que, originalment, el nostre cervell és com una petita habitació buida que hem d’anar omplint amb tants mobles com vulguem. Un ximple arreplega tot el que va trobant sense ordre ni concert, de manera que els coneixements que li podrien ser útils ja no hi caben o, en el millor dels casos, estan apilotats i barrejats amb moltes altres coses, i li és realment difícil de separar-los i d’utilitzar-los. El treballador especialitzat va molt amb compte a l’hora de posar coses a l’habitació que és el seu cervell. No hi tindrà res fora de les eines que el puguin ajudar a fer la seva feina, però, d’això sí, d’això en tindrà un gran assortiment i, a més a més, posades en l’ordre més perfecte. És un error pensar que aquesta petita habitació té parets elàstiques i que pot eixamplar-se sense límits. Depèn de cada cas, però arriba un moment en què per cada coneixement que s’adquireix s’oblida alguna cosa ja sabuda; és molt important, doncs, de vigilar que cap fet inútil no empenyi cap a fora els coneixements útils.

—Però el sistema solar! —vaig protestar.

—I a mi què m’interessa això? —m’interrompé amb impaciència—. Diu que girem al voltant del sol. Si ens moguéssim al voltant de la lluna no canviaria pas res, ni per a mi, ni per al meu treball.

Estava a punt de preguntar-li quin podia ser aquell treball, però alguna cosa en el seu gest m’indicà que la pregunta no seria oportuna. Vaig reflexionar tanmateix sobre la nostra curta conversació i vaig fer un esforç per treure’n les pròpies conclusions. Havia dit que no estava disposat a adquirir cap coneixement que no tingués relació amb el seu objectiu. En conseqüència, la ciència que posseïa era del tipus que li havia de ser útil. Vaig enumerar mentalment tots els diversos punts sobre els quals m’havia demostrat que estava excepcionalment ben informat. Fins i tot vaig agafar un llapis i els vaig apuntar. No vaig poder aguantar-me el riure en veure el document que havia elaborat:

Senyor Sherlock Holmes: les seves limitacions

1. Coneixements de literatura: zero.

2. Coneixements de filosofia: zero.

3. Coneixements d’astronomia: zero.

4. Coneixements de política: febles.

5. Coneixements de botànica: variables. Bé en belladona, opi i verins. No sap res de jardineria pràctica.

6. Coneixements de geologia: pràctics però limitats. Distingeix d’un cop d’ull els diferents tipus de terres. En tornar de les seves caminades m’ha ensenyat els esquitxos que li havien caigut als pantalons i, pel color i la consistència, m’ha dit de quina part de Londres eren.

7. Coneixements de química: profunds.

8. Coneixements d’anatomia: exactes però poc sistemàtics.

9. Coneixements de literatura sensacionalista: immensos. Sembla saber tots els detalls de cadascun dels horrors comesos al llarg d’aquest segle.

10. Toca bé el violí.

11. És un expert lluitador de bastó, boxejador i espadatxí.

12. Té bons coneixements pràctics de les lleis angleses.



En arribar a aquest punt de la meva llista, la vaig llançar al foc, desesperat.

—Si almenys, relacionant totes aquestes coses, descobrís una vocació o professió per a la qual caiguessin totes, potser podria saber què és el que vol fer —vaig pensar—. Tant se val que abandoni la temptativa ara mateix.

Veig que ja he parlat de la seva habilitat amb el violí. Era força notable, però tan excèntrica com tots els seus altres assoliments. Sabia que era capaç de tocar peces, i peces difícils, perquè, en demanar-li-ho, havia tocat per a mi lieder de Mendelssohn i d’altres que m’agradaven. Però, per la seva pròpia iniciativa tocava ben poques vegades. Alguns vespres s’escarxofava a la butaca, tancava els ulls i rascava distretament, a la lleugera, el violí que tenia damunt dels genolls. De vegades els acords eren sonors i tristos. Ocasionalment eren fantàstics i alegres. Era clar que reflectien els pensaments que el posseïen, però no vaig poder determinar si la música ajudava aquests pensaments o si només era el resultat d’un caprici o d’una quimera. Hauria pogut rebel·lar-me contra aquests solos exasperants si no hagués estat pel fet que, generalment, acabava tocant en successió ràpida tota una sèrie de les meves músiques preferides, com si volgués compensar-me per haver posat a prova la meva paciència.

Durant la primera setmana, aproximadament, no tinguérem visitants i havia començat a pensar que el meu company era un home amb tan pocs amics com jo. Aviat, però, vaig veure que tenia moltes coneixences que pertanyien a les més diverses classes socials. Hi havia un xicot groguenc, d’ulls foscos, amb cara de rata, que em presentaren com el senyor Lestrade, i que vingué tres o quatre vegades en una sola setmana. Un matí vingué una noia, ben vestida, i es quedà mitja hora o una mica més. Aquella mateixa tarda vingué un visitant de cap gris, tot tronat, que semblava un quincallaire jueu i que em féu l’efecte que estava molt excitat; el seguia una dona gran i mal vestida. En una altra ocasió un senyor gran, de cabells blancs, tingué una entrevista amb el meu company; i una altra vegada vingué un mosso d’estació amb uniforme de vellut. Quan qualsevol d’aquests individus estranys apareixia, Sherlock Holmes em demanava que li deixés la sala i jo em retirava a la meva habitació. Sempre em demanava perdó per molestar-me d’aquella manera.

—He d’utilitzar aquesta sala per negocis —deia—, i aquesta gent són clients meus.

Tornava a tenir ocasió de fer-li una pregunta directa i la meva delicadesa em tornava a impedir de forçar un altre home a confiar en mi. Vaig pensar aleshores que havia de tenir una raó molt forta per a no parlar-ne, però ben aviat em demostrà que no era així en posar-se a parlar de l’assumpte sense que jo li ho demanés.

Era el 4 de març, ho recordo força bé. Em vaig llevar una mica més aviat que de costum i vaig veure que Sherlock Holmes encara no havia acabat d’esmorzar. La dispesera estava tan acostumada que m’aixequés tard que no havia parat la taula per a mi, no m’havia preparat el cafè. Amb el mal humor i la petulància poc raonables de la humanitat, vaig tocar la campaneta notificant, de manera brusca, que estava preparat per a esmorzar. Aleshores vaig agafar una revista de la taula i vaig intentar de fer passar el temps fullejant-la, mentre Sherlock Holmes mastegava silenciosament una torrada. L’encapçalament d’un dels articles estava subratllat amb llapis i, com és natural, vaig començar a llegir-lo.

Tenia un títol força ambiciós: El llibre de la vida i volia demostrar la quantitat de coses que un home observador podria aprendre mitjançant l’observació sistemàtica de tot el que se li presentés al davant. Em sorprengué perquè era una admirable barreja d’intel·ligència i d’absurd. El raonament era exacte i intens, però les deduccions em semblaven rebuscades i exagerades. L’escriptor afirmava que li era possible de penetrar els pensaments més íntims d’una persona per una simple expressió momentània, pel moviment d’un muscle o per una mirada. Afirmava que era impossible d’enganyar una persona iniciada en l’observació i l’anàlisi. Les seves conclusions eren tan infal·libles com moltes proposicions d’Euclides. Els resultats als quals arribava eren tan sorprenents per als no iniciats que l’haurien pogut considerar un nigromant, almenys fins que s’assabentessin del procés a través del qual havia arribat a aquelles conclusions.

«A partir d’una gota d’aigua —deia l’autor—, un lògic seria capaç d’inferir la possibilitat d’un Atlàntic o d’un Niàgara sense haver-los vist o haver-ne sentit a parlar mai. Tota la vida és una gran cadena, la natura de la qual se’ns revela en veure’n una sola anella. Com totes les altres arts, la ciència de la deducció i de l’anàlisi només pot ser adquirida mitjançant un estudi llarg i pacient, però la vida no és prou llarga per a permetre que un mortal la domini a la perfecció. Abans de parar atenció a aquells aspectes morals i mentals del tema que presenten les dificultats més grans, el curiós ha de començar per dominar problemes més elementals. En conèixer un altre mortal, ha de poder, d’un cop d’ull, endevinar la història d’aquella persona i l’ofici o la professió a la qual es dedica. Aquest exercici pot semblar pueril, però aguditza les facultats d’observació i ens ensenya on mirar i què buscar. Les ungles, les mànigues, les botes, els genolls dels pantalons, les durícies que hi pugui haver a l’índex i al polze, l’expressió, els punys de la camisa, cadascun d’aquests detalls revela la professió d’un home. És gairebé inconcebible que tots junts no puguin ajudar l’estudiós competent».

—Quines bestieses més inefables! —vaig dir, llançant la revista sobre la taula—; no he llegit tantes ximpleries juntes en tota la meva vida!

—Què és? —preguntà Sherlock Holmes.

—Aquest article —vaig dir, assenyalant-lo amb la cullereta mentre m’asseia per esmorzar—. Veig que l’ha llegit perquè l’ha subratllat. No dic que no estigui ben escrit. Però m’indigna. És evident que es tracta de la teoria d’un gandul de butaca que desenvolupa totes aquestes hàbils paradoxes en la solitud del seu estudi. No és pràctic. M’agradaria de veure’l dins d’un vagó de tercera del metro i preguntar-li aleshores les professions dels altres viatgers. M’hi jugaria el que volgués que seria incapaç d’endevinar-les!

—Perdria els diners —digué Sherlock Holmes amb molta calma—. I pel que fa a l’article, sóc jo qui l’he escrit.

—Vostè!

—Sí; tinc facilitat per a l’observació i la deducció. Les teories que he exposat a l’article i que li semblen tan quimèriques són, en realitat, extremadament pràctiques, tan pràctiques que em serveixen per guanyar-me la vida.

—Però, com? —vaig preguntar, involuntàriament.

—Bé, tinc un negoci propi. Suposo que sóc únic en el món. Sóc detectiu assessor, no sé si sap el que vull dir. Aquí, a Londres, tenim molts detectius de l’Estat i molts de privats. Quan tenen problemes i no se’n surten, em consulten i aconsegueixo de posar-los sobre la bona pista. Em presenten les proves que tenen i normalment sóc capaç d’orientar-los amb l’ajut dels meus coneixements de la història delictiva. Hi ha una forta similitud entre tots els delictes i quan es coneixen totes les dades referents a un miler de casos, és molt estrany que no es pugui solucionar el que fa el número mil u. Lestrade és un detectiu prou conegut. No fa gaire que em va venir a veure perquè s’encarregava d’un cas de falsificació i no sabia sortir-se’n.

—I els altres?

—La majoria me’ls envien les agències d’investigació privades. Sempre gent amb problemes d’alguna mena i que necessita orientació. Escolto la seva història i els dic què en penso. Després cobro els meus honoraris.

—M’està dient que, sense sortir de la seva habitació, pot desembullar un embolic que d’altres no poden resoldre, tot i haver-ne vist els detalls amb llurs propis ulls?

—Exactament. Tinc una mena d’intuïció en aquest sentit. De tant en tant sorgeix un cas que és una mica més complicat. Aleshores haig de bellugar-me i veure les coses per mi mateix. Miri, tinc uns coneixements especials que aplico al problema i que faciliten força les coses. Aquestes regles de deducció exposades a l’article i que mereixen el seu despreci són, per a mi, d’un valor inestimable a la pràctica. Per a mi, l’observació és una cosa natural, ho faig sense adonar-me’n. Vostè semblava sorprès en dir-li jo, quan ens vam conèixer, que havia estat a l’Afganistan.

—Segur que li ho havien dit.

—Res d’això. Jo sabia que vostè venia de l’Afganistan. Seguint un costum adquirit fa molt de temps, el meu pensament va anar tan de pressa que vaig arribar a una conclusió sense adonar-me dels passos intermedis. Però aquests passos havien existit. El curs del meu raonament va ésser el següent: aquí hi ha un senyor del tipus metge però d’aspecte militar. Evidentment, un metge de l’exèrcit. Acaba d’arribar dels tròpics, ja que té la cara bruna i no és el to natural de la seva pell perquè té els cabells clars. Té la cara desmillorada, senyal que ha passat privacions i malalties. Ha estat ferit al braç esquerre. El té una mica encarcarat i el mou d’una manera poc natural. A quin lloc dels tròpics un metge anglès podia haver passat tantes privacions i haver estat ferit? A l’Afganistan, és clar. Tot aquest raonament no va durar ni un segon. Li vaig dir aleshores que vostè venia de l’Afganistan i es va quedar parat.

—Tal com ho explica resulta senzill —vaig dir amb un somriure—. Em recorda Dupin, d’Edgar Allan Poe. No tenia idea que fora dels llibres existissin tipus com aquests.

—Segur que pensa que em fa feliç en comparar-me a Dupin —digué—. Però, al meu entendre, Dupin era un individu molt inferior. Aquell estratagema seu d’interrompre els pensaments dels seus amics amb una observació oportuna després d’un quart d’hora de silenci és realment molt espectacular i superficial. Tenia una mena d’intuïció analítica, això sí; però no era de cap manera un fenomen, com Poe semblava pensar.

—Ha llegit les obres de Gaboriau? —vaig preguntar—. S’acosta a la idea que vostè té d’un detectiu?

Sherlock Holmes arrufà el nas sarcàsticament.

—Lecoq era un miserable matusser! —digué, enfadat—; només tenia una cosa bona: la seva energia. Aquell llibre em va fer posar malalt de veritat. La qüestió era com identificar un presoner desconegut. Jo ho hauria fet en vint-i-quatre hores. Lecoq va tardar sis setmanes. Se’l podria convertir en llibre de text per a detectius; hi aprendrien tot el que han d’evitar.

Em vaig sentir bastant irritat en veure dos personatges que jo havia admirat tractats d’aquella manera tan desdenyosa. Vaig anar cap a la finestra i em vaig posar a mirar el carrer, que estava força animat.

—Aquest tipus pot ésser molt intel·ligent —vaig pensar—; però és realment molt vanitós.

—No hi ha delictes ni delinqüents avui en dia —digué, amb to de queixa—. De què serveix tenir talent en la nostra professió? Sé que tinc condicions que em podrien fer famós. Ni existeix ni ha existit mai ningú que hagi aplicat tants estudis i tant talent natural a la investigació dels delictes com jo. I quin és el resultat? No hi ha cap crim per detectar, com a màxim alguna vilesa desmanyotada amb un motiu tan diàfan que fins i tot un funcionari de Scotland Yard la pot resoldre.

Encara em sentia molest per la seva manera de parlar, tan pretensiosa. Em semblà més oportú de canviar de tema.

—M’agradaria de saber el que busca aquell tipus —vaig dir, assenyalant un individu robust, vestit de paisà que baixava per l’altra vorera del carrer, mirant ansiosament els números de les cases. Portava un gran sobre blau a la mà i era clar que era portador d’un missatge.

—Es refereix al sergent de marina retirat? —preguntà Sherlock Holmes.

—Torna-hi! —vaig pensar—. Sap que no puc verificar el que diu.

Acabava de pensar això quan l’home que observàvem veié el número de la nostra casa i travessà el carrer corrent. Sentírem un truc fort, una veu profunda a baix i uns passos lents i pesants que pujaven l’escala.

—Per al senyor Sherlock Holmes —digué l’home entrant a l’habitació i donant la carta al meu amic.

Veu’s ací l’ocasió de fer-li perdre l’orgull. Poc s’ho pensava quan deixà anar aquella observació casual.

—Permeti que li faci una pregunta —vaig dir de la manera més suau i amable—, quina és la seva feina?

—Conserge, senyor —digué, malhumorat—. Sense uniforme per reformes.

—I abans? —vaig preguntar, llançant una mirada lleugerament maliciosa al meu company.

—Sergent, senyor, Reial Infanteria Lleugera de Marina, senyor. No hi ha resposta? Molt bé, senyor!

Picà de talons a terra, saludà militarment i se n’anà.





3. El misteri de Lauriston Gardens


Confesso que vaig quedar esparverat davant d’aquesta nova prova de la naturalesa pràctica de les teories del meu company. El meu respecte envers la seva capacitat d’anàlisi augmentà extraordinàriament. Tot i això encara em quedava alguna vaga sospita que tot plegat era un episodi arranjat d’antuvi, preparat per enlluernar-me, encara que no m’era possible d’imaginar quina raó podia tenir per voler enganyar-me. Quan el vaig mirar, havia acabat de llegir la nota i ja tenia als ulls aquella expressió absorta i apagada que demostra abstracció mental.

—Com dimoni ho ha deduït? —vaig preguntar.

—Deduït què? —digué, de mala gana.

—Home, que era un sergent de la marina retirat.

—No tinc temps per a tonteries! —contestà bruscament; després somrigué—. Perdoni la meva grolleria. Ha trencat el fil dels meus pensaments; però potser més val així. De veritat no ha estat capaç de veure que aquell home havia estat sergent de la marina?

—No, realment no.

—Era més senzill de veure-ho que d’explicar com ho sé. Si li demanessin que demostrés que dos i dos són quatre, és molt possible que li fos difícil, i tanmateix n’està ben segur. Fins i tot des d’aquesta banda del carrer vaig veure que aquell tipus portava una gran àncora tatuada al dors de la mà. Allò suggeria la mar. Caminava de manera militar i portava patilles de reglament. Ja tenim la marina. Tenia un cert orgull i uns aires de comandament. Estic segur que es va fixar que caminava amb el cap alt i també que va veure com movia el bastó. Tenia cara d’home assenyat, respectable, de mitjana edat; tot això em va fer pensar que havia estat sergent.

—Meravellós! —vaig proferir.

—Elemental —digué Holmes, encara que em féu l’efecte, per la seva expressió, que la meva evident sorpresa i admiració li agradaven força—. No fa gaire que he dit que no hi havia delinqüents ni criminals avui en dia. Em sembla que estava en un error. Miri! —i m’ensenyà la nota que el conserge havia portat.

—Caram! —vaig dir quan la vaig haver llegit—. És terrible!

—Sembla apartar-se una mica del que és normal —digué amb tranquil·litat—. Li fa res de llegir-me-la en veu alta?

Aquesta és la carta que li vaig llegir:

«Apreciat senyor Sherlock Holmes:

Hi ha hagut un mal assumpte aquesta nit al número 3 dels Jardins Lauriston, no massa lluny de Brixton Road. El policia que feia la ronda hi veié una llum a les dues de la matinada, més o menys, i, com que la casa era buida, sospità que alguna cosa no anava prou bé. Trobà la porta oberta i a l’habitació del davant, on no hi havia cap moble, descobrí el cos d’un home, ben vestit, que portava a la butxaca targes amb el nom d’Enoch i Drebber, Cleveland, Ohio, USA. No hi havia hagut robatori, ni hi havia tampoc cap evidència de com l’home havia trobat la mort. Hi ha senyals de sang a l’habitació però cap ferida al cos. No sabem com entrà a la casa buida; de fet, tot és un misteri. Si pot deixar-se caure per la casa a qualsevol hora abans de les dotze, m’hi trobarà. Ho he deixat tot in stato quo fins que vostè em digui alguna cosa. Si no pot venir, li faré arribar els detalls complets i li agrairé molt que em doni la seva opinió.

El saludo atentament,

T. Gregson».



—Gregson és el més llest de tota la gent de Scotland Yard —digué el meu amic—; ell i Lestrade són el bo i millor d’una trepa ben dolenta! Tots dos són ràpids i enèrgics, però convencionals, escandalosament convencionals i no es poden veure ni en pintura. Es tenen tanta gelosia com dues belleses professionals. Serà divertit aquest cas si tots dos hi treballen.

Em sorprenia la tranquil·litat amb la qual parlava.

—Però, no s’ha de perdre ni un instant —vaig dir cridant—; li demano un cotxe?

—No sé si hi aniré. Sóc el tipus més incurablement gandul sota la capa del cel. Bé, això quan em ve el rampell, perquè, de vegades, puc ser força actiu.

—Però si és l’oportunitat que estava esperant!

—Estimat amic —digué—, i a mi què m’importa? Suposant que resolgués l’assumpte, pot estar ben segur que Gregson, Lestrade i companyia s’endurien tot el mèrit. Això passa quan s’és un personatge no oficial.

—Però li demana que l’ajudi…

—Sí. Sap que sóc superior a ell i m’ho confessa; però es tallaria la llengua abans d’admetre-ho davant d’una tercera persona. Ara, que hi podríem anar i donar un cop d’ull. Ho resoldré a la meva manera. Si més no, em faré un bon tip de riure a la seva esquena. Anem-hi!

Agafà l’abric i s’afanyà d’una manera tan frenètica que era evident que un rampell enèrgic havia desbancat l’accés d’apatia.

—Agafi el barret —digué.

—Vol que vingui?

—Sí, si no té res millor a fer.

Un minut més tard érem dins d’un cotxe i anàvem cap a Brixton Road a tota velocitat.

Era un matí de boira i tot ennuvolat, i un vel marronenc s’escampava pel damunt de les teulades de les cases i semblava reflectir els carrers enfangats de sota. El meu company estava del millor humor i no parava de parlar dels violins de Cremona i de la diferència entre un Stradivarius i un Amati. Jo callava perquè el temps gris i el trist assumpte que ens ocupava em deprimien força.

—Sembla que no pensa gaire en el cas que té entre mans —vaig dir finalment, interrompent les disquisicions musicals de Holmes.

—Encara no tenim dades —contestà—. És un error capital teoritzar abans de tenir l’evidència. Predisposa al judici.

—Aviat tindrà les dades —vaig dir, assenyalant amb el dit—. Ja som a Brixton Road i aquella és la casa, si no m’equivoco.

—Sí senyor. Pari, cotxer, pari!

Érem a uns cent metres de la casa però volgué baixar i acabàrem el viatge a peu.

El número 3 de Lauriston Gardens tenia un aspecte sinistre i amenaçador. Era una de les quatre cases una mica apartades del carrer; dues eren ocupades i les altres dues buides. Les buides tenien tres rengleres de finestres malencòniques, buides, fosques i tristes. Aquí i allà, uns cartells, «per llogar», havien format una mena de cascades damunt dels vidres bruts. Un jardinet, on una erupció de plantes malaltisses creixia pertot arreu, separava cadascuna d’aquestes cases del carrer, i era travessat per un caminet estret, d’un color groguenc i que semblava ser fet d’una barreja d’argila i grava. Tot el lloc era ple de fang a causa de la pluja que havia caigut durant la nit. El jardí era envoltat d’una paret de totxo d’uns noranta centímetres d’alçada amb un reixat de fusta a dalt. Un policia robust s’hi recolzava, rodejat d’un grupet de ganduls que estiraven el coll i s’esforçaven en va per tal d’aconseguir veure alguna cosa del que succeïa a l’interior.

M’havia imaginat que Sherlock Holmes entraria immediatament a la casa i que es llançaria de cap a l’estudi del misteri. Res no semblava més lluny de la seva intenció. Amb uns aires d’indiferència que en aquelles circumstàncies em semblaren propers a l’afectació, es passejà amunt i avall del carrer i mirà distretament el terra, el cel, les cases de davant i els reixats. Després d’aquesta inspecció començà a caminar a poc a poc pel caminet o, més ben dit, per l’herba que creixia al costat del caminet, amb els ulls clavats a terra. Es parà dues vegades. Un moment, vaig veure que somreia i deixà anar una exclamació de satisfacció. Hi havia molts senyals de passos damunt de l’argila humida; però, com que la policia havia anat i vingut per allà tota l’estona, no m’era possible d’endevinar com el meu company podia esperar treure’n alguna informació. Després de les proves extraordinàries que m’havia donat de la rapidesa de les seves facultats de percepció, no tenia cap dubte que Sherlock Holmes seria capaç de veure moltes coses que a mi se m’escapaven.

A la porta de la casa ens rebé un home alt, de cara pàl·lida, molt ros, amb una llibreteta a la mà, que féu un salt endavant i estrenyé la mà del meu company amb efusió.

—Realment ha estat molt amable de venir —digué—. He fet que no toquessin res.

—Excepte això —contestà el meu amic assenyalant el caminet—. Si un ramat de búfals hagués passat per aquí, no haurien pas pogut fer més destrosses. Ara, que estic segur que Gregson ha tret les seves pròpies conclusions, abans de permetre això.

—He tingut tanta feina dins de la casa… —digué el detectiu evasivament—. El meu col·lega, el senyor Lestrade, és aquí i m’he refiat d’ell perquè vigilés aquí fora.

Holmes em mirà i aixecà les celles irònicament.

—Amb dos homes com vostè i Lestrade treballant en aquest assumpte, em sembla que un tercer ho tindrà molt difícil per descobrir alguna cosa nova —digué.

Gregson es fregava les mans, satisfet d’ell mateix.

—Em penso que hem fet tot el que es podia fer —contestà—. Ara bé, és un cas estrany, i sé que a vostè li agraden aquestes coses.

—No ha vingut en cotxe? —preguntà Sherlock Holmes.

—No, senyor.

—I Lestrade tampoc?

—No, senyor.

—Aleshores, entrem a veure l’habitació.

I, amb aquesta frase fora de lloc, entrà a la casa, seguit per Gregson, que feia cara d’haver-se quedat ben parat.

Un passadís curt, sense empostissar, portava a la cuina i a les altres habitacions del servei. Hi havia dues portes, una a la dreta i una a l’esquerra. Era clar que una d’aquelles portes no havia estat oberta des de feia moltes setmanes. L’altra era la del menjador, que era l’habitació on el misteriós assumpte havia succeït. Holmes hi entrà i el vaig seguir amb el cor encongit per aquell sentiment d’intimidació que inspira la presència de la mort.

Era una habitació gran i quadrada, que semblava encara més grossa perquè no hi havia absolutament cap moble.

Un paper flamejant, de molt mal gust, adornava les parets; hi havia taques de verdet i, pertot arreu, en penjaven tires que s’havien desenganxat, deixant veure l’enguixat grogós de sota. Davant de la porta hi havia una llar de foc aparatosa, amb un relleix de marbre blanc d’imitació. A una de les puntes hi havia un bocí d’espelma vermella. L’única finestra era tan bruta que la llum que entrava era confosa i incerta, i donava a tot el conjunt un to grisós i esmorteït, augmentat per l’espessa capa de pols que recobria tota la sala.

Tots aquests detalls els vaig observar més tard. En aquells moments la meva atenció estava concentrada en la figura única, macabra, immòbil, de mirada perduda, que era estirada a terra, de cara al sostre descolorit. Es tractava d’un home d’uns quaranta-tres o quaranta-quatre anys, d’estatura mitjana, ample d’espatlles, amb cabells negres arrissats i barba de tres o quatre dies. Portava una armilla i una levita de teixit negre i gruixut, pantalons de color clar i coll i punys immaculats. Un barret de copa, en bon estat i ben raspallat, era a terra, al seu costat. Aquell home tenia els punys tancats i els braços estirats, com si hagués volgut agafar alguna cosa, i les cames entrellaçades, com si la seva lluita per sobreviure hagués estat penosa.

No havia vist mai unes faccions humanes amb una expressió d’horror i gairebé diria que d’odi, com la que tenia la cara d’aquell home. Aquella maligna i terrible contorsió, juntament amb un front baix, un nas camús i una mandíbula prominent, donaven al mort un aspecte simiesc augmentat encara més per la postura cargolada i no gens natural del cadàver. He vist moltes maneres de morir però mai no n’havia vista cap amb un aspecte més espantós que la que vaig veure en aquella sala fosca i bruta, que donava a una de les artèries més importants del Londres suburbà.

Lestrade, tan prim i igual que una fura, com sempre, era a la vora de la porta i ens saludà, a mi i al meu company.

—Aquest cas causarà commoció, senyor —digué—. Supera tot el que he vist fins ara i ja no sóc un nen.

—No hi ha cap indici? —digué Gregson.

—Cap ni un —contestà Lestrade, entrant de sobte a la nostra conversació.

Sherlock Holmes s’acostà al cos, s’agenollà i l’examinà atentament.

—Està segur que no hi ha cap ferida? —preguntà, assenyalant els nombrosos esquitxos i taques de sang que hi havia pertot arreu.

—Positiu —digueren ambdós detectius.

—Aleshores, és evident que aquesta sang pertany a un segon individu. Probablement a l’assassí, si s’ha comès un assassinat. Em recorda les circumstàncies que rodejaren la mort de Van Jansen a Utrecht. Recorda el cas, Gregson?

—No, senyor.

—Llegeixi’l, li ho dic de veritat, faci-ho. No hi ha res nou sota el sol. Totes les coses que succeeixen ja han succeït abans.

Mentre parlava, els seus dits lleugers volaven per aquí, per allà i pertot arreu, prement, descordant, examinant; tenia als ulls la mateixa expressió llunyana que jo ja havia observat altres vegades. L’examen fou tan ràpid que hauria estat difícil d’adonar-se de l’exactitud minuciosa amb la qual es dugué a terme. Finalment Sherlock Holmes olorà els llavis del mort i mirà després les soles de les botes de xarol.

—No l’han mogut gens? —preguntà.

—Tan sols el que ha calgut per a l’examen.

—Ja el poden portar al dipòsit de cadàvers —digué—. Ja no en podem esbrinar res més.

Gregson tenia una llitera i quatre homes preparats. Els cridà, entraren a l’habitació i s’emportaren el cos. Quan l’aixecaren, es sentí un anell que queia i rodava per terra. Lestrade l’agafà i el mirà desconcertat.

—Aquí hi ha hagut una dona —digué—. És l’anell de casament d’una dona.

Mentre parlava tenia l’anell al palmell de la mà i tots ens agrupàrem al seu voltant per veure’l. Sens dubte aquell anell havia adornat, en un moment donat, el dit d’una núvia.

—Això complica les coses —digué Gregson—. I ja n’eren prou de complicades!

—Està segur que no les simplifica? —observà Holmes—. Per molt que ens el mirem, no en traurem res més. Què li han trobat a les butxaques?

—Tot és aquí —digué Gregson, assenyalant una pila d’objectes que hi havia al damunt d’un dels primers esglaons de l’escala—. Un rellotge d’or, número 97.163 de Barraud, de Londres. Una cadena de rellotge, d’or, tipus Príncep Albert, molt sòlida i pesant. Un anell d’or amb emblema francmaçó. Una agulla d’or: cap de bulldog, amb robins als ulls. Caixa de targetes, de pell de Rússia, amb targetes d’Enoch J. Drebber, de Cleveland, la qual cosa es correspon amb les inicials E.J.D. de la roba interior. Cap moneder, però uns quants diners, set lliures i tretze xelins. Una edició de butxaca del Decameró de Boccaccio, amb el nom de Joseph Stangerson al full de guarda. Dues cartes: l’una adreçada a E. J. Drebber i l’altra a Joseph Stangerson.

—A quina adreça?

—American Exchange, Strand: per guardar fins que la reclamin. Totes dues són de la companyia naval Guion i es refereixen a la sortida de Liverpool dels seus vaixells. Està clar que aquest desgraciat era a punt de tornar a Nova York.

—Ha demanat informació referent a aquest tal Stangerson?

—Ho vaig fer de seguida, senyor —digué Gregson—. Vaig fer enviar anuncis a tots els diaris i un dels meus homes ha anat a l’American Exchange, però encara no ha tornat.

—Ha demanat informació a Cleveland?

—Hi hem telegrafiat aquest matí.

—Com ha redactat la demanda d’informació?

—M’he limitat a detallar les circumstàncies i a dir que agrairíem qualsevol informació que ens pogués ajudar.

—No ha demanat detalls sobre algun punt que li semblés crucial?

—He preguntat per Stangerson.

—I res més? No hi ha cap circumstància que pugui ser el centre al voltant del qual gira tot aquest cas? No pensa tornar a telegrafiar?

—He dit tot el que havia de dir —digué Gregson, amb to ofès.

Sherlock Holmes deixà anar una rialleta i em semblà que volia dir alguna cosa, quan Lestrade, que es trobava al vestíbul, tornà a aparèixer, fregant-se les mans, satisfet d’ell mateix.

—Senyor Gregson —digué—. Acabo de fer una descoberta de la màxima importància. Una cosa que hauria estat passada per alt si jo no hagués inspeccionat les parets amb molt de compte.

Els ulls de l’homenet llampeguejaven mentre parlava i era clar que es trobava en un estat d’exaltació continguda perquè li semblava que havia guanyat un punt contra el seu col·lega.

—Vingui aquí —digué afanyant-se a tornar a l’habitació, l’atmosfera de la qual era més clara des que se n’havia retirat l’horrible ocupant.

—Quedi’s aquí —digué.

Encengué un misto, fregant-lo amb la sola de la seva bota i l’acostà a la paret.

—Miri! —digué triomfalment.

Ja he dit que el paper estava desenganxat a trossos. En aquell precís racó de l’habitació se n’havia desprès un bon tros, deixant veure un quadre gros d’enguixat bast i mal fet. En aquest espai pelat hi havia una única paraula gargotejada amb lletres de sang

RACHE

—Què en pensa? —digué el detectiu, com si fos un showman que presentés el seu espectacle—. Això ens havia passat per alt perquè era al racó més fosc de l’habitació i ningú no ha pensat a mirar-hi. L’assassí (o l’assassina) ho ha escrit amb la seva pròpia sang. Vegi com la sang s’ha escolat paret avall. Això elimina la idea d’un suïcidi. Per què ha triat aquest racó per a escriure-hi? Li ho explicaré. Miri, l’espelma que hi ha damunt el relleix de la xemeneia en aquell moment estava encesa i, si estava encesa, aquest racó havia de ser el lloc més clar de la paret i no el més fosc.

—I què vol dir, ara que vostè ho ha descobert? —preguntà Gregson, amb to de menyspreu.

—Què vol dir? Bé, vol dir que l’escriptor volia escriure el nom «Rachel», però que alguna cosa el va interrompre abans que ell o ella tingués temps d’acabar. Fixi’s bé en el que dic: quan aquest cas es resolgui, veurà que una dona que es diu Rachel hi té alguna relació. Ja pot riure, ja, senyor Holmes. És possible que sigui molt espavilat i intel·ligent, però, al cap i a la fi, el gat vell sempre és el millor.

—Li prego que em perdoni —digué el meu company, que havia ferit els sentiments de l’homenet en esclatar a riure—. Realment ha estat el primer que ho ha descobert i, com vostè diu, té tot l’aspecte d’haver estat escrit per l’altre participant en el misteri d’ahir a la nit. Encara no he tingut temps d’inspeccionar aquesta habitació però, amb el seu permís, ho faré ara.

Mentre parlava, tragué una cinta mètrica i una gran lupa de la butxaca. Amb aquests dos instruments, anà amunt i avall de l’habitació sense fer cap soroll, parant-se de tant en tant, de vegades posant-se de genolls i, una vegada, estirant-se a terra, de bocaterrosa. Tan absort estava en la seva feina que semblava haver oblidat que érem allà, perquè parlava sol, en veu baixa, tota l’estona, deixant anar tota una sèrie d’exclamacions, de lamentacions, de xiulets i de crits suggeridors d’encoratjament i d’esperança. Mentre me’l mirava, recordava, sense poder posar-hi remei, un gos de caça, de pura sang i ben entrenat, que corre enrere i endavant per l’amagatall, grinyolant d’impaciència, fins que troba el rastre perdut.

Continuà les seves investigacions durant uns vint minuts, amidant amb la més gran exactitud la distància entre senyals que, per a mi, eren absolutament invisibles, i aplicant ocasionalment la cinta mètrica a les parets d’una manera igualment incomprensible. En un lloc recollí amb molt de compte una pileta de pols grisa de terra, i la posà dins d’un sobret. Finalment, examinà amb la lupa la paraula de la paret. Un cop fet tot això, semblà satisfet perquè es tornà a guardar la cinta mètrica i la lupa a la butxaca.

—Diuen que el geni és una capacitat infinita de fer les coses amb molta cura —digué amb un somriure—. És una mala definició, però és força adequada pel que fa al treball d’un detectiu.

Gregson i Lestrade havien observat les maniobres del seu col·lega aficionat amb molta curiositat i una mica de menyspreu. Evidentment no s’adonaven d’un fet que jo ja havia començat a comprendre, és a dir, que, fins i tot, les accions més petites de Sherlock Holmes tenien una finalitat molt pràctica i determinada.

—Què en pensa, senyor Holmes? —preguntaren.

—Seria privar-los del mèrit de la resolució del cas, si em prengués la llibertat de voler-los ajudar —digué el meu amic—. Ho estan fent tan bé que seria una pena que algú s’hi interferís.

Parlava amb un sarcasme increïble.

—Si em volen dir com van les seves investigacions —continuà—, em sentiré feliç de donar-los tot l’ajut que pugui. Mentrestant m’agradaria de parlar amb el policia que va trobar el cos. Em poden donar el seu nom i la seva adreça?

Lestrade mirà la seva llibreteta.

—John Rance —digué—. No està de servei, ara. El trobarà al número 46 d’Audley Court, Kennington Park Gate.

Holmes apuntà l’adreça.

—Vingui, doctor —digué—; anirem a fer-li una visita. Els diré una cosa que els pot ajudar —continuà, tombant-se cap als dos detectius—. S’ha comès un assassinat i l’assassí ha estat un home. Feia més d’un metre vuitanta, estava al pic de la vida, tenia peus petits per a la seva alçada, portava botes mal acabades, de puntera quadrada, i fumava un cigar Trichinopoli. Va venir aquí amb la seva víctima dins d’un cabriolé de quatre rodes tirat per un cavall que portava tres ferradures velles i una de nova a la pota dreta del davant. És molt probable que l’assassí tingui la cara rogenca i que porti les ungles de la mà dreta molt llargues. Són només unes quantes indicacions, però els poden fer servei.

Lestrade i Gregson es miraven l’un a l’altre amb un somriure d’incredulitat.

—Si aquest home ha estat assassinat, com ha estat? —preguntà el primer.

—Verí —digué Sherlock Holmes bruscament, i sortí—. Una altra cosa, Lestrade —afegí tombant-se quan ja era a la porta—. RACHE vol dir venjança en alemany; així que no perdi el temps buscant la senyoreta Rachel.

I amb aquest estirabot se n’anà, deixant els seus dos rivals amb la boca ben oberta.





4. El que John Rance sabia


Era la una quan sortíem del número 3 de Lauriston Gardens. Sherlock Holmes em portà a l’oficina de correus més propera des d’on envià un llarg telegrama. Després cridà un cotxe i digué al cotxer que ens portés a l’adreça que Lestrade ens havia donat.

—No hi ha res com l’evidència de primera mà —digué—; de fet ja no tinc cap dubte pel que fa a aquest cas, però més val que esbrinem el que queda per saber.

—Em sorprèn, Holmes —vaig dir—. No en deu pas estar tan segur com vol fer creure de tots aquests detalls que ha donat, oi?

—No hi ha error possible —contestà—. La primera cosa que vaig observar en arribar allà va ser que el cotxe havia deixat dos senyals de rodes al costat de la vorera. Pensi: la nit passada va ploure però feia dues setmanes que no plovia. Per deixar una empremta tan profunda com la que hem vist, aquelles rodes han d’haver passat per allà durant la nit. Hi havia també l’empremta de les potes del cavall: el perfil d’un dels senyals era molt més clar i precís que els dels altres tres, el que ens demostra que la ferradura era nova. Ja que el cotxe va ser allà quan la pluja ja havia començat, i com que no hi ha estat en cap moment del matí —Gregson m’ho ha assegurat—, resulta evident que ha d’haver-hi estat durant la nit i, per tant, que va portar aquells dos tipus a la casa.

—Sembla força senzill —vaig dir—; però, i pel que fa a l’alçada de l’altre home?

—Home, nou vegades de cada deu és possible de deduir l’alçada d’una persona a partir de la llargada de les seves passes. És un càlcul prou simple, encara que no val la pena que l’avorreixi amb xifres. Hi havia trepitjades d’aquell individu al fang de fora i a la pols de dintre. Tenim, a més a més, una altra manera de verificar els meus càlculs. Quan un home escriu damunt d’una paret, per instint ho fa a l’alçada dels ulls aproximadament. Aquell escrit és a una mica més d’un metre vuitanta de terra. És un joc de nens.

—I l’edat? —vaig preguntar.

—Bé, si un home pot fer passes d’un metre quaranta de llargada sense cap esforç, no pot pas ser marcit i passat. Aquesta era l’amplada d’un bassal d’aigua que hi havia al caminet del jardí i per sobre del qual va passar aquell home. Això era evident perquè el que duia botes de xarol havia fet la volta, però el que les duia de puntera quadrada havia saltat per sobre. Aquí no hi ha cap misteri: senzillament aplico a la vida quotidiana unes quantes de les normes d’observació i de deducció que defensava en aquell article. Hi ha alguna cosa més que el preocupi?

—Les ungles i el Trichinopoli —vaig suggerir.

—L’escrit a la paret va ser fet amb l’índex mullat de sang. La lupa m’ha permès d’observar que el guix havia quedat lleugerament ratllat, el que no hauria succeït si l’ungla de l’home hagués estat curta i ben tallada. He recollit cendra de terra. Era de color fosc i escamosa: una cendra així només la fa un Trichinopoli. He estudiat de manera especial la cendra dels cigars —de fet he escrit una monografia sobre el tema. Em congratulo de ser capaç de distingir d’un cop d’ull la cendra de qualsevol marca, tant de cigars com de tabac de pipa. És precisament en aquests detalls que el detectiu qualificat es diferencia dels del tipus Gregson i Lestrade.

—I la cara rogenca? —vaig preguntar.

—Ah! Això sí que ha estat una conjectura més temerària, encara que estic segur que tinc raó. No m’ho pregunti en aquests moments.

Em vaig passar la mà pel front.

—Em surt fum del cap —vaig dir—; com més s’hi pensa més misteriós resulta. Com van anar a parar aquells dos homes —si eren dos homes— a aquella casa buida? Què se n’ha fet del cotxer que els va portar? Com pot un home obligar un altre a prendre verí? D’on surt aquella sang? Quin era l’objectiu de l’assassí, ja que no hi ha hagut robatori? I, per damunt de tot, per què havia d’escriure el segon home la paraula alemanya RACHE abans d’anarse’n? Confesso que no veig cap relació entre aquests fets.

El meu company somrigué amb aprovació.

—Resumeix les dificultats de la situació bé i succintament —digué—. Hi ha moltes coses que encara no estan clares, tot i que jo no tinc cap dubte pel que fa als fets més importants. I pel que fa a la descoberta del pobre Lestrade, només és un subterfugi pensat per posar la policia darrera una pista falsa, amb tots els suggeriments de socialisme i de societats secretes. No ho ha fet cap alemany. És lletra d’impremta i la A, no sé si s’hi ha fixat, està feta a l’estil alemany, és gòtica. Però un alemany de veritat, quan escriu amb lletres d’impremta, utilitza absolutament sempre caràcters llatins, així que podem afirmar amb tota seguretat que això no ha estat fet per un alemany, sinó per un imitador matusser que ha exagerat la seva participació. Només és un ardit per desviar la investigació cap a un canal equivocat. No li explicaré gaire més sobre el cas, doctor. Tots sabem que un prestidigitador perd el mèrit tan aviat com ha explicat els seus trucs; i si li explico massa coses referents al meu mètode de treball arribarà a la conclusió que, després de tot, sóc un individu molt corrent.

—Mai no ho pensaré —vaig contestar—; la investigació no podrà ser mai una ciència més exacta del que és avui gràcies a vostè.

Sherlock Holmes s’emocionà i es tornà vermell en sentir les meves paraules, pronunciades amb tota sinceritat. Ja he dit que era tan sensible a l’adulació pel seu art com pot ser-ho una noia pel que fa a la seva bellesa.

—Li diré una altra cosa —digué—. El tipus de les botes de pell artificial i el de les de puntera quadrada van arribar en el mateix cotxe i van caminar molt amicalment pel caminet, probablement agafats de bracet. Quan van entrar, van anar amunt i avall de l’habitació: el de les botes de pell artificial es va quedar quiet, mentre l’altre anava amunt i avall. Tot això ho vaig veure a la pols; i també que a mesura que caminava s’anava posant més i més nerviós. Això es veu per les passes que cada vegada són més llargues. No va parar d’enraonar i, sens dubte, es va exaltar i va acabar fet una fúria. Aleshores va tenir lloc la tragèdia. Ara li he explicat tot el que sé; la resta és hipòtesi i conjectura. De totes maneres, tenim una bona base per començar a treballar. Ens hem d’afanyar, perquè vull anar a concert, a sentir Norman Neruda, aquesta tarda.

Aquesta conversa tingué lloc mentre el nostre cotxe passava per una successió de carrers foscos i bruts i de carrerons apartats i tristos. El cotxer parà de sobte en el més fosc i trist de tots.

—Audley Court és allà dintre —digué, assenyalant una mena d’escletxa que hi havia a la paret de totxos de color esmorteït—. Em trobaran aquí quan tornin.

Audley Court no era un lloc atractiu. El passadís estret ens portà a un rectangle enllosat i amb tot de vivendes sòrdides al voltant. Ens obrirem camí per entremig de criatures brutes i de cordes amb roba estesa, també descolorida. Finalment arribàrem al número 46. El nom de Rance era gravat damunt d’una placa de llautó que decorava la porta. Ens digueren que el policia era al llit i ens feren passar a una saleta per tal d’esperar-lo.

Vingué aviat. Semblava una mica enfadat perquè l’havíem destorbat mentre dormia.

—Ja he fet l’informe a comissaria —digué.

Holmes tragué una moneda de mig sobirà de la butxaca i la tingué als dits, jugant-hi pensívolament.

—Hem pensat que ens agradaria de sentir la història dels seus propis llavis —digué.

—Em sentiré molt feliç de dir-los tot el que sé —contestà el policia amb els ulls fixos en el petit disc daurat.

—Expliqui’ns, a la seva manera, tot el que va succeir.

Rance s’assegué al sofà de crinera i corrugà les celles, tot determinat a no ometre res en el seu relat.

—Els ho explicaré des del principi —digué—. Estic de servei de deu del vespre a sis del matí. A les onze hi va haver una baralla al White Hart; però, a part d’això, tot va estar prou tranquil a la meva ronda. A la una va començar a ploure i vaig trobar Harry Murcher, que està de servei a Holland Grove; vam xerrar una mica a la cantonada de Henriette Street. Més tard, potser a les dues o una mica més, vaig decidir de donar un tomb i veure si no hi havia novetat a Brixton Road. Era absolutament deserta, solitària. No vaig trobar ni una ànima pel carrer, encara que van passar un parell de cotxes. Em passejava per allà, pensant (entre nosaltres) amb quin gust m’hauria pres un gotet de ginebra calentona, quan, de sobte, vaig veure el centelleig d’un llum a la finestra d’aquella casa. Sabia que aquelles dues cases de Lauriston Gardens eren buides, per culpa del propietari que no vol fer arreglar ni netejar les clavegueres, tot i que l’últim llogater que va viure en una de les cases va morir de febres tifoidees. Per aquesta raó em vaig quedar gelat en veure llum a la finestra i vaig sospitar que hi havia alguna cosa estranya. Quan vaig arribar a la porta…

—Es va parar i va tornar enrera cap a la porta del jardí —interrompé Holmes—. Per què ho va fer?

Rance se sobresaltà i mirà Sherlock Holmes fixament, amb cara de sorpresa.

—Caram, sí senyor, és veritat —digué—; encara que només Déu sap com dimonis ho ha sabut vostè, això. Miri, quan vaig arribar a la porta tot era tan tranquil i solitari que vaig pensar que no m’aniria malament d’anar acompanyat. No m’espanta res que vingui d’aquesta banda de la tomba, però vaig pensar que podia molt ben ser que aquell tipus que havia mort de les tifoidees hagués vingut a inspeccionar les clavegueres que l’havien matat. Aquest pensament em va espantar i vaig tornar enrera a veure si veia la llanterna de Murcher, però no hi havia ni rastre d’ell ni de ningú més.

—No hi havia ningú al carrer?

—Ni una ànima, senyor, ni tan sols un gos. Llavors vaig sobreposar-me i vaig anar cap a la porta de la casa. Vaig empènyer i es va obrir. A dintre tot era tranquil i, per tant, vaig entrar a l’habitació on hi havia el llum encès. Una espelma cremava damunt del relleix de la xemeneia —una espelma de cera vermella. I amb aquella llum vaig veure…

—Sí, ja sabem tot el que va veure. Va donar unes quantes voltes per l’habitació i es va agenollar al costat del cos, després va provar d’obrir la porta de la cuina i més tard…

Rance s’aixecà d’un salt amb cara d’espantat i mirà Sherlock Holmes amb recel.

—On era amagat, vostè, per veure tot això? —digué—. Em sembla que sap moltes més coses del que cal.

Holmes rigué i llançà cap al policia, per damunt de la taula, una de les seves targetes.

—No em detingui per assassinat —digué—. Sóc un dels gossos caçadors i no pas el llop; el senyor Gregson i el senyor Lestrade responen per mi. Bé, continuï. I què més va fer?

Rance tornà a asseure’s sense perdre, tanmateix, aquella expressió de desconcert.

—Vaig tornar a la porta del jardí i vaig tocar el xiulet. Això va fer venir Murcher i dos més.

—Era buit el carrer aleshores?

—Bé, almenys no hi havia ningú que ens pogués ser d’utilitat.

—Què vol dir?

El policia somrigué obertament.

—He vist molts borratxos a la meva vida, sap?, però cap de tan estrany com aquell homenot. Quan vaig sortir era a l’entrada del jardí, recolzat a la reixa i cantant amb totes les seves forces no sé què de la bandera nova de Colombina, o alguna cosa per l’estil. No era capaç d’aguantar-se dret i encara menys d’ajudar.

—Com era aquest home? —preguntà Sherlock Holmes.

John Rance semblà una mica irritat per aquesta digressió.

—No era el tipus de borratxo normal —digué—. Si no haguéssim estat tan enredats, s’hauria despertat a comissaria.

—La cara, la roba, s’hi va fixar? —interrompé Holmes amb impaciència.

—Diria que sí que m’hi vaig fixar, ja que vam haver de sostenir-lo, Murcher i jo. Era un individu llarg de cara vermellota. Duia la part baixa de la cara tapada…

—Ja n’hi ha prou —digué Holmes—. Què se’n va fer, d’aquell home?

—Ja teníem prou feina! Només ens hauria faltat haver-lo de vigilar —digué el policia, amb veu ofesa—. M’hi jugo el que sigui que va ser ben capaç de trobar el camí cap a casa seva.

—Com anava vestit?

—Abric marró.

—Portava un fuet a la mà?

—Un fuet?… No.

—El devia haver deixat enrere —murmurà el meu amic—. No va sentir ni veure cap cotxe, per casualitat, després de tot això?

—No.

—Aquí té mig sobirà —digué Sherlock Holmes, tot aixecant-se i agafant el barret—. Em penso, Rance, que mai no ascendirà a la policia. Aquest cap que té li hauria de servir per pensar i no pas només d’ornament. Ahir va tenir l’oportunitat de guanyar-se les barres de sergent. El tipus que va tenir a les mans era l’home que té la clau d’aquest misteri, l’home que busquem. No serveix de res discutir-ho ara, però li asseguro que és així. Anem, doctor.

Anàrem plegats cap al cotxe, deixant el nostre informant força incrèdul, però òbviament molest.

—Quin home més idiota! —digué Holmes amb ressentiment mentre anàvem cap a casa—. I pensar que ha tingut a les mans una oportunitat com aquesta i no l’ha aprofitada!

—Encara no ho entenc. És veritat que la descripció d’aquell home es correspon amb la idea de vostè pel que fa a la segona part del misteri. Però, per què havia de tornar a la casa després d’haver-ne sortit? Els criminals no fan aquestes coses.

—L’anell, home, l’anell: per això va tornar. Si no tenim cap més manera d’atrapar-lo, sempre podrem posar l’anell com a camada. L’agafarem, doctor; jugo doble contra senzill que l’agafarem. Li haig de donar les gràcies a vostè per tot això: si no hagués estat per vostè, potser no hi hauria anat i m’hauria perdut l’estudi més magnífic de tots els que he vist en la meva vida: un estudi en escarlata, oi? Per què no utilitzar una mica de l’argot del món de l’art? El fil escarlata de l’assassinat s’embolica amb la troca sense color de la vida i el nostre deure és desenbullar-lo, afilar-lo i descobrir-ne cada mil·límetre. I ara, a dinar, i després, a sentir Norman Neruda. És esplèndida la manera que té d’atacar i de fer anar l’arquet. Quina és aquella coseta de Chopin que toca tan bé? Ah, sí: Tra-la-lala-la-la…

I, recolzant-se en el seient, aquell detectiu aficionat es posà a cantar com una alosa mentre jo reflexionava sobre les múltiples facetes que pot tenir una ment humana.





5. El nostre anunci ens porta un visitant


El nostre treball del matí havia estat excessiu per a la meva poca salut i, a la tarda, estava mort de cansament. Quan Holmes se n’anà al concert, em vaig estirar al sofà i em vaig esforçar per dormir un parell d’horetes. Però fou inútil. La meva ment s’havia excitat massa per tot el que havia succeït i les més estranyes idees i suposicions s’hi apilonaven. Cada vegada que tancava els ulls veia davant meu l’expressió deformada, de mandril, de l’home assassinat. Tan sinistre fou la impressió que aquella cara m’havia produït que m’era difícil de sentir alguna cosa que no fos agraïment envers la persona que l’havia fet fora d’aquest món. Si alguna vegada han existit unes faccions humanes que suggerissin vicis de la pitjor mena, aquestes eren certament les de Enoch J. Drebber, de Cleveland. Tanmateix, reconeixia que s’havia de fer justícia i que la depravació de la víctima no era pas un atenuant als ulls de la llei.

Com més hi pensava, més extraordinària em semblava la hipòtesi del meu company, és a dir, que l’home havia estat emmetzinat. Recordava que Holmes li havia olorat els llavis i, sens dubte, havia detectat alguna cosa que li ho havia fet pensar. Perquè, a veure, si no havia estat verí, què era el que havia causat la mort d’aquell home si no hi havia ferides ni senyals d’estrangulació? Però, d’altra banda, de qui era tanta sang com hi havia per terra? No hi havia senyals de lluita i la víctima no tenia cap arma amb què pogués haver ferit un antagonista. Vaig pensar que, mentre aquestes preguntes no tinguessin resposta, ens seria molt difícil de dormir, tant a mi com a Holmes. La seva actitud tranquil·la i de seguretat en ell mateix em varen convèncer que ja s’havia format una teoria que explicava tots els fets, tot i que no m’era possible d’imaginar de què es tractava.

Tornà molt tard —tan tard que jo sabia que no era només el concert el que l’havia retingut tota l’estona. El sopar era a la taula abans que ell aparegués.

—Ha estat magnífic —digué en asseure’s—. Recorda el que Darwin deia de la música? Afirmava que el poder de produir-la i d’apreciar-la existia en la raça humana molt abans que la parla. Potser per això ens influeix d’una manera tan subtil. A les nostres ànimes hi ha records borrosos d’aquells segles nebulosos, quan el món era al començament.

—És una idea prou àmplia.

—Les nostres idees han de ser àmplies, tan àmplies com la natura, si l’han de poder interpretar —contestà—. Què li passa? No sembla el mateix. Aquest afer de Brixton Road l’ha trasbalsat.

—Si li haig de dir la veritat, sí —vaig dir—. Hauria d’estar més endurit després de les meves experiències afganeses. He vist els meus companys destralejats a trossos a Maiwand sense perdre els nervis.

—Ho entenc. En tot això hi ha un misteri que estimula la imaginació; on no hi ha imaginació, no hi ha horror. Ha vist el diari del vespre?

—No.

—Hi ha una explicació força bona de l’assumpte. No diu que, quan han alçat l’home, ha caigut a terra l’anell de casament d’una dona. Val més així.

—Per què?

—Miri aquest anunci —contestà—. L’he enviat a tots els diaris aquest matí immediatament després de l’afer.

Em donà el diari i vaig mirar el lloc que m’indicava. Era el primer anunci a la columna de «troballes». «A Brixton Road aquest matí», deia, «ha estat trobat un senzill anell de casament d’or. Era al carrer, entre la taverna del White Hart i Holland Grove. Presenteu-vos al doctor Watson, 221 B, Baker Street, aquest vespre de vuit a nou».

—Perdoni que hagi utilitzat el seu nom —digué—. Si hagués fet servir el meu, algun d’aquests imbècils em reconeixeria i voldria ficar-se en l’afer.

—No es preocupi —vaig contestar—. Però si ve algú, jo no tinc cap anell.

—Sí que el té, home —digué, donant-me’n un—. Aquest anirà bé. Gairebé n’és una còpia exacta.

—I qui espera que respongui a aquest anunci?

—Caram! L’home de l’abric marró, el nostre amic rogenc amb botes de puntera quadrada. Si no ve en persona, enviarà un còmplice.

—No considerarà que és massa perillós?

—En absolut. Si tinc raó pel que fa a aquest cas, i tot em fa pensar que en tinc, aquest home preferirà córrer qualsevol risc abans de perdre l’anell. Em penso que li va caure quan es va inclinar damunt el cos de Drebber i que no se’n va adonar. Després de sortir de la casa va descobrir la pèrdua i va tornar de pressa, però ja hi va trobar la policia que hi era precisament a causa de la seva ineptitud, ja que havia deixat l’espelma encesa. Va haver de fer veure que estava begut a fi d’aquietar les sospites que la seva aparició a la porta hagués pogut despertar. Ara posi’s al lloc d’aquest home. En tornar-hi a pensar, pot haver-se-li acudit que podia haver perdut l’anell al carrer en sortir de la casa. Què pot fer? Amb tota seguretat mirarà àvidament tots els diaris de la tarda amb l’esperança de veure’l entre els articles trobats. Lògicament, si el troba, se li il·luminaran els ulls. Estarà més content que unes pasqües. Per què ha de pensar en una trampa? Pensarà que no hi ha cap raó per relacionar la troballa de l’anell amb l’assassinat. Vindrà, vindrà. Arribarà d’aquí a una hora.

—I aleshores? —vaig preguntar.

—Oh! Llavors ja me n’encarregaré jo. Té armes?

—Tinc el meu antic revòlver de reglament i uns quants cartutxos.

—Millor que el netegi i el carregui. Serà un home desesperat i, tot i que l’agafarem desprevingut, val més que estiguem preparats per si de cas.

Vaig anar a la meva habitació i vaig seguir el seu consell. Quan vaig tornar amb la pistola, la taula ja havia estat desparada i Holmes es dedicava al seu passatemps preferit, és a dir, al violí.

—La intriga s’embolica —digué en entrar jo—; acabo de rebre resposta al meu telegrama americà. La meva visió del cas és correcta.

—I quina és? —vaig dir amb impaciència.

—No li anirien gens malament unes cordes noves al meu violí —digué—. Posi’s la pistola a la butxaca. Quan el tipus vingui, parli-li amb naturalitat. Deixi’m fer a mi. No l’espanti mirant-se’l massa fixament!

—Ja són les vuit —vaig dir, mirant el meu rellotge.

—Sí. Probablement arribarà d’aquí a uns minuts. Obri una mica la porta. Sí, així, molt bé. Ara posi la clau per la banda de dintre. Gràcies. Aquest és un llibre antic singular que vaig trobar ahir en una parada —De Jure Inter Gentes—, publicat en llatí a Lieja, als Països Baixos, l’any 1642. El coll de Carles encara era damunt les seves espatlles quan aquest petit volum de llom marró fou imprès.

—Qui en fou l’impressor?

—Philippe de Croy, a casa seva el coneixen. Al full de guarda, escrit amb tinta molt descolorida, diu: «Ex libris Gulialmi Whyte». No sé qui va ser William Whyte. Segurament, un advocat pragmàtic del segle disset. La seva lletra té una mena de torçament legal. Em sembla que ja arriba el nostre home.

Mentre parlava se sentí un toc de timbre fort i sobtat. Holmes s’aixecà sense fer soroll i mogué la cadira cap a la porta. Sentírem com la criada travessava el vestíbul i obria la balda: un clic clar i agut.

—Viu aquí el doctor Watson? —preguntà una veu clara però més aviat dura. No sentírem la resposta de la minyona però la porta es tancà i algú que arrossegava els peus i caminava de manera insegura començà a pujar l’escala. El meu company i jo férem cara de sorpresa en sentir les passes. S’acostaren a poc a poc pel passadís i sentírem un truc dèbil a la porta.

—Endavant! —vaig dir.

I aleshores, en lloc de l’home violent que esperàvem, entrà ranquejant una dona molt vella i arrugada. Semblà enlluernada en trobar-se de cop dins una habitació plena de llum i, després de fer una reverència, es quedà dreta, mirant-nos parpellejant amb ulls lleganyosos i forfollant per la butxaca amb dits tremolosos i nerviosos. Vaig mirar el senyor Holmes, que tenia a la cara una expressió tan trista que em costà d’aguantar-me el riure.

La velleta tragué un diari del vespre i assenyalà el nostre anunci.

—Això és el que m’ha portat aquí, amables senyors —digué, amb una altra reverència—. Un anell de casament, d’or, trobat a Brixton Road. És de la meva filla, Sally, que es va casar ara fa un any amb un noi que treballa de cambrer en un vaixell de la Union, i no vull ni pensar què diria si tornava i la trobava sense anell. Sempre és prou brusc i groller, però especialment quan beu. Si em fan el favor, va anar ahir al vespre al circ amb…

—És aquest l’anell? —vaig preguntar.

—Gràcies a Déu! —digué la bona dona—. Sally estarà contenta aquesta, nit. És el seu anell.

—Em vol dir on viu, vostè? —vaig preguntar, mentre agafava un llapis.

—Al número 13 de Duncan Street, a Houndsditch. Força lluny d’aquí.

—No s’ha de passar per Brixton Road per anar de cap circ a Houndsditch —digué Sherlock Holmes, bruscament.

La dona es tombà i se’l mirà de manera penetrant, amb aquells ulls petits i vermellosos.

—El senyor m’ha preguntat la meva adreça —digué—. Sally viu al número 3 de Mayfield Place, a Peckham.

—I el nom de vostè és…?

—Em dic Sawyer; ella es diu Dennis, perquè es va casar amb Tom Dennis. Miri, és un bon xicot mentre navega i no hi ha cap cambrer a la companyia tan ben considerat com ell; però, noi, quan baixa a terra, s’embolica amb dones i beguda i…

—Tingui l’anell, senyora Sawyer —vaig interrompre, obeint un senyal del meu amic—; és evident que pertany a la seva filla i estic molt content de poder-lo tornar a la seva legítima mestressa.

I donant-nos mil vegades les gràcies, la vella es posà l’anell a la butxaca i se n’anà arrossegant els peus per l’escala. Sherlock Holmes es posà dret d’un salt i entrà a la seva cambra, tan aviat com la dona sortí. Uns segons més tard, tornà embolicat amb l’abric i la bufanda.

—La segueixo —digué molt de pressa—; deu ser una còmplice i em portarà fins on és l’home. Esperi’m.

Amb prou feines havíem sentit que es tancava la porta del carrer darrera de la nostra visitant que Sherlock Holmes ja corria escales avall. Per la finestra vaig veure com la dona caminava arrossegant els peus per l’altra banda del carrer, mentre el seu perseguidor la vigilava de molt a la vora. O bé tota la teoria és incorrecta —vaig pensar— o anirà a parar al cor del misteri. No calia que m’hagués demanat que l’esperés, perquè tenia la impressió que no podria adormir-me fins que m’expliqués el resultat de la seva aventura.

Eren prop de les nou quan Holmes sortí. No tenia ni idea de quanta estona podia tardar però em vaig asseure impertorbablement, fumant la meva pipa i passant les pàgines de la Vie de Bohème, de Henri Murger. Eren més de les deu de la nit quan vaig sentir les passes de la minyona que se n’anava al llit. Les onze, i les passes més solemnes de la patrona que es dirigia a la mateixa destinació. Acabaven de tocar les dotze quan vaig sentir el soroll agut de la clau. Tan bon punt entrà, li vaig veure a la cara que no havia tingut sort. La diversió i la contrarietat semblaven lluitar per dominar-lo, fins que, de sobte, Holmes esclatà de riure.

—Per res del món no voldria que els de Scotland Yard s’assabentessin de què m’ha passat —digué, deixant-se caure a la cadira—; els he pres el pèl tantes vegades que m’ho retraurien tota la vida. Jo em puc permetre de riure perquè sé que, a la llarga, arribarem allà mateix.

—Què ha passat, doncs? —vaig preguntar.

—Oh, no em fa res d’explicar una història que no em fa cap favor. Aquella persona havia caminat una estoneta quan ha començat a coixejar, era clar que tenia els peus cansats. Aleshores s’ha aturat i ha cridat un cotxe que passava. M’he espavilat per tal de situar-me molt a la vora i sentir l’adreça que donava, però no calia que hagués patit tant, perquè l’ha dita en veu tan alta que segur que els que eren a l’altra punta del carrer també l’han sentida. «Vagi al número 13 de Duncan Street, a Houndsditch», ha dit. «Això comença a semblar cert», he pensat, i en veure que ja era dins del cotxe, m’he enfilat al darrera. És un art que tots els detectius haurien de dominar. Bé, som-hi doncs, hem començat a trontollar sense parar fins que hem arribat al carrer en qüestió. He baixat abans que el cotxe arribés a la casa i he començat a caminar pel carrer, a poc a poc, sense cap pressa. He vist com el cotxe parava. El cotxer ha baixat, ha obert la porta i ha esperat. Però ningú no baixava. Quan l’he aconseguit, el pobre home estava regirant frenèticament el cotxe buit, tot deixant anar la més variada col·lecció de renecs que mai no havia sentit. No hi havia ni rastre del passatger i em penso que passarà força temps abans que pugui cobrar el viatge. En preguntar al número tretze ens hem assabentat que la casa pertany a un respectable empaperador, anomenat Keswick i que allà ningú no ha sentit a parlar de cap Sawyer ni de cap Dennis.

—Espero que no m’estigui dient seriosament —vaig dir, esbalaït— que aquella velleta tan dèbil i vacil·lant ha estat capaç de saltar del cotxe en marxa sense que ni vostè ni el cotxer se n’adonessin.

—Miri, no em faci riure amb la seva velleta! —digué Holmes, bruscament—. Nosaltres sí que semblem un parell de velles deixant-nos enganyar d’aquesta manera! Deu haver estat un home jove i molt actiu i, a més a més, un actor incomparable. El muntatge ha estat inimitable. Ha vist que el seguien, és clar, i m’ha enganyat. Això demostra que l’home que busquem no està tan sol com jo m’imaginava, sinó que té amics disposats a fer qualsevol cosa per tal d’ajudar-lo. Doctor, sembla rendit. Faci’m cas i vagi-se’n a dormir.

Realment em sentia molt cansat, i vaig obeir la seva indicació. Vaig deixar Holmes assegut davant el caliu i durant molta estona vaig sentir els planys suaus i malencònics del seu violí i vaig saber que encara estava rumiant l’estrany problema que havia decidit de desembullar.





6. Tobias Gregson demostra el que és capaç de fer


Els diaris de l’endemà eren plens del «Misteri de Brixton», com l’havien batejat. Tots feien una llarga descripció de l’afer i fins i tot n’hi havia que li dedicaven les primeres pàgines. Hi vaig trobar informació nova per a mi. Encara tinc al meu àlbum tota una col·lecció de retalls referents al cas. Aquest n’és un resum:

El Daily Telegraph deia que poques vegades a la història del crim hi havia hagut una tragèdia d’unes característiques tan estranyes. El nom alemany de la víctima, l’absència de qualsevol altre motiu i la sinistra inscripció a la paret, tot semblava indicar que havia estat perpetrat per refugiats polítics i revolucionaris. Els Socialistes tenien moltes ramificacions a Amèrica, el mort devia haver infringit alguna de les seves lleis no escrites i l’havien trobat. Després d’al·ludir lleugerament al Vehmgericht, a l’acqua tofana, als Carbonari, a la Marquesa de Brinvilliers, a la teoria de Darwin, als principis de Malthus i als assassins de la carretera de Ratcliff, l’article acabava prevenint el govern i recomanant que es vigilés més els estrangers a Anglaterra.

El Standard comentava el fet que incidents il·legals com aquell es produïen normalment amb una Administració Liberal. Eren conseqüència de la pertorbació de les ments de la massa i la lògica debilitació de qualsevol autoritat. El mort era un cavaller americà que residia a la Metròpoli des de feia unes quantes setmanes. Vivia a la pensió de Madame Charpentier, a Torquay Terrace, Camberwell. L’acompanyava en els viatges el seu secretari particular, el senyor Joseph Stangerson. Tots dos s’havien acomiadat de la patrona, dimarts, dia 4, i se n’havien anat cap a l’estació d’Euston amb la intenció de prendre l’exprés de Liverpool. Després els van veure junts a l’andana. No se sap res més d’ells fins que es descobreix el cos del senyor Drebber, com és sabut, a l’interior d’una casa buida a Brixton Road, a molts quilòmetres d’Euston. Com hi va anar a parar, o com hi va trobar la mort, són preguntes que encara són envoltades de misteri. No se sap on para Stangerson. Ens agrada de saber que el senyor Lestrade i el senyor Gregson, de Scotland Yard, treballen en el cas i podem dir amb tota confiança que aquests dos coneguts detectius aclariran ben aviat l’assumpte.

El Daily News deia que no hi havia cap dubte que es tractava d’un crim polític. El despotisme i l’odi del Liberalisme que animava els governs continentals havien portat a les nostres terres un cert nombre d’homes que podien haver estat excel·lents ciutadans si no haguessin estat amargats pel record de tot el que havien suportat. Per a aquests homes hi havia un rigorós codi d’honor, i qualsevol violació d’aquest codi era castigada amb la mort. S’havia de fer tot el possible per trobar el secretari, Stangerson, i per esbrinar detalls referents als costums del mort. S’havia fet un pas important en descobrir l’adreça de la casa on s’havien allotjat —un assoliment que es devia totalment a l’agudesa i l’energia del senyor Gregson, de Scotland Yard.

Sherlock Holmes i jo repassàrem junts aquestes ressenyes a l’hora d’esmorzar i semblava que el divertien de debò.

—Ja li vaig dir que, passés el que passés, Lestrade i Gregson se n’emportarien el mèrit.

—Això dependrà de com vagin les coses.

—Ai, Déu meu! No té la més mínima importància. Si l’agafen, serà en virtut dels esforços de Gregson i Lestrade; si s’escapa, ho farà malgrat llurs esforços. La cosa és així: cara, guanyo jo; creu, perd vostè. Facin el que facin, sempre tindran admiradors. «Un sot trouve toujours un plus sot qui l’admire».[1]

—Què carai és això? —vaig dir, perquè justament aleshores es sentiren molts passos al vestíbul i a les escales, acompanyats de clares expressions de disgust per part de la nostra patrona.

—Són les forces detectivesques de la policia de la secció de Baker Street —digué el meu company amb seriositat; i, mentre parlava, irromperen a l’habitació mitja dotzena de trinxeraires dels més bruts i estripats que mai no havia vist.

—Atenció! —digué Holmes, amb to brusc, i aquella gentussa es posà dreta, en fila, com una renglera d’estatuetes miserables—. En el futur enviareu només Wiggins per informar i els altres us esperareu al carrer. Ho heu trobat, Wiggins?

—No senyor, no —digué un dels joves.

—Ja m’ho esperava. Heu de continuar fins que ho aconseguiu. Aquí teniu els diners —els donà un xelí a cadascun—. I ara, aneu-vos-en i torneu amb millors notícies la propera vegada.

Féu un senyal amb la mà i fugiren corrent escales avall com rates. Al cap d’un moment sentírem llurs veus agudes i cridaneres pel carrer.

—Es pot obtenir més informació treballant amb només un d’aquests captaires que no pas amb una dotzena de policies —digué Holmes—. La simple visió d’una persona amb aspecte d’autoritat fa que es tanquin tots els llavis. En canvi, aquests nois van pertot arreu, i ho senten tot. Són vius com una centella, tot el que necessiten és organització.

—Els fa treballar en el cas de Brixton Road? —vaig preguntar.

—Sí; hi ha un punt que voldria esbrinar. Només és qüestió de temps. Ja veurà com fins i tot ens parlaran de revenja. Ara ve Gregson amb expressió de beatitud a la cara. Sé que ens ve a veure. Sí, ja s’atura. Aquí el tenim.

Sentírem la campaneta de la porta que tocà amb violència, i, en pocs segons, aquell detectiu rosset pujà els esglaons de tres en tres i entrà a la sala.

—Amic meu —digué, estrenyent la mà freda de Holmes—, feliciti’m! Ho he resolt: l’afer ja és tan clar com la llum.

Em semblà que una ombra d’inquietud travessava l’expressiva cara de Holmes.

—Vol dir que té la pista bona? —preguntà.

—La pista bona! Molt més! Tenim l’home tancat amb candau!

—I com es diu?

—Arthur Charpentier, sots-tinent de la marina de Sa Majestat —digué Gregson ampul·losament, fregant-se les mans i inflant el pit.

Sherlock Holmes deixà anar un sospir d’alleujament i es relaxà amb un somriure.

—Assegui’s i provi un d’aquests cigars —digué—. Tenim ganes de saber com s’ho ha fet. Un whisky amb aigua?

—No hi tinc cap inconvenient —contestà el detectiu—. Els terribles esforços d’aquests dos darrers dies m’han esgotat. No tant els esforços físics, la veritat, com la tensió nerviosa. Segur que ho entén, senyor Holmes, perquè tots dos som treballadors intel·lectuals.

—Em sento força honorat per les seves paraules —digué Holmes seriosament—; expliqui’ns com ha arribat a aquest resultat tan satisfactori.

El detectiu s’assegué a la butaca i començà a fumar un cigar, satisfet d’ell mateix. Aleshores, de sobte, es donà un cop a la cuixa, molt divertit.

—El que em diverteix és —digué— que aquest ximplet de Lestrade, que es creu tan intel·ligent, ha seguit una pista completament falsa. Busca el secretari, Stangerson, que té la mateixa relació amb el crim que una criatura encara no nascuda. Estic segur que, a hores d’ara, ja l’ha detingut.

La idea divertí tant Gregson que gairebé s’ofegà de riure.

—I com ha trobat la pista?

—Ah, li ho explicaré. És clar, doctor Watson, això ha de quedar estrictament entre nosaltres. La primera dificultat amb la qual vam haver d’enfrontar-nos va ser la descoberta dels antecedents d’aquest americà. Hi ha gent que hauria esperat fins que algú respongués als seus anuncis o vingués a donar informació de manera absolutament voluntària. Però aquesta no és la manera de treballar de Tobias Gregson. Recorda el barret que hi havia al costat del mort?

—Sí —digué Holmes—; de John Underwood i fills, 129 Cambervell Road.

Gregson semblà crestacaigut.

—No tenia ni idea que s’hi hagués fixat —digué—. Hi ha anat?

—No.

—Ah! —digué Gregson, tranquil·litzat—. Mai no s’ha d’excloure una possibilitat, per petita que sembli.

—Per a una ment gran no hi ha res petit —digué Holmes, sentenciosament.

—Bé, vaig anar a veure Underwood i li vaig preguntar si havia venut un barret d’aquella mida i d’aquella classe. Va consultar els seus llibres i ho va trobar de seguida. Havia enviat el barret a un tal senyor Drebber, que vivia a la pensió Charpentier, a Torquay Terrace. Així vaig aconseguir la seva adreça.

—Intel·ligent! Molt intel·ligent! —murmurà Sherlock Holmes.

—Vaig anar tot seguit a veure Madame Charpentier —continuà el detectiu—. La vaig trobar pàl·lida i angoixada. La seva filla també era a l’habitació, una noia extraordinàriament bonica, bonica de veritat. Tenia els ulls vermells i li tremolaven els llavis quan hi vaig parlar. No se’m va escapar aquest detall. Vaig començar a pensar que allà hi havia gat amagat. Ja coneix la sensació, senyor Holmes, quan es troba la pista bona —una mena d’excitació, de commoció. «S’ha assabentat de la misteriosa mort del seu ex-hoste, el senyor Enoch J. Drebber, de Cleveland?», vaig preguntar.

»La mare va fer que sí amb el cap. Semblava com si no pogués articular ni una sola paraula. La filla es va posar a plorar. Vaig tenir més que mai la sensació que aquella gent sabia alguna cosa.

»—A quina hora va sortir el senyor Drebber d’aquesta casa per anar a agafar el tren? —vaig preguntar.

»—A les vuit —digué empassant-se la saliva per tal de reprimir el seu nerviosisme—. El seu secretari, el senyor Stangerson, va dir que hi havia dos trens, l’un a les 9,15 i l’altre a les 11. Havia d’agafar el primer.

»—I va ser aleshores quan el va veure per darrera vegada?

»La cara de la dona va canviar de manera terrible quan li vaig fer aquesta pregunta. Es va posar absolutament pàl·lida: va tardar uns quants segons a poder contestar. Va dir senzillament: “Sí”, amb una veu ronca i poc natural.

»Durant uns moments vàrem quedar en silenci i, finalment, la filla va parlar amb veu clara i tranquil·la.

»—Una mentida no pot portar res de bo, mare —va dir—. Siguem franques amb aquest senyor. Sí que vàrem tornar a veure el senyor Drebber.

»—Que Déu et perdoni! —va dir Madame Charpentier, alçant les mans i com esfondrant-se a la cadira—. Has matat el teu germà.

»—Arthur preferiria que diguéssim la veritat —va contestar la noia amb fermesa.

»—Val més que m’ho expliquin tot —vaig dir—. És pitjor saber les coses a mitges que no pas ignorar-les; a més a més, no saben fins a quin punt n’estem assabentats, nosaltres, d’aquest assumpte.

»—Caigui sobre la teva consciència, Alice —va dir la mare. Aleshores es va tombar i va explicar—: Li ho diré tot, senyor. Si estic preocupada pel meu fill, no és perquè pensi que té art o part en aquest terrible assumpte. N’és absolutament innocent. El que m’horroritza és, tanmateix, que, als ulls de vostè i d’altres, pugui semblar que hi està enredat. Això, però, és del tot impossible. El seu caràcter, la seva feina, els seus antecedents, tot plegat ho fa impensable.

»—El millor que pot fer és confessar tots els fets —vaig contestar—. Si el seu fill és innocent, tot el que em digui vostè no li pot fer cap mal.

»—Alice, potser valdria més que ens deixessis sols —va dir, i la filla es va retirar—. Miri senyor —va continuar—. No tenia cap intenció de dir-li tot això, però ja que la meva pobra filla ho ha descobert, no tinc alternativa. I, com que ja he decidit de parlar, li ho diré tot, sense deixar-me cap detall.

»—És el millor que pot fer —vaig dir jo.

»—El senyor Drebber ha estat amb nosaltres gairebé tres setmanes. Ell i el seu secretari, el senyor Stangerson, havien estat viatjant pel continent. Vaig veure una etiqueta que deia “Copenhagen” a cada un dels baguls: això indicava que era el darrer lloc on havien estat. Stangerson era un home tranquil, reservat, però el seu patró, em sap molt de greu de dir-ho, era ben diferent. Era brutal i de costums ordinaris. La mateixa nit que van arribar ja es va emborratxar i, la veritat, poques vegades estava serè després de les dotze del migdia. Tractava les minyones amb tanta llibertat i familiaritat que feia fàstic. I, el que és pitjor, ben aviat va adoptar la mateixa actitud envers la meva filla, Alice, i més d’una vegada li parlava d’una manera que, per sort, ella és massa innocent per entendre. Una vegada la va agafar i la va abraçar —un ultratge que va fer que fins i tot el seu secretari el recriminés per la seva conducta indigna.

»—Però, i per què ho aguantava, vostè, tot això? —vaig preguntar—. Suposo que pot desempallegar-se dels seus hostes quan li sembla bé.

»Madame Charpentier es va posar vermella en sentir la meva justa pregunta.

»—Plagués a Déu que l’hagués acomiadat el mateix dia que va arribar! —digué—. Però era una temptació massa forta. Em pagaven una lliura per persona i dia, catorze lliures per setmana, i estem a la temporada fluixa. Sóc vídua i el fill que tinc a la marina m’ha costat molts diners. Em dolia de perdre aquell ingrés. Vaig fer el que em va semblar més convenient. Tanmateix, això últim va ser massa i li vaig dir que se n’anés. Per això va marxar.

»—I després?

»—Em vaig quedar tranquil·la quan vaig veure que se n’anava. El meu fill ara està de permís, però no li vaig dir res de tot això perquè té un caràcter violent i s’estima molt la seva germana. Quan vaig tancar la porta darrera d’ells, em va semblar que m’havia tret un bon pes del damunt. Pobra de mi! Menys d’una hora més tard es va sentir el timbre de la porta i vaig veure que el senyor Drebber havia tornat. Estava molt nerviós i, evidentment, havia begut. Va entrar per força a l’habitació on jo era amb la meva filla i, parlant d’una manera incoherent, va dir que havia perdut el tren. Aleshores es va tombar cap a Alice i, davant meu, li va proposar que se n’anés amb ell. “Ja ets major d’edat —va dir—, i no hi ha cap llei que et pugui aturar. Els diners em sobren. Deixa aquesta vella i vine amb mi immediatament. Viuràs com una reina”. La pobra Alice estava tan espantada que va retrocedir però la va agafar pel puny i se la va voler emportar cap a la porta. Vaig cridar i, en aquell moment, el meu fill Arthur va entrar a l’habitació. El que va succeir aleshores, no ho sé. Vaig sentir renecs i els sorolls confusos d’una baralla. Estava tan terroritzada que no gosava aixecar el cap. Quan vaig mirar, vaig veure Arthur dret a la porta, rient i amb un bastó a la mà. “—Em sembla que aquesta meravella de tipus no ens tornarà a molestar —va dir—. El seguiré per saber què fa”. Tot dient aquestes paraules agafà el barret i se’n va anar carrer avall. L’endemà al matí ens vam assabentar de la misteriosa mort del senyor Drebber.

»—Aquesta declaració va sorgir dels llavis de Madame Charpentier amb força pauses i esbufecs. A vegades parlava tan baixet que gairebé no la sentia. Vaig prendre notes taquigràfiques de tot el que em va dir, perquè no hi hagués possibilitat d’error».

—És molt interessant —digué Sherlock Holmes, badallant—. I què més va passar?

—Quan Madame Charpentier va callar —continuà el detectiu—, vaig adonar-me que tot el cas depenia d’un sol punt. La vaig mirar fixament, d’una manera que sempre m’ha donat resultat amb les dones, i li vaig preguntar a quina hora havia tornat el seu fill.

«—No ho sé —va dir.

»—No ho sap?

»—No. Té clau i va obrir ell mateix.

»—Ja era a dormir vostè?

»—Sí.

»—I a quina hora se n’havia anat a dormir?

»—Devien ser les onze.

»—O sigui que el seu fill va ser fora almenys dues hores?

»—Sí.

»—Potser quatre o cinc?

»—Sí.

»—I què va fer durant aquest temps?

»—No ho sé —va contestar i es va posar pàl·lida del tot.

»—Naturalment, allà ja no m’hi quedava res més a fer. Vaig esbrinar on era el tinent Charpentier, vaig agafar un parell d’agents i el vaig detenir. Quan li vaig tocar l’espatlla i li vaig dir que vingués amb nosaltres sense fer escàndol ens va contestar més fresc que una rosa: “—Suposo que em detenen per la meva relació amb la mort d’aquell canalla de Drebber” —va dir—. Nosaltres no n’hi havíem pas parlat, és a dir, que el fet que ell ho mencionés era molt sospitós».

—Molt —digué Sherlock Holmes.

—Encara duia a la mà el pesat bastó que la mare ens havia dit que portava quan va seguir Drebber. Era una porra de roure molt ferma.

—Quina és doncs la seva teoria?

—Bé, la meva teoria és que va seguir Drebber fins a Brixton Road. Allà va haver-hi un altercat entre tots dos durant el qual Drebber va rebre un cop de bastó, potser a la boca de l’estómac, que el va matar sense deixar cap senyal. Plovia, no hi havia ningú al carrer i Charpentier va arrossegar el cos de la víctima fins a la casa buida. Pel que fa a l’espelma, la sang, l’escrit a la paret i l’anell, pot ser que només siguin argúcies perquè la policia segueixi una pista falsa.

—Molt bé —digué Holmes, amb to encoratjador—. De veritat, Gregson, ho està fent molt bé. Arribarà lluny.

—Em congratulo d’haver portat aquest assumpte amb molta habilitat —contestà el detectiu, amb orgull—. Aquell jove va fer voluntàriament una declaració, va dir que quan feia una estona que seguia Drebber, aquest l’havia vist i s’havia ficat en un cotxe per tal de fugir. Aleshores Charpentier va decidir de tornar a casa i, pel camí, va trobar un antic company de bord i van donar una llarga volta plegats. Quan li vàrem preguntar l’adreça d’aquell company, va ser incapaç de donar una resposta satisfactòria. Em sembla que tot encaixa extraordinàriament bé; el que em diverteix és pensar en Lestrade, que segueix una pista equivocada. Em temo que no traurà pas gran cosa. Caram, parlant del rei de Roma…

En efecte, era Lestrade que havia pujat les escales mentre parlàvem i que en aquells moments entrava a l’habitació. Tanmateix, ni el seu posat ni la seva roba no tenien l’aspecte de seguretat i de confiança que li era característic. Semblava intranquil i preocupat, i portava la roba desarranjada. Era evident que havia vingut amb la intenció de consultar Holmes, perquè en veure el seu col·lega semblà sentir-se violent, torbat. Es quedà dret al bell mig de la sala, jugant amb el barret, sense saber què fer.

—És un cas ben extraordinari —digué finalment—, un afer realment incomprensible.

—Ah, sí, senyor Lestrade —digué Gregson, triomfalment—. Ja m’ho pensava, que arribaria a aquesta conclusió. Ha trobat el secretari, el senyor Stangerson?

—El secretari, el senyor Joseph Stangerson —digué Lestrade, amb to molt seriós—, ha estat assassinat aquest matí, aproximadament a les sis.





7. Llum a la foscor


La informació de Lestrade era tan important i tan inesperada que tots tres ens quedàrem esbalaïts. Gregson s’aixecà d’un salt i vessà el whisky que li quedava. Vaig mirar Sherlock Holmes en silenci i vaig veure que tenia els llavis apretats i les celles arrugades sobre els ulls.

—Stangerson també! —murmurà—. La història es complica.

—Ja n’era prou de complicada abans —protestà Lestrade, agafant una cadira—. Em sembla que hem desembocat en una mena de consell de guerra.

—N’està… n’està ben segur, del que ha dit? —balbucejà Gregson.

—Precisament vinc de la seva habitació —digué Lestrade—. He estat el primer a descobrir el que ha passat.

—Hem sentit l’opinió de Gregson sobre l’afer —digué Holmes—. Li farà res d’explicar-nos tot el que ha vist i el que ha fet?

—No hi tinc cap inconvenient —contestà Lestrade, asseient-se—. Confesso francament que em pensava que Stangerson estava relacionat amb la mort de Drebber. Aquest altre fet m’ha demostrat que estava en un error. Segur de la meva teoria, m’havia llançat a esbrinar què se n’havia fet del secretari. Els havien vist plegats a l’estació d’Euston el dia 3 a dos quarts de nou del vespre, aproximadament. A les dues de la matinada Drebber havia estat trobat a Brixton Road. El que em preocupava era descobrir el que Stangerson havia fet entre dos quarts de nou i l’hora del crim, i què se n’havia fet després. Vaig telegrafiar a Liverpool, donant una descripció de l’home i recomanant-los que vigilessin els vaixells americans. Després vaig començar a visitar els hotels i pensions prop d’Euston. Miri, pensava que si Drebber i el seu company s’havien separat, el més natural era que Stangerson s’hagués allotjat per passar la nit en algun lloc del veïnat i que hagués tornat a l’estació l’endemà al matí.

—És probable que s’haguessin posat d’acord a trobar-se a algun lloc —digué Holmes.

—Així ho van fer. Vaig passar tot el vespre d’ahir fent investigacions inútilment. Aquest matí he començat ben aviat i, a les vuit, he arribat a l’hotel Halliday, al carrer Little George. He preguntat si hi vivia un tal senyor Stangerson i m’han dit de seguida que sí.

«—Vostè deu ser la persona que espera —m’han dit—; fa dos dies que espera un senyor.

»—On és ara? —he preguntat.

»—És a dalt, al llit. Ens va dir que el cridéssim a les nou.

»—Pujaré; el veuré de seguida —vaig dir.

»—Em semblava que era possible que la meva aparició sobtada el desconcertés, i que, tal vegada, en un moment d’oblit, em diria alguna cosa. L’enllustrador va oferir-se a acompanyar-me a l’habitació; era al segon pis, i s’havia de passar per un petit corredor. Em va indicar la porta i ja se’n tornava escales avall quan vaig veure quelcom que em va fer regirar l’estómac, malgrat els meus vint anys d’experiència. Per sota la porta sortia un filet de sang que havia anat lliscant pel passadís i que havia format una bassa a la vora del sòcol de l’altra banda. Vaig fer un crit i l’home va tornar enrera. Gairebé es va desmaiar en veure-ho. La porta era tancada per dintre, però finalment vàrem aconseguir d’obrir-la a cops. La finestra de l’habitació era oberta i, al costat de la finestra, arraconat, hi havia el cadàver d’un home en camisa de dormir. Estava ben mort des de feia estona, perquè tenia els membres rígids i freds. Quan el vàrem trobar, el de l’hotel el va reconèixer de seguida: era el mateix que havia llogat l’habitació amb el nom de Joseph Stangerson. La causa de la mort havia estat una ganivetada molt profunda al costat esquerre, que devia haver tocat el cor. I ara ve el més estrany de l’assumpte. Què pensa que hi havia al damunt del cadàver?

Se’m posà la pell de gallina i vaig pressentir algun horror, fins i tot abans que Sherlock Holmes parlés.

—La paraula RACHE, escrita amb lletres de sang —digué.

—Exactament —digué Lestrade, bocabadat; i tots vàrem quedar una estona en silenci.

Hi havia alguna cosa tan metòdica i tan incomprensible en els fets d’aquell assassí desconegut, que donava un caire encara més horrible als seus crims. Els meus nervis, força serens al camp de batalla, s’estremiren només de pensar-hi.

—Van veure l’home —continuà Lestrade—. Un repartidor de llet, que anava cap a la lleteria, va passar pel carreró que hi ha a la vora de les cavallerisses, darrera l’hotel. Va veure que una escala, que normalment és allà a terra, era dreta, recolzada en una de les finestres del segon pis, oberta de bat a bat.

Després de passar, es va tombar i va veure un home que baixava l’escala. Va baixar amb tanta tranquil·litat i tan obertament que el xicot va pensar que devia ser un fuster o un ebenista que treballava a l’hotel. No s’hi va fixar pas massa, només va pensar que havia començat a treballar molt aviat. Té la impressió que es tractava d’un home alt, de cara rogenca i que portava un abric llarg i marronós. Deu haver-se quedat a l’habitació una estoneta després de l’assassinat, perquè vàrem trobar aigua bruta de sang al lavabo on s’havia rentat les mans, i hi havia senyals als llençols on havia, premeditadament, eixugat el ganivet.

Vaig mirar Holmes en sentir la descripció de l’assassí, que es corresponia tan exactament amb la que ell me n’havia donat. Tanmateix no tenia a la cara cap expressió d’alegria ni de satisfacció.

—No va trobar a l’habitació res que ens pugui donar una pista de qui és l’assassí?

—Res. Stangerson tenia la cartera de Drebber a la butxaca però sembla que això era normal perquè feia tots els pagaments. Hi havia unes vuitanta lliures, però no hi faltava res. Siguin quins siguin els motius d’aquest crim extraordinari, no hi ha cap dubte que s’ha d’excloure el robatori. No hi havia papers ni cap nota a la butxaca del mort, excepte un telegrama, enviat des de Cleveland fa aproximadament un mes i que deia: «J.H. és a Europa». No hi havia cap signatura.

—I no hi havia res més? —preguntà Holmes.

—Res d’importància. L’home s’havia adormit llegint una novel·la que era damunt el llit i la pipa era, sobre una cadira, al seu costat. Hi havia un got d’aigua a la taula i a l’ampit de la finestra una capseta amb un parell de píndoles.

Sherlock Holmes s’aixecà d’un salt amb una exclamació de plaer.

—L’última anella! —digué, exultant.

Els dos detectius el miraren, esbalaïts.

—Ara tinc a les mans —digué el meu amic amb confiança— tots els fils que formen aquest embolic. És clar, encara falten detalls, però estic segur de tots els fets importants, des del moment que Drebber es va separar de Stangerson a l’estació fins a la descoberta del cos de Stangerson, com si els hagués vist jo mateix. Li donaré una prova del que sé. Ha pogut agafar una d’aquelles píndoles?

—Les tinc —digué Lestrade mentre treia una capseta blanca—; les he agafades juntament amb la cartera i el telegrama amb la intenció de lliurar-les a comissaria. Ha estat ben bé una casualitat que les agafés, perquè haig de dir que no els dono cap importància.

—Doni-me-les! —digué Holmes, i es tombà cap a mi—. Doctor, són píndoles corrents?

Evidentment no ho eren. Eren d’un color gris perla, petites, rodones i gairebé transparents a la llum.

—Per llur transparència i lluminositat, em sembla que són solubles a l’aigua —vaig dir.

—Precisament —contestà Holmes—. Li faria res de baixar a buscar aquell pobre terrier que està tan malalt des de fa tant de temps i que la patrona volia que vostè rematés ahir?

Vaig baixar i vaig pujar el gos a coll. La respiració dificultosa i els ulls envidriats de l’animal indicaven que era ben a la vora de la fi. En efecte, tenia el morro blanc com la neu i això era senyal que ja havia sobrepassat el temps normal de l’existència canina. Vaig posar un coixí damunt la catifa.

—Ara partiré una d’aquestes píndoles per la meitat —digué Sherlock Holmes; tragué una navalla i uní l’acció a la paraula—. Tornem a la capsa una de les dues meitats, per al futur. L’altra meitat la posarem dins d’aquest got on hi ha una culleradeta d’aigua. Veurem com el nostre amic, el doctor Watson, té raó, i com es dissol ràpidament.

—Això pot ser molt interessant —digué Lestrade amb el to ofès de qui sospita que s’estan rient d’ell—; no veig, però, la relació que pot tenir amb la mort del senyor Joseph Stangerson.

—Paciència, amic meu, paciència! Ja veurà que la té tota. Ara hi afegiré una mica de llet per tal de fer la barreja acceptable i, en donar-la al gos, veurem que se la beu molt de pressa.

Mentre parlava abocà el contingut del got dins un platet i el posà davant el terrier, que començà a llepar fins que el plat quedà sec. L’aspecte seriós de Holmes ja ens havia convençut tant que ens asseguérem en silenci, mirant atentament l’animal, i esperant un efecte sorprenent. Però no va passar res. El gos continuà estirat damunt el coixí, respirant amb dificultat, però no semblava que es trobés ni millor ni pitjor per causa del medicament.

Holmes havia tret el rellotge i, a mesura que passaven els minuts sense cap resultat, la seva cara anava agafant una expressió de pena i de desil·lusió. Es mossegava els llavis, tamborinava amb els dits damunt la taula i presentava tots els altres símptomes d’una impaciència intensa. Era tan gran la seva emoció que realment em feia pena, mentre que els altres dos detectius somreien irònicament, no gens disgustats per aquest contratemps de Holmes.

—No pot pas ser una coincidència —digué finalment alçant-se de la cadira i anant amunt i avall per l’habitació—; és impossible que sigui una simple coincidència. Després de la mort de Stangerson, trobem les mateixes píndoles de què sospitava en el cas de Drebber. Però són inactives. Què pot voler dir això? És impossible que tota la meva concatenació de pensaments sigui falsa. Ah! Ja ho tinc! Ja ho tinc!

I tot deixant anar un crit d’alegria, corregué cap a la capsa, partí l’altra píndola per la meitat, la dissolgué, hi afegí llet i la donà al terrier. Amb prou feines la llengua del malaurat animal havia tocat el líquid que li començaren a tremolar tots els membres i es quedà rígid i sense vida com si un llampec li hagués caigut al damunt.

Sherlock Holmes respirà profundament i s’eixugà la suor del front.

—Hauria de tenir més fe —digué—; ja hauria d’haver après que quan un fet sembla anar en contra de tota una sèrie de deduccions, és invariablement susceptible d’una altra interpretació. De les dues píndoles que hi havia a la capsa, una era del verí més mortal i l’altra completament inofensiva. Ho hauria d’haver sabut fins i tot abans de veure la capsa.

Aquesta darrera afirmació em semblà tan sorprenent que em fou difícil de creure que no havia perdut el seny. Tanmateix el gos mort era allà, davant nostre, per demostrar que la seva hipòtesi havia estat correcta. Em semblava que les boires del meu cervell s’anaven aclarint i que començava a tenir una feble i vaga percepció de la veritat.

—Tot això els sembla estrany —continuà Holmes— perquè al principi de la investigació no es van adonar de la importància de l’única pista real que tenien al davant. Vaig tenir la bona sort de fixar-m’hi i tot el que ha succeït des d’aleshores ha servit per confirmar la meva suposició inicial que, realment, n’era la conseqüència lògica. D’aquí que, coses que els han sorprès a vostès i que han fet el cas encara més fosc i embolicat, m’hagin servit per entendre-ho tot millor i per reforçar les meves conclusions. És un error confondre el que és estrany amb el que és misteriós. El crim més vulgar és ben sovint el més misteriós, perquè no presenta cap tret nou ni especial, del qual es puguin treure conclusions. Aquest assassinat hauria estat infinitament més difícil de resoldre si el cos de la víctima hagués estat trobat senzillament al carrer sense cap d’aquests acompanyaments sensacionals i outrés que l’han fet extraordinari. Aquests detalls estranys, en comptes de fer el cas més difícil, l’han simplificat força.

El senyor Gregson, que havia escoltat aquest discurs amb considerable impaciència, no es pogué aguantar més.

—Miri, senyor Holmes —digué—; tots estem disposats a reconèixer que vostè és un home intel·ligent i que té els seus propis mètodes de treball. Però ara volem alguna cosa més que pura teoria i retòrica. Del que es tracta és d’agafar l’home. He explicat el que pensava i sembla que estava en un error. El fill de Madame Charpentier no pot haver estat complicat en aquest segon afer. Lestrade perseguí el seu home, Stangerson, i sembla que també estava equivocat. Vostè ha deixat anar insinuacions aquí i allà i sembla saber més que nosaltres, però em penso que ja tenim tot el dret de preguntar-li directament el que vostè en sap d’aquest assumpte. Ens pot dir el nom de l’assassí?

—Haig d’estar d’acord amb Gregson, senyor —digué Lestrade—; tots dos ho hem intentat i tots dos hem fracassat. Ha dit més d’una vegada des que sóc en aquesta habitació que tenia totes les proves que necessitava. Estic segur que ja no ens les negarà més.

—Qualsevol dilació en l’arrest de l’assassí —vaig dir jo—, pot donar-li temps per cometre una nova atrocitat.

Pressionat d’aquesta manera per tots nosaltres, Holmes semblava indecís. Continuà anant amunt i avall de l’habitació amb el cap baix i les celles arrugades, tal com feia sempre que es perdia en els seus pensaments.

—No hi haurà més crims —digué finalment, parant de cop i mirant-nos de cara—. Això és fora de tot dubte. M’han preguntat si sabia el nom de l’assassí. El sé. El simple fet de saber el seu nom té ben poca importància, si el comparem amb la possibilitat d’atrapar-lo. I això és el que espero fer ben aviat. Tinc esperances de fer-ho mitjançant els meus propis arranjaments; però és un assumpte que s’ha de tractar amb delicadesa, perquè ens les hem d’haver amb un home sagaç i desesperat, que té l’ajut, com hem pogut comprovar, d’un altre de tan intel·ligent com ell. Mentre aquest home no tingui ni la més lleugera idea que algú pot tenir una pista, hi ha possibilitats que l’agafem; però si n’arribés a tenir la més lleugera de les sospites, es canviaria el nom i desapareixeria en un moment enmig dels quatre milions d’habitants d’aquesta gran ciutat. Sense intenció de ferir-los ni a vostès ni els seus sentiments, haig de dir que considero que la policia no pot competir amb aquests homes i per això no els he demanat ajut. És clar que, si fracasso, acceptaré tota la responsabilitat d’aquesta omissió, però estic preparat per a això. En aquests moments puc prometre que així que pugui comunicar-me amb vostès sense espatllar les meves pròpies combinacions, ho faré.

Gregson i Lestrade no semblaven pas gens satisfets malgrat aquesta seguretat. Tampoc semblava que l’al·lusió despectiva de Holmes als detectius de la policia els hagués fet feliços. Gregson s’havia posat vermell fins a la punta dels cabells, mentre que els ulls envidriats de l’altre brillaven amb curiositat i ressentiment. Cap dels dos no tingué temps de parlar, tanmateix, abans que truquessin a la porta i el representant dels trinxeraires, el jove Wiggins, introduís la seva insignificant i desagradable persona.

—Perdó, senyor —digué tocant-se el ble de damunt el front—. Tinc un cotxe a baix.

—Bon xicot —digué Holmes plàcidament—. Per què no introdueixen aquest model a Scotland Yard? —continuà, mentre treia d’un calaix unes manilles d’acer—. Mirin que bé que funciona el ressort. Es tanquen a l’instant.

—El model antic és prou bo —digué Lestrade—, si trobem l’home a qui les hem de posar.

—Molt bo, molt bo —digué Holmes, somrient—. El cotxer em podria ajudar amb les caixes. Digui-li que entri, Wiggins.

Em vaig quedar parat en sentir que el meu company parlava com si estigués a punt de sortir de viatge, perquè no me n’havia parlat. Hi havia un petit bagul a l’habitació. Holmes l’estirà i començà a lligar-lo. Estava tot enfeinat quan el cotxer entrà a l’habitació.

—Ajudi’m a cordar aquesta sivella, cotxer —digué Holmes, tot posant-se de genolls i sense tombar el cap.

L’home avançà amb uns aires desafiadors i una mica malcarat; baixà les mans per tal d’ajudar. Aleshores sentírem un clic sec, un soroll metàl·lic i Sherlock Holmes es posà dret d’un salt.

—Senyors —digué, i els ulls li llampeguejaven—, permetin que els presenti el senyor Jefferson Hope, l’assassí d’Enoch Drebber i de Joseph Stangerson.

Tot havia succeït en un moment, tan de pressa que no vaig tenir temps d’adonar-me’n. Recordo molt bé aquell instant, l’expressió triomfant de Holmes i el so de la seva veu, la cara ferotge i estupefacta del cotxer en mirar les brillants manilles que havien aparegut com per art d’encantament als seus punys. Durant un parell de segons ens quedàrem aturats com estàtues. Aleshores, amb un crit inarticulat i furiós, el presoner s’escapà bruscament de les mans de Holmes i es llançà per la finestra. La fusta i el vidre cediren, però abans que l’hagués travessat completament Gregson, Lestrade i Holmes se li tiraren al damunt com tres gossos caçadors. L’arrossegaren una altra vegada cap a dins de l’habitació i en aquell moment començà un conflicte terrible. Aquell home era tan fort i feroç que se’ns tragué del damunt a tots quatre una vegada darrera l’altra. Semblava que tenia la força convulsiva d’un home en ple atac epilèptic. Tenia la cara i les mans terriblement fetes malbé pel xoc amb el vidre, però la pèrdua de sang no disminuí la seva resistència. No vàrem aconseguir de fer-li entendre que els seus esforços no servirien de res, fins que Lestrade ficà la mà dins del mocador que l’home portava al coll i el mig estrangulà; però, fins i tot aleshores, no ens sentírem segurs fins que el tinguérem lligat de peus i de mans. Després d’això ens posàrem drets sense alè i esbufegant.

—Tenim el seu cotxe —digué Sherlock Holmes—. Ens servirà per portar-lo a Scotland Yard. I ara, senyors —continuà amb un agradable somriure—, hem arribat a la fi del nostre petit misteri. Poden fer-me totes les preguntes que vulguin. No pateixin, que les contestaré totes.





PART II

EL PAÍS DELS SANTS





8. A la gran planúria alcalina


A la part central del gran continent nord-americà hi ha un desert àrid i repulsiu que ha estat durant molts anys una barrera que ha aturat l’avanç de la civilització. Des de Sierra Nevada a Nebraska, i des del riu Yellowstone al Nord fins al Colorado al Sud, només hi ha una regió desolada. I ni tan sols la natura és sempre igual en tota aquesta zona horrorosa. Hi ha muntanyes coronades de neu i valls fosques i tenebroses. Hi ha rius de corrent ràpid que baixen a tota velocitat per gorges desiguals i també hi ha enormes planes que, a l’hivern, són cobertes de neu, i que, a l’estiu, són grises per culpa de la pols alcalina i salina. Tot plegat, però, manté la característica comuna d’aridesa, inhospitalitat i misèria.

No hi ha habitants en aquesta terra desolada. Un grup d’indis Pawnees o Blackfeet pot travessar-la ocasionalment per tal de trobar d’altres terrenys de caça, però els guerrers més intrèpids se senten contents de perdre de vista aquelles planúries aterradores i de trobar-se una altra vegada a les seves praderies. El coiot està a l’aguait entre la malesa, l’aguilot aleteja pesadament per l’aire, i l’ós gris, matusser, es mou amb dificultat pels barrancs foscos i, per menjar, replega el que pot entre les roques. Són els únics habitants d’aquell desert.

No pot haver-hi, en tot el món, un paisatge més trist que el que es veu des del vessant nord de Sierra Blanca. Fins on arriba la vista s’estén la gran plana, tota polsinosa amb taques d’àlcali i amb quatre mates de diminuts arbustos de carrasclar. A l’extrem més llunyà de l’horitzó hi ha tota una serralada amb cims abruptes clapejats de neu. En aquesta gran extensió de terreny no hi ha senyals de vida ni de res relacionat amb la vida. No hi ha cap ocell al cel d’un blau acerat, ni cap moviment sobre la terra grisa i apagada —i, per damunt de tot, un silenci absolut. S’escolti com s’escolti, no hi ha ni una ombra de soroll en tota aquella enorme solitud; només silenci, un silenci complet que fa encongir el cor.

S’ha dit que no hi ha res que tingui relació amb la vida a l’amplia planúria. No és veritat del tot. Si es mira des de Sierra Blanca, es veu un camí traçat al mig del desert, un camí que fa ziga-zagues i que, finalment, es perd en la llunyania. Ha estat solcat per moltes rodes i trepitjat pels peus de molts aventurers. Per aquí i per allà hi ha uns objectes blancs escampats que brillen amb el sol i que sobresurten de l’avorrit dipòsit d’àlcali. Acosteu-vos-hi i examineu-los! Són ossos: n’hi ha de grossos i toscos, i d’altres de més petits i delicats. Els primers són de bou i els altres, d’home. Al llarg de dos mil cinc-cents quilòmetres és possible de seguir aquesta ruta horripilant per les restes escampades d’aquells que es quedaren pel camí.

Un viatger solitari mirava aquesta mateixa escena el 4 de maig del 1847. Per l’aspecte que tenia ben bé podia tractar-se del geni o dimoni de la regió. A un observador li hauria estat difícil de decidir si era més a la vora dels quaranta o dels seixanta anys. Tenia la cara xuclada i ullerosa i semblava que la pell bruna i apergaminada li tibava damunt els ossos prominents. Tenia la barba i els cabells llargs i foscos però clapejats de blanc, els ulls li brillaven d’una manera poc natural i la mà que premia el rifle amb prou feines tenia més carn que la d’un esquelet. Mentre era allà, es recolzava sobre l’arma; la figura alta i l’estructura massissa dels seus ossos suggerien una constitució vigorosa i nerviüda. Tanmateix aquella cara reprima i la roba que penjava, ampla, damunt els membres marcits, revelaven el que li donava aquella aparença senil i decrèpita. L’home s’estava morint —morint de gana i de set.

Primer havia baixat amb dificultat pel barranc i després havia pujat fins aquella petita elevació amb l’esperança vana de veure algun senyal d’aigua. Ara la gran planúria salina, s’estenia davant dels seus ulls, i també el cinturó llunyà de muntanyes, sense cap arbre ni planta que pogués indicar la presència d’humitat. En aquell immens paisatge no hi havia ni un raig d’esperança. Mirà cap al Nord, cap a l’Est i cap a l’Oest amb ulls interrogatius i s’adonà que el seu viatge havia arribat al final; que allà, en aquell penyal estèril, era a punt de morir.

—Per què no aquí, igual com en un llit de plomes d’aquí a vint anys? —murmurà mentre s’asseia al recer d’una roca.

Abans de seure havia dipositat a terra el rifle, que no li servia de res, i també un gran farcell fet amb un mocador gris que portava penjat a l’espatlla dreta. Semblava una mica massa pesat per a les seves forces perquè, en baixar-lo, el farcell caigué a terra amb violència. A l’instant sortí del paquet grisós un gemec i aparegueren una careta espantada, amb ulls marrons molt brillants i unes mans petites amb clotets.

—M’has fet mal! —digué una veu de criatura, amb to acusador.

—Sí? —contestà l’home—; no volia fer-ho!

Mentre parlava anava desembolicant el mocador gris i en tragué una nena molt bufona d’uns cinc anyets; les sabatetes delicades, el vestit elegant de color de rosa i el davantalet, tot suggeria la sol·licitud d’una mare. La criatura estava pàl·lida i macilenta, però els braços i les cames, tan sans, demostraven que havia sofert menys que el seu company.

—Encara et fa mal? —preguntà l’home, inquiet perquè la nena encara es fregava els cargols rossos de darrera el cap.

—Fes-hi un petó i fes que es curi! —digué molt seriosament, assenyalant la part que li feia mal—. Això és el que feia la mare. On és la mare?

—La mare se n’ha anat. Segur que la veuràs ben aviat.

—Se n’ha anat, eh? —digué la nena—. És estrany que no hagi dit adéu; fixa’t que gairebé sempre m’ho deia quan se n’anava a prendre el te a casa de la tieta i ara ja fa tres dies que és fora. Escolta, és molt sec tot això, oi? Que no hi ha res per menjar?

—No, no hi ha res, reina meva. Tingues una mica de paciència i tot anirà bé. Recolza el cap en mi i et sentiràs de primera. No és pas fàcil de parlar quan tens els llavis secs com el cartró, però em sembla que val més que et digui com estan les coses. Què és això que tens?

—Coses maques! Coses molt maques! —cridà la neneta entusiasmada, amb dos fragments de mica molt brillants a les mans—. Quan tornem a casa, les donaré al meu germà Bob.

—Aviat veuràs coses encara més boniques —digué l’home, ple de confiança—. Espera una mica. Però et volia explicar… recordes on vàrem deixar el riu?

—Oh, sí!

—Bé, suposàvem que trobaríem un altre riu aviat, saps? Però hi havia alguna cosa que estava malament: les brúixoles, o el mapa, o jo què sé, i no l’hem trobat. S’ha acabat l’aigua. Només n’hi ha una goteta per a una personeta com tu, i… i…

—I no t’has pogut rentar? —interrompé la nena amb serietat, mirant la cara bruta de l’home.

—No, ni beure. I el senyor Bender va ser el primer d’anar-se’n, i després l’Indi Pete, i després la senyora Mc Gregor, i Johny Hones i després, reina, la teva mare.

—Així que la mare també és morta —digué la nena tapant-se la cara amb el davantal i posant-se a plorar amargament.

—Sí, tots se n’han anat menys tu i jo. Aleshores vaig pensar que potser trobaríem aigua en aquesta direcció, et vaig carregar a l’espatlla i fins aquí hem arribat. Però resulta que la cosa no sembla que hagi millorat pas gaire. Realment l’oportunitat que tenim ara és ben petita!

—Vols dir que també ens morirem, nosaltres? —preguntà la criatura, deixant de plorar i alçant la cara, tota bruta de les llàgrimes.

—Suposo que aquesta és la situació, aproximadament.

—Per què no ho has dit més aviat? —digué la nena, rient molt alegrement—. M’havies espantat. Mira, si ens morim, estarem amb la mare una altra vegada.

—I tant que hi estaràs, dona!

—I tu també. Li diré que has estat molt bo per a mi. M’hi jugo el que vulguis que ens esperarà a la porta del cel amb un gran gerro d’aigua i molts pastissos de blat negre, calents i torrats per les dues bandes, com ens agradaven a Bob i a mi. Quan tardarem?

—No ho sé; no gaire!

L’home mirava cap a l’horitzó, cap al Nord. A la volta blava del cel havien aparegut tres taquetes que creixen per moments, de tan ràpidament com s’acostaven. Eren tres grans ocells marrons que es posaren a donar voltes damunt els dos viatgers. Eren aguilots, els voltors de l’oest, i el fet que s’acostessin era una anticipació de la mort.

—Mira, mira! —cridà la nena, alegrement, assenyalant les formes de mal auguri dels ocells i picant de mans per fer-los marxar—. Digues, va ser Déu el qui va fer aquest país?

—I tant que sí —digué l’home, una mica sorprès per aquella pregunta tan inesperada.

—Va fer el país, allà a Illinois, i va fer el Missouri —continuà la nena—. Em sembla que aquest tros de país el deu haver fet algú altre. No està tan ben fet. S’han oblidat de l’aigua i dels arbres.

—Què et semblaria si reséssim? —preguntà l’home tímidament.

—Encara no és de nit —contestà ella.

—És igual. No és massa normal però a Ell li serà igual, segur. Digues les oracions que deies cada nit al carro quan érem a les planúries.

—I per què no reses tu? —preguntà la nena amb ulls inquisitius.

—He oblidat totes les oracions —contestà—. No he resat des que era així d’alt —digué l’home posant la mà cap a la meitat del rifle—. Suposo que mai no és massa tard. Digues-les en veu alta, jo et miraré i et contestaré.

—Aleshores t’hauràs d’agenollar, i jo també —digué, estirant el xal a terra—. Has de posar les mans així. Et fa sentir bo.

Era una visió estranya, si hi hagués hagut algú més a part dels aguilots, per veure’ls. Els dos viatgers s’agenollaren de costat damunt el xal estret, la criatura tan xerraire i l’aventurer endurit, temerari. Tant la carona rabassuda de la nena com el rostre angulós i desmillorat de l’home eren tombats envers el cel sense núvols, en una súplica sincera a aquell Ésser terrorífic amb el qual haurien d’enfrontar-se, mentre les dues veus, l’una primeta i clara i l’altra profunda i aspra, s’unien per demanar gràcia i perdó. En acabar l’oració s’assegueren una altra vegada a l’ombra del roc fins que la criatura s’adormí instal·lada còmodament contra el pit ampli del seu protector. La mirà dormir una estona, però la natura fou més forta que ell. Durant tres dies i tres nits no havia dormit ni descansat. Lentament les parpelles s’abaixaren damunt aquells ulls tan cansats i el cap començà a baixar cada vegada més i a acostar-se al pit, fins que la barba grisosa de l’home es barrejà amb els cabells daurats de la criatura i tots dos es quedaren adormits profundament, sense ni tan sols somniar.

Si el viatger hagués estat despert mitja hora més tard, hauria vist una cosa estranya. Molt lluny, a l’extrem de la planúria alcalina, començà a aixecar-se una polseguera primer molt petita, difícil de distingir de les boirines de la distància, que anà creixent gradualment fins que formà un núvol sòlid i ben definit. Aquest núvol continuà fent-se gros fins que fou evident que només podia ser produït per una gran multitud de criatures en moviment. En llocs més fèrtils, un observador hauria arribat a la conclusió que s’acostava un d’aquells grans ramats de bisons que pasturen a les prades. Això era òbviament impossible en aquelles solituds tan àrides. A mesura que el remolí de pols s’anava acostant cap al cingle solitari on els dos nàufrags reposaven, començaren a distingir-se entre la boirina les lones que cobrien els carros i les figures dels homes a cavall, armats, i l’aparició resultà ser una gran caravana que anava cap a l’Oest. Però quina caravana! Quan la part del davant ja havia arribat al peu de les muntanyes encara no se’n veia el final a l’horitzó. Al llarg de l’enorme planúria s’estirava la filera tota escampada de tartanes i carros, homes a cavall i homes a peu. Una infinitat de dones que tentinejaven sota grans càrregues i criatures que caminaven amb passos vacil·lants al costat dels carros o que treien el cap per sota les cobertes blanques. Evidentment no es tractava d’un grup corrent d’immigrants sinó més aviat d’un poble nòmada que s’havia vist obligat per les circumstàncies a buscar una nova terra. D’aquesta gran massa humana, juntament amb el cruixit de les rodes i els renills dels cavalls, s’alçava un soroll, un fragor confús a través de l’aire clar. Tot i que era molt fort, no era suficient per despertar els dos caminants cansats.

Al davant de la caravana hi anaven una vintena o més d’homes seriosos, de faccions endurides, amb robes fosques teixides a casa, i que portaven rifles. En arribar al peu del cingle es pararen i es reuniren per parlar un moment.

—Els pous són a la dreta, germans —digué un dels homes de cara endurida, sense barba ni bigoti, amb els cabells canosos.

—A la dreta de Sierra Blanca, així arribarem al Rio Grande —digué un altre.

—No patiu per l’aigua —digué un tercer—. Qui la pot fer brollar de les roques no abandonarà el Seu poble escollit.

—Amén! Amén! —contestà tot el grup.

Eren a punt de continuar quan un dels joves, el que tenia millor vista, deixà anar una exclamació i assenyalà l’abrupte penyal que s’alçava per damunt d’ells. Una coseta de color de rosa s’hi movia a dalt de tot, destacant-se clara i brillant damunt el fons de rocs grisos. En veure-ho, hi hagué un aturament general de cavalls i un desplegament de rifles mentre uns quants homes més descansats s’acostaven al galop per tal de reforçar l’avantguarda. L’expressió «pells-roges» era a totes les boques.

—No hi pot haver gaires Injuns per aquí —digué l’home més gran, que semblava que era el que manava—. Hem passat els Pawnees i no hi ha més tribus fins a l’altra banda de les grans muntanyes.

—Vol que vagi a veure de què es tracta, germà Stangerson? —preguntà un dels homes.

—I jo! I jo! —digueren una dotzena de veus.

—Deixeu els cavalls a baix i us esperarem aquí —contestà el més gran.

En un moment els joves havien descavalcat, lligat els cavalls i pujaven ja per l’abrupte desnivell que conduïa a l’objecte que havia estimulat llur curiositat. Avançaven ràpidament i sense fer soroll, amb la confiança i la destresa dels exploradors experts. Des de baix, els observadors els veieren passar de roc en roc, ben de pressa, fins que llurs figures es destacaren a l’horitzó. El noi que havia donat l’alarma anava al davant. De sobte, els que el seguien el veieren alçar les mans, com si alguna cosa el sorprengués i, en arribar al seu costat, també s’emocionaren davant aquell espectacle.

Sobre el pla que coronava els àrids turons hi havia un únic roc gegant i, recolzat en aquest roc, un home alt amb barba llarga i faccions dures però excessivament prim. Aquella cara plàcida i una respiració regular eren senyal que dormia profundament. Al seu costat hi havia una nena que envoltava el coll bru i musculós de l’home amb el seu bracet blanc i rodó, i que recolzava el cap, de cabells daurats, damunt el pit de l’home. Els llavis, de color de rosa, eren entreoberts i, a l’interior, s’hi endevinava una filera molt regular de dents blanques com la neu. Un somriure alegre il·luminava aquelles faccions infantils. Les cametes molsudes i blanques, acabades en uns mitjonets blancs i unes sabates molt polides amb sivelles lluents, contrastaven d’una manera estranya amb els membres llargs i arrugats del seu company. Sobre la plataforma de pedra que s’alçava damunt d’aquella estranya parella, hi havia tres solemnes aguilots que, en veure els nou vinguts, feren uns crits estridents de decepció i se n’anaren lúgubrement.

Els crits dels ocells despertaren els dos dorments que miraren a l’entorn, desconcertats. L’home s’alçà, fent tentines, i mirà cap a la plana tan solitària quan la son els havia vençut i que ara era travessada per aquell grup enorme d’homes i de bèsties. Una expressió d’incredulitat aparegué a la seva cara mentre mirava i es passà la mà prima pels ulls.

—Suposo que això és el que en diuen deliri —murmurà.

La nena era darrera d’ell, agafant-se al faldó de la jaqueta de l’home sense dir res, però mirant al seu voltant amb aquells ulls interrogatius i meravellats que tenen les criatures.

L’expedició de salvament aviat convencé els dos nàufrags que llur aparició no era una il·lusió. Un dels homes agafà la nena i la posà damunt les seves espatlles, mentre dos més aguantaven l’home esprimatxat i l’ajudaven a anar cap als carros.

—Em dic John Ferrier —digué el viatger—; i aquesta menuda i jo som tot el que queda d’un grup de vint-i-una persones. Tots els altres han mort de gana o de set allà baix, pel Sud.

—És filla teva? —preguntà algú.

—Suposo que ara, sí —digué l’home, desafiadorament—; és meva perquè l’he salvada. Ningú no me la prendrà. Des d’avui es diu Lucy Ferrier. I vosaltres, qui sou? —continuà, mirant amb curiositat els seus salvadors fornits i cremats pel sol—; sembla que sou molts.

—Quasi deu mil —digué un dels homes—; som els fills perseguits de Déu, els escollits de l’àngel Merona.

—No n’he sentit a parlar mai —digué el viatger—. Sembla que n’ha triat una bona colla.

—No facis broma amb el que és sagrat —digué l’altre, severament—. Som dels que creiem en aquells sagrats escrits traçats amb lletres egípcies sobre planxes d’or picat que van ser lliurades al sant Joseph Smith, a Palmyra. Venim de Nauvoo, a l’estat d’Illinois, on hem fundat el nostre temple. Fugim de l’home violent i del descregut, encara que hàgim d’anar a parar al bell mig del desert.

Evidentment el nom de Nauvoo féu venir alguna cosa a la memòria de John Ferrier.

—Ja ho sé —digué—; sou mormons.

—Som mormons —contestaren els altres, en una sola veu.

—I on aneu?

—No ho sabem. La mà de Déu ens guia per mitjà de la persona del nostre Profeta. L’has de conèixer. Ens dirà què cal fer amb tu.

Ja havien arribat a la base del turó i eren envoltats per molts pelegrins —dones pàl·lides, d’aspecte submís; criatures rialleres i fortes, i homes preocupats i de maneres franques. Se sentiren moltes exclamacions de sorpresa i de pena quan s’adonaren de la poca edat d’un dels desconeguts i de la indefensió de l’altre. Els acompanyants no s’aturaren, tanmateix, i prosseguiren, seguits d’una gran multitud de mormons, fins que arribaren a un carro que es destacava dels altres perquè era molt més gros i també pels colors i l’elegància del seu aspecte. Sis cavalls hi eren junyits mentre que tots els altres en tenien dos o quatre, com a màxim. Al costat del cotxer hi havia un home que no podia tenir més de trenta anys, però amb un cap imponent i una expressió decidida que l’assenyalaven com a líder. Llegia un llibre de llom marró. En acostar-s’hi la multitud, deixà el llibre i escoltà atentament la relació de l’episodi. Aleshores es tombà cap als dos nàufrags.

—Si us quedeu amb nosaltres —digué amb paraules solemnes—, només pot ser com a creients en la nostra fe; no deixarem entrar llops a la nostra congregació. Val més que els vostres ossos s’assequin en aquest desert, que no pas que siguin aquell puntet podrit que, amb el temps, corromp tot el fruit. Voleu venir amb nosaltres en aquestes condicions?

—Suposo que vindré amb vosaltres siguin quines siguin les condicions —digué Ferrier, amb tant d’èmfasi que els seriosos Ancians no pogueren contenir un somriure. Només el Líder mantingué una expressió severa i impressionant.

—Acompanyi’l, Germà Stangerson —digué—, i doni-li menjar i beure, i a la criatura també. Ensenyi-li la nostra santa doctrina. Ja ens hem entretingut prou. Endavant! Anem, anem cap a Sió!

—Cap a Sió! Cap a Sió! —cridà la multitud de mormons, i les paraules ondularen al llarg de la caravana, tot passant de boca en boca i s’anaren afeblint en un murmuri a la llunyania. Amb un cruixit de fuets i un grinyol de rodes, els grans carros es posaren en moviment i ben aviat tota la caravana feu ziga-zagues una altra vegada. L’Ancià a qui les dues persones desemparades havien estat confiades les portà cap al seu carro, on ja els esperava el menjar.

—Us quedareu aquí —digué—. D’aquí a uns quants dies us haureu recuperat de la vostra fatiga. Mentrestant recordeu que, des d’ara i per sempre més, pertanyeu a la nostra religió. Brigham Young ho ha dit i ha parlat amb la veu de Joseph Smith, que és la veu de Déu.





9. La flor d’Utah


No és aquest el lloc apropiat per rememorar les proves i les privacions que hagueren de suportar els immigrants mormons abans d’arribar a llur refugi final. Des dels marges del Mississipí fins als vessants occidentals de les muntanyes Rocalloses, havien lluitat per avançar amb una constància gairebé sense precedents a la història. L’home salvatge i la bèstia ferotge, la gana, la set, el cansament, la malaltia, tots els impediments que la natura els podia posar al davant havien estat superats amb tenacitat anglosaxona. Però el llarg viatge i els terrors acumulats havien sacsejat fins i tot els ànims dels més valents de tots. No n’hi hagué ni un que no caigués de genolls per resar de tot cor en veure l’àmplia vall d’Utah al seu davant i en assabentar-se per boca del líder que aquesta era la terra promesa i que aquelles terres serien seves per sempre més.

Ben aviat es demostrà que Young era un administrador expert i un dirigent decidit. Es feren mapes i es prepararen diagrames on s’esbossava la futura ciutat. Les granges es repartiren pels voltants i foren assignades segons la categoria de cada individu. El comerciant fou destinat al seu ofici i l’artesà a la seva vocació. A la ciutat, els carrers i les places sorgiren com per art d’encantament. Als camps es feren desguassos i tanques. Es netejaren els camps i s’hi començà a plantar de manera que a l’estiu següent ja eren tots daurats, coberts de blat. Tot prosperava a l’estranya colònia. I, per damunt de tot, el gran temple que havien erigit al centre de la ciutat era cada vegada més alt. Des de les primeres lluentors de l’alba fins a l’última hora del vespre, el soroll del martell i el de la serra no faltaven mai al monument, que els immigrants erigiren a Aquell que els havia conduït amb seguretat per entremig de tants perills.

Els dos nàufrags, John Ferrier i la nena que havia compartit la seva sort i que ell havia adoptat com a filla, acompanyaren els mormons fins a la fi de llur gran peregrinació. La menuda Lucy Ferrier viatjà amb força comoditat al carro de l’Ancià Stangerson, un refugi que compartia amb les tres esposes i el fill del mormó, un noiet de dotze anys, voluntariós i precoç. Ja s’havia refet, amb la flexibilitat de la infància, del xoc causat per la mort de la seva mare, i ben aviat esdevingué la nena mimada de les dones i s’acostumà a la seva nova vida dins d’aquella llar en moviment, coberta per una lona. Mentrestant Ferrier, que ja s’havia recuperat de les seves privacions, es distingia com a guia útil i caçador infatigable. Tan de pressa es guanyà l’apreci dels seus nous companys que, en arribar al final de llur pelegrinatge, decidiren de manera unànime que li donarien un tros de terra tan gran i tan fèrtil com els dels altres colons, amb excepció de Young i de Stangerson, Kemball, Johnston i Drebber, que eren els quatre Ancians més importants.

A la granja així aconseguida, John Ferrier hi construí una sòlida cabana de fusta que rebé tantes addicions en anys successius que esdevingué finalment una casa molt espaiosa. Era un home de ment pràctica, espavilat per fer tractes i amb una gran habilitat manual. Tenia una constitució de ferro, la qual cosa li permetia de treballar des del matí fins al vespre, millorant i llaurant les seves terres. D’aquesta manera la granja i tot el que li pertanyia prosperaren sobre manera. Als tres anys, estava ja molt millor que tots els seus veïns; als sis ja era un home acomodat, als nou ja era ric i, al cap de dotze, no hi havia a Salt Lake City ni mitja dotzena d’homes que se li poguessin comparar. Des del gran mar interior fins a les llunyanes Muntanyes Wahsatch no hi havia cap nom més conegut que el de John Ferrier.

En una cosa, i només en una, ofenia la susceptibilitat dels seus correligionaris. No hi hagué manera de convèncer-lo que fundés una família com els seus companys. Mai no explicà les raons que tenia per a negar-s’hi d’una manera tan persistent; es limità a ser inflexible i a mantenir la seva decisió amb determinació. N’hi havia que l’acusaven d’indiferència envers la religió que havia adoptat i d’altres que ho atribuïen a afany de riquesa i a poques ganes de ficar-se en deutes. També n’hi havia que parlaven d’un amor de joventut i d’una noia de cabells rossos que s’havia consumit a les costes de l’Atlàntic. Fos quina fos la raó, Ferrier es mantingué solter. Excepte en aquest punt, s’ajustava perfectament a la religió de la nova colònia i fins i tot el tenien per un home ortodox i recte.

Lucy Ferrier cresqué a la cabana ajudant el seu pare adoptiu en tot el que feia. L’aire sa de la muntanya i l’olor balsàmica dels pins li feren de mare i de dida. A mesura que els anys passaven, s’anava enfortint, les galtes se li tornaven més rogenques i el pas se li feia més elàstic. Molts dels que passaven pel camí que hi havia a la vora de la granja de Ferrier sentien que se’ls despertaven pensaments adormits des de feia molt de temps en veure com la figura jovenívola i àgil de la noia es movia pels camps de blat, o bé com muntava el cavall del seu pare i com el dominava amb tota la facilitat i la gràcia d’una autèntica filla de l’oest. I la poncella es transformà en flor, i al mateix temps que el seu pare es convertia en el més ric de tots els agricultors, ella esdevenia el millor exemple de noia americana que hi havia en tot el vessant del Pacífic.

Tanmateix no fou el seu pare el primer que s’adonà que la criatura s’havia transformat en una dona. Això passa ben noques vegades. Aquest canvi misteriós és molt subtil i gradual i no es pot mesurar per dates. I la que menys se n’adona és la noia mateixa fins que nota que el seu cor s’emociona en sentir una veu o en notar el contacte d’una mà; aleshores sap, amb una barreja d’orgull i de por, que una natura nova i més àmplia s’ha despertat dintre d’ella. N’hi ha ben poques que hagin oblidat aquest dia i que no recordin aquell petit incident que anunciava el començament d’una nova vida. En el cas de Lucy Ferrier, l’ocasió fou prou important en ella mateixa, a part de la influència que pogués tenir sobre el seu destí i sobre el destí de molts d’altres.

Era un calorós matí de juny i els Sants dels Darrers Dies estaven tan ocupats com abelles, el rusc de les quals havien triat per emblema. Als camps i pels carrers es notava el mateix brunziment d’activitat humana. Pels carrers polsosos baixaven llargues corrues de mules molt carregades que anaven cap a l’oest, perquè la febre de l’or havia esclatat a Califòrnia i el camí passava pel mig de la ciutat dels Elegits. També hi havia ramats de bens i de bravatells que venien de les llunyanes praderies, i emigrants cansats, homes i cavalls igualment baldats a causa d’aquell viatge sense fi. I, en mig d’aquella barreja bigarrada, passant entre la gent amb tota la perícia d’un genet consumat, galopava Lucy Ferrier, amb la cara encesa per l’exercici i els llargs cabells castanys onejant al vent. El seu pare li havia demanat que li fes un encàrrec a la ciutat i hi entrava atropelladament, tal com havia fet tantes vegades, amb la intrepidesa de la joventut, pensant només en el que havia de fer i en la millor manera de fer-ho. Els aventurers, bruts del viatge, la miraven bocabadats, i fins i tot els Indis impassibles deixaven de banda llur estoïcisme habitual i es meravellaven de la bellesa de la noia de cara pàl·lida.

Havia arribat a les rodalies de la ciutat quan trobà el camí bloquejat per un gran ramat de bestiar conduït per mitja dotzena de vaquers de les planúries, d’aspecte salvatge. Tan impacient estava que s’esforçà per passar aquell obstacle fent anar el cavall cap al que semblava ser un espai obert. Però amb prou feines s’hi havia ficat que els animals se li acostaren i l’envoltaren i es trobà completament submergida en el corrent movedís de bravatells de banyes llargues i mirada ferotge. Estava acostumada a tractar amb bestiar i no s’espantà; aprofità la més mínima oportunitat per obligar el cavall a anar endavant amb l’esperança d’obrir-se camí entre la desfilada. Per desgràcia, les banyes d’un dels animals, per accident o amb intenció, entraren en contacte violent amb la illada del cavall que s’excità fins a la follia. En un instant, es posà dret damunt les potes del darrera amb un esbufec de ràbia, s’encabrità i s’alçà d’una manera que hauria fet caure un genet menys expert. La situació era molt perillosa. Tots els moviments del cavall excitat el feien topar altra vegada amb les banyes i li provocaven nous atacs de fúria. La noia feia tot el que podia per mantenir-se damunt la sella; una caiguda hauria representat una mort terrible sota els cascs dels pesats animals terroritzats. Poc acostumada a situacions d’emergència, Lucy sentí que el cap li començava a rodar i deixà d’aferrar-se a les brides amb la força d’abans. Sense poder respirar a causa de la pols que s’aixecava i del vapor que desprenien aquells animals en plena lluita, Lucy hauria deixat molt probablement d’esforçar-se si no hagués estat pel so d’una veu amable, a la seva esquena, que li garantia ajuda. Al mateix moment, una mà musculosa i morena agafà l’espantat cavall pel fre i, obrint per força un pas per entre els animals, aviat la tragué del mig del ramat.

—Espero que no s’hagi fet mal, senyoreta —digué el salvador, respectuosament.

Lucy aixecà els ulls cap a aquella cara fosca i ferotge, i es posà a riure descaradament.

—Estic aterrida —digué ingènuament—; qui hauria pogut pensar que Poncho s’espantaria tant d’una colla de vaques?

—Gràcies a Déu que s’ha mantingut damunt la sella —digué l’altre amb molta seriositat. Era un jove alt, d’aspecte salvatge, que muntava un poderós cavall ruà i portava roba basta de caçador i un llarg rifle penjat a l’espatlla—. Suposo que és la filla de John Ferrier —digué—; l’he vista baixar a cavall des de casa seva. Quan el vegi, pregunti-li si recorda els Jefferson Hopes de Saint Louis. Si és el mateix John Ferrier, el meu pare i ell eren inseparables.

—No valdria més que vingués vostè mateix? —digué la noia amb coqueteria.

El xicot semblà content del suggeriment i els ulls li brillaren d’alegria.

—Així ho faré —digué—; hem estat dos mesos a les muntanyes i no anem massa presentables per a anar de visita. Ens haurà de prendre tal com anem.

—Li ha d’estar molt agraït, i jo també —contestà Lucy—. M’estima molt. Si aquelles vaques m’haguessin aixafat, no se n’hauria refet mai.

—Ni jo tampoc —digué ell.

—Vostè! Bé, no veig per què li hauria d’interessar tant. Ni tan sols és amic nostre.

La cara fosca del jove caçador s’entristí tant en sentir aquella observació de Lucy que la noia esclatà de riure.

—Home, no volia dir això —digué—. És clar que ara ja és un amic. Ha de venir a veure’ns. Ara me n’haig d’anar o el pare no m’encarregarà res més. Adéu!

—Adéu! —contestà ell alçant el barret d’ala ampla que portava i inclinant-se cap a la maneta de Lucy. La noia féu girar el seu cavall, li donà una fuetada i fugi com el vent camí avall, envoltada d’un núvol de pols.

Jefferson Hope continuà amb els seus companys, trist i taciturn. Havien estat a les Muntanyes de Nevada buscant plata i tornaven a Salt Lake City amb l’esperança de reunir capital suficient per a treballar i explotar uns filons que havia descobert. Havia estat tan entusiasmat pel projecte com tots els altres, fins que aquest incident sobtat va desviar els seus pensaments envers un altre cantó. La visió de la noia rossa, tan franca i saludable com les brises de la serralada, havia torbat el seu cor, volcànic i indomable. Quan Lucy ja havia desaparegut de la seva vista, s’adonà que s’havia produït una crisi en la seva vida i ja ni la plata ni cap altra qüestió no podien interessar-li tant com aquell sentiment, nou i absolutament absorbent. L’amor que havia nascut en el seu cor no era el caprici repentí i inconstant d’un noiet; era més aviat la passió salvatge d’un home de voluntat forta i caràcter dominant. S’havia acostumat a triomfar en tot el que emprenia. Es jurà a si mateix que no fracassaria ara si la perseverança i l’esforç humà podien ajudar-lo.

Visità John Ferrier aquella nit i moltes altres vegades, fins que es convertí en una cara coneguda a la granja. John, tancat a la vall i absort en la feina, no havia tingut massa ocasió d’assabentar-se del que havia succeït al món exterior al llarg dels darrers dotze anys. Jefferson Hope li ho explicà tot, i en un estil que féu que Lucy s’hi interessés tant com el seu pare. Havia estat colonitzador a Califòrnia i podia explicar moltes històries estranyes de fortunes fetes i de fortunes perdudes en aquells dies salvatges i feliços. També havia estat explorador, i caçador, i buscador de plata, i ranxer. Jefferson Hope havia anat a buscar aventures emocionants pertot arreu on era possible de trobar-ne. Ben aviat es convertí en el company predilecte del vell granger, que no parava de lloar les virtuts del foraster. Lucy callava, però tenia les galtes enceses i la mirada brillant i feliç, el que demostrava ben clarament que aquell jove cor ja no era seu del tot. És molt possible que el seu bon pare no s’hagués adonat d’aquests símptomes, però amb tota seguretat no havien passat desapercebuts per a l’home que havia guanyat el seu afecte.

Un vespre d’estiu vingué al galop pel camí i s’aturà davant l’entrada. Lucy era al portal i baixà a rebre’l. L’home llançà les brides damunt la tanca i s’acostà a gambades.

—Me’n vaig, Lucy —digué, agafant-li les mans i mirant amb tendresa la cara de la noia—; no et demano que vinguis amb mi ara, però, voldràs venir quan torni?

—I quan serà això? —preguntà ella posant-se vermella i rient.

—D’aquí a un parell de mesos, a tot estirar. Aleshores vindré i et reclamaré, estimada. Ningú no pot interposar-se entre nosaltres!

—I el pare? —preguntà Lucy.

—Ja ha donat el consentiment a condició que posem les mines en marxa. No tinc pas cap por pel que fa a aquest detall.

—Oh, bé, és clar, si el pare i tu ja ho heu arreglat tot, no hi ha res més a dir —murmurà Lucy, recolzant el cap damunt el pit de Jefferson.

—Gràcies, Déu meu! —digué Hope amb veu rogallosa, acostant-se-li i besant-la—. Com més em quedi, més em costarà d’anar-me’n. M’esperen a la gorja. Adéu, amor meu, adéu. Tornaré d’aquí a dos mesos.

Féu un esforç i se separà d’ella mentre parlava, saltà damunt el cavall i se n’anà furiosament al galop, sense tombar-se a mirar ni una sola vegada, com si tingués por que li faltés voluntat si tornava a veure el que deixava. Ella es mantingué a la porta, mirant-lo fins que desaparegué de la seva vista. Aleshores tornà a entrar a la casa, sentint-se la noia més feliç d’Utah.





10. John Ferrier parla amb el profeta


Feia tres setmanes que Jefferson Hope i els seus companys havien marxat de Salt Lake City. John Ferrier es posava trist quan pensava en la tornada del jove i en la pèrdua imminent de la seva filla adoptiva. Però la cara feliç i lluminosa de la noia el feia conformar-se; de fet, cap altre argument no hauria estat més convincent. Havia decidit, des de sempre, que mai no permetria que la seva filla es casés amb un mormó. No considerava que un casament així fos un casament de veritat, sinó una vergonya i una desgràcia. Pensés el que pensés de les doctrines dels mormons, en aquest punt era inflexible. Tanmateix, mai no digué res del que pensava perquè, en aquells dies, el fet d’expressar una opinió poc ortodoxa era realment perillós a la Terra dels Sants.

Sí, perillós, tan perillós que fins i tot els més sants només gosaven expressar llurs opinions religioses en veu molt baixa, sense alè, per por que quelcom que sortís de llurs llavis no fos tergiversat i els portés males conseqüències. Els que havien estat víctimes de la persecució havien esdevingut perseguidors per llur propi compte, i perseguidors de la més terrible mena. Ni la Inquisició de Sevilla, ni la Vehmgericht alemanya, ni les Societats Secretes d’Itàlia no havien aconseguit de posar en funcionament una maquinària més formidable que la que formava una espècie de núvol damunt l’estat d’Utah.

El fet que fos invisible i el misteri que envoltava aquella organització la feien doblement terrible. Semblava que fos omniscient i omnipotent, però ningú no la veia ni la sentia. L’home que gosava oposar-se a l’Església desapareixia, i ningú no sabia si se n’havia anat o què li havia passat. La dona i els fills l’esperaven a casa, però cap pare no tornà mai per explicar-los com li havia anat a les mans dels seus jutges secrets. Una paraula imprudent o una acció lleugera eren seguides de l’anihilació, però ningú no sabia quina podia ser la natura d’aquell terrible poder que penjava com una espasa sobre llurs caps. No és gens estrany, doncs, que la gent tingués por i tremolés, i que fins i tot al mig del desert ningú no gosés expressar, ni tan sols en veu baixa, els dubtes que l’oprimien.

Al principi, aquell poder imprecís i terrible només s’exercia damunt els recalcitrants que, tot i haver abraçat la fe dels mormons, volien després pervertir-la o abandonar-la. Però ben aviat amplià el seu camp d’acció. El nombre de dones adultes s’havia reduït i la poligàmia, sense una població femenina nombrosa, era una doctrina realment estèril. Començaren a escampar-se estranys rumors —rumors d’immigrants assassinats i de campaments saquejats a zones on poques vegades s’hi havia vist indis. Aparegueren dones noves als Harems dels Ancians— dones que es consumien i que ploraven; a les cares d’aquelles dones s’hi llegia un terror inextingible. Viatgers que s’havien endarrerit a les muntanyes parlaven de grups d’homes armats, amb la cara tapada, silenciosos i furtius, que passaven com una ombra pel costat d’ells en la foscor. Aquestes històries i rumors anaren agafant forma i solidesa, i foren corroborats i recorroborats, fins que finalment reberen un nom determinat. I encara avui, als solitaris ranxos de l’Oest, el nom de la banda Danite o dels Àngels Venjadors és sinistre i porta mala astrugància.

Un coneixement més ampli de l’organització que produïa resultats tan terribles servia més per augmentar que no pas per disminuir l’horror que inspirava als homes. Ningú no sabia qui pertanyia a aquella societat implacable. Els noms dels qui participaven en fets de sang i de violència comesos en nom de la religió es mantenien en el secret més absolut. Aquell amic a qui se li explicaven els dubtes referents al Profeta i la seva missió podia ser un dels qui, a la nit, venien amb foc i espasa a exigir una reparació terrible. En conseqüència, tothom tenia por del seu veí i ningú no parlava de les coses que més el preocupaven.

Un bon matí, John Ferrier es preparava per sortir cap als seus camps de blat quan sentí el clic de la balda i, mirant per la finestra, veié un home corpulent, de cabells vermellosos, que s’acostava pel caminet. El cor li féu un salt, perquè es tractava del gran Brigham Young en persona. Ple d’inquietud —perquè sabia que una visita com aquella no li podia portar res de bo—, Ferrier corregué cap a la porta per saludar el dirigent mormó. Aquest, però, rebé les salutacions molt fredament i el seguí cap a la sala amb cara severa.

—Germà Ferrier —digué, asseient-se i mirant el granger fixament als ulls—, els vertaders creients hem estat bons amics per a vostè. El vàrem recollir quan s’estava morint de gana al desert, vàrem compartir amb vostè el nostre menjar, el vàrem portar incòlume a la Vall dels Elegits, li vàrem donar un excel·lent tros de terra i li vàrem permetre que es fes ric amb la nostra protecció. No és veritat?

—És veritat —contestà John Ferrier.

—A canvi de tot això només li vàrem demanar una cosa: que es convertís a la fe vertadera i que s’ajustés en tot a les seves regles. Va prometre que ho faria però, si el que m’han dit és cert, no ho ha complert.

—I en què he deixat de complir-ho? —digué Ferrier avançant les mans per protestar—. No he contribuït al fons comú? No he assistit al Temple? No he…?

—On són les seves esposes? —preguntà Young, mirant al seu voltant—. Cridi-les que les vull saludar.

—És veritat que no m’he casat —contestà Ferrier—. Però hi havia poques dones i molts altres que hi tenien més dret que jo. No era un home solitari: tenia una filla que s’ocupava de mi.

—D’aquesta filla és de qui li vull parlar —digué el líder dels mormons—. S’ha convertit en la flor d’Utah i ha caigut en gràcia a molts dels nois importants del país.

John Ferrier gemegà per dintre.

—S’expliquen històries sobre ella que no creuria pas, històries que diuen que s’ha promès amb un gentil. Això són xafarderies de llengües frívoles i desocupades. Quina és la regla número tretze del codi del sant Joseph Smith? «Que cada noia de l’església vertadera es casi amb un dels elegits; perquè, si es casa amb un gentil, cometrà un pecat lamentable». Així les coses, és impossible que vostè, que professa la fe vertadera, permeti que la seva filla violi aquest precepte.

John Ferrier no contestà, però començà a jugar nerviosament amb el fuet.

—Aquest punt posarà a prova la seva fe: així s’ha decidit al Consell Sagrat dels Quatre. La noia és jove i no la farem pas casar amb algú que tingui els cabells grisos, ni li prohibirem que triï. Nosaltres, els Ancians, tenim moltes vedelles[2] però també hem de trobar dones per als nostres fills. Stangerson té un fill, i Drebber un altre i qualsevol dels dos estaria molt content de rebre la filla de John Ferrier a casa seva. Que triï entre tots dos. Són joves i rics, i professen la religió vertadera. Què li sembla?

Ferrier callà durant una estoneta amb les celles arrugades.

—Doni’ns temps —digué finalment—. La meva filla és molt jove, gairebé no té edat de casar-se.

—Tindrà un mes per triar —digué Young, posant-se dret—. Al final d’aquest temps ens contestarà.

Ja sortia quan es tombà, amb cara vermella i ulls flamejants.

—Seria millor per a vostè i la seva filla —amenaçà— que vostè i ella fossin, ara, esquelets assecats al sol a la Sierra Blanca que no pas que intentessin oposar-se a les ordres dels Quatre Sants!

I amb un gest amenaçador se n’anà. Ferrier sentí els seus passos damunt del caminet pedregós.

Encara estava assegut amb els colzes damunt dels genolls, meditant com s’ho faria per explicar tot això a la seva filla, quan una mà molt suau tocà la seva. Aixecà els ulls i veié Lucy davant seu. En veure la seva cara pàl·lida i espantada comprengué que ja sabia el que havia succeït.

—Ho he sentit —digué contestant a la mirada de Ferrier—. La seva veu s’ha sentit per tota la casa. Oh, pare, pare, què farem?

—No t’espantis —contestà atraient-la cap a ell i acariciant-li els cabells castanys amb aquella mà ampla i callosa—. Ho arreglarem d’una manera o altra. La teva estimació per aquell xicot no deu haver disminuït, oi?

Un sanglot i una estreta de mà foren l’única resposta.

—No, és clar que no. I no vull sentir-te dir que sí. És un noi que promet, és cristià, que és molt més del que es pot dir de tots els d’aquí, malgrat totes llurs pregàries i prèdiques. Hi ha un grup que se’n va demà cap a Nevada i m’espavilaré perquè li portin un missatge fent-li saber la nostra situació. Per la mica que el conec, vindrà ràpid com un llamp.

Malgrat els plors, Lucy no pogué evitar de riure en sentir el seu pare.

—Quan vingui, ens dirà què hem de fer. Però tinc por per tu, papa. Se senten… se senten històries tan horroroses referents als que s’han oposat al Profeta; sempre els han passat coses terribles.

—Però encara no ens hi hem oposat —contestà John Ferrier—. Quan ho hàgim de fer, serà el moment de vigilar. Ara tenim per davant tot un mes sense problemes. Suposo que després més valdrà que fugim d’Utah.

—Fugir d’Utah!

—És gairebé l’única solució.

—Però, i la granja?

—Recollirem tots els diners que puguem i deixarem la resta. Si t’haig de dir la veritat, Lucy, no és pas la primera vegada que hi he pensat. No m’agrada de sotmetre’m a ningú, com aquesta gent fa amb el maleït Profeta. Sóc un americà lliure i tot això em resulta nou. Suposo que ja sóc massa vell per a aprendre. Si gosa tornar a venir, pot molt ben ser que es trobi amb una perdigonada.

—Però no ens deixaran marxar —digué la noia.

—Espera’t fins que Jefferson vingui i aviat ho arreglarem. Mentrestant no t’amoïnis, reina, no ploris que se t’inflaran els ulls i, si se n’adona, tornarà a venir-me a veure. No ens hem d’espantar, no hi ha cap perill.

John Ferrier digué aquestes paraules com si realment tingués molta confiança però a Lucy no li passà per alt que aquella nit el seu pare tancà les finestres més bé que mai i que netejà molt curosament i carregà la vella escopeta rovellada que tenia sempre penjada a la paret de l’habitació.





11. Fugida desesperada


L’endemà de la seva entrevista amb el Profeta Mormó, John Ferrier anà a Salt Lake City, trobà el conegut que se n’anava cap a les muntanyes de Nevada i li donà el missatge per a Jefferson Hope. En aquella nota li explicava el perill imminent que els amenaçava i la necessitat que tornés. Després d’haver-la enviat se sentí millor i tornà a casa molt alegre.

En acostar-se a la granja es quedà força parat en veure un cavall lligat a cada un dels pals de l’entrada. Però la seva sorpresa augmentà quan, en entrar, trobà que dos joves havien pres possessió de la seva sala. Un, de cara llarga i pàl·lida, estava assegut al balancí amb els peus enlaire, recolzats damunt l’estufa. L’altre, un noi amb coll de brau i faccions grolleres i rebotides, era dret davant la finestra amb les mans a la butxaca i xiulava un himne popular. Tots dos saludaren Ferrier quan entrà i el del balancí començà a enraonar.

—És possible que no ens conegui —digué—. Aquest és el fill de l’Ancià Drebber i jo sóc Joseph Stangerson. Vaig viatjar amb vostès pel desert quan el Senyor allargà la Seva mà i els portà cap a l’Església vertadera.

—Tal com farà amb totes les nacions quan el moment arribi —digué l’altre amb veu nasal—. Ell molt a poc a poc però molt fi.

John Ferrier inclinà el cap fredament. Havia endevinat qui eren els visitants.

—Hem vingut —continuà Stangerson—, per consell dels nostres pares a demanar-li la mà de la seva filla per a aquell de nosaltres que vostè i ella prefereixin. Com que jo només tinc quatre dones i el Germà Drebber en té set, em sembla que la meva petició és la més forta.

—No, no, Germà Stangerson —digué l’altre—. La qüestió no és quantes dones tenim sinó quantes en podem mantenir. El meu pare m’ha donat els seus molins i sóc el més ric.

—Però les meves perspectives són millors —digué l’altre amb vehemència—; quan el Senyor s’emporti el meu pare tindré la seva adoberia i la fàbrica de pells. I sóc més gran que tu i més important a l’Església.

—És la noia qui ha de decidir —contestà Drebber i somrigué en veure’s al mirall—. Ho deixarem al seu criteri.

John Ferrier havia presenciat aquesta escena des de la porta i s’havia anat posant nerviós; havia hagut de fer un gran esforç per no fuetejar les esquenes dels dos visitants amb els fuets de muntar.

—Mireu —digué finalment, anant cap a ells a gambades—, quan la meva filla us cridi, podreu venir, però fins aleshores no, no us vull tornar a veure.

Els dos joves mormons el miraren bocabadats. Des de llur punt de vista, aquesta competència entre ells dos per la mà de la noia era el més gran honor que els podien fer, tant a ella com al seu pare.

—Hi ha dues maneres de sortir de l’habitació —cridà Ferrier—; hi ha la porta i hi ha la finestra. Què preferiu?

La cara morena de Ferrier tenia un aspecte tan ferotge i les seves mans reprimes semblaven tan amenaçadores que els visitants es posaren drets d’un salt i emprengueren una retirada ràpida. El vell granger els seguí fins a la porta.

—Quan us hàgiu decidit, ja em direu qui és l’escollit —digué sarcàsticament.

—Ho pagarà car, això! —cridà Stangerson, blanc de fúria—. Ha desafiat el Profeta i el Consell dels Quatre. Se’n penedirà fins a l’últim dia de la seva vida!

—La mà del Senyor li caurà amb força al damunt! —cridà el jove Drebber—. Ell vindrà i el castigarà!

—Aleshores començaré el càstig! —digué Ferrier furiós, i s’hauria llançat escales amunt a buscar l’escopeta si Lucy no l’hagués refrenat agafant-lo pel braç. Abans que pogués deixar-se anar, el soroll dels cascs dels cavalls li indicà que ja eren fora del seu abast.

—Brètols, hipòcrites! —cridà, eixugant-se la suor del front—; prefereixo veure’t morta, filla meva, que casada amb un d’aquests dos!

—I jo també, pare —contestà Lucy amb energia—; però Jefferson arribarà aviat.

—Sí, no falta gaire perquè arribi. Com més aviat millor, perquè no sé el que faran ara.

Realment ja era hora que algú capaç d’aconsellar i d’ajudar vingués a auxiliar el tenaç granger i la seva filla adoptiva. Al llarg de la història de la colònia no hi havia hagut mai un cas de desobediència a l’autoritat dels Ancians que es pogués comparar amb aquell. Si els errors de poca importància havien estat castigats amb tanta severitat, quin podria ser el destí d’aquell arxirebel? Ferrier sabia que la seva riquesa i la seva posició no li servirien de res. D’altres de tan coneguts i tan rics com ell havien desaparegut altres vegades i llurs béns havien estat lliurats a l’Església. Era un home valent, però tremolava només de pensar en els terrors borrosos i tenebrosos que penjaven sobre el seu cap. Era capaç d’enfrontar-se amb qualsevol perill conegut, però aquesta incertesa l’acovardia. Tanmateix amagava els seus temors a la seva filla i feia veure que es prenia tot allò a la lleugera, tot i que ella, amb la perspicàcia que li donava l’amor, veia clarament que el seu pare se sentia incòmode. Ferrier esperava de rebre algun missatge o notificació de Young amb instruccions. No s’equivocava, encara que arribà d’una manera força inesperada. L’endemà al matí, en aixecar-se, trobà, amb gran sorpresa, un trosset de paper agafat amb una agulla a la vànova del llit, just damunt el seu pit. Estava escrit amb lletres d’impremta i deia:

«Se us donen vint-i-nou dies per rectificar i aleshores…».

Els punts suspensius eren més esfereïdors que qualsevol amenaça. John Ferrier no es podia imaginar com havia arribat aquella amenaça a la seva cambra, perquè els servidors dormien en un edifici separat i totes les portes i finestres havien estat tancades i barrades. Arrugà el paper i no digué res a la seva filla, però aquell incident li féu sentir el fred en el moll dels ossos. Els vint-i-nou dies eren, evidentment, el que quedava del mes que Young li havia promès. Quina força o quin valor podien valer contra un enemic amb poders tan misteriosos? La mà que havia clavat aquella agulla podia haver-lo matat i mai no s’hauria sabut qui havia estat.

Però l’endemà encara se sorprengué més. S’havien assegut per esmorzar quan Lucy assenyalà cap amunt amb un crit de sorpresa.

Escrit al sostre, segurament amb un bastó cremat, hi havia el número vint-i-vuit. Per a Lucy resultava inintel·ligible i Ferrier no li ho explicà pas. Aquella nit la passà assegut amb l’escopeta al braç i vigilant. No veié ni sentí res, però, l’endemà, algú havia pintat un gran vint-i-set a la part exterior de la porta.

I així passaren els dies; i cada matí trobà que els seus enemics invisibles havien fet la seva feina i havien marcat en algun lloc destacat els dies que encara li quedaven del mes de gràcia. De vegades els números fatals apareixien a les parets, de vegades a terra, d’altres en petits cartells clavats a la porta del jardí o al reixat. Malgrat la seva vigilància, Ferrier no pogué descobrir d’on sortien aquells avisos diaris. Un horror gairebé supersticiós s’emparava d’ell quan els veia. Estava inquiet i ullerós i tenia als ulls la mirada preocupada d’una criatura empaitada. Només li quedava l’esperança de veure arribar el jove caçador de Nevada.

El vint s’havia transformat en quinze i el quinze en deu, però no hi havia notícies de l’absent. D’un a un els números disminuïren i encara no se’n sabia res. Sempre que un genet passava pel camí, o que se sentia el crit d’un carreter, el vell granger corria cap a la porta, pensant que, finalment, l’ajut havia arribat. Però quan veié que el cinc deixava pas al quatre i després al tres, es desanimà i abandonà totes les esperances de fugir. Sense cap ajut i amb el coneixement limitat que tenia de les muntanyes que rodejaven la colònia, sabia que no hi podia fer res. Els camins més freqüentats eren estrictament vigilats i guardats, i ningú no podia passar-hi sense una ordre del Consell. Es girés cap a on volgués, semblava que no hi havia manera d’evitar el cop que se li preparava. Però l’home mai no vacil·là: preferia perdre la vida que permetre el que considerava que seria el deshonor de la seva filla.

Un vespre, estava assegut sol, reflexionant sobre els seus problemes i buscant-hi infructuosament una solució. Aquell matí el número dos havia aparegut a la paret de la casa i, en conseqüència, l’endemà havia de ser el darrer del termini concedit. Què succeiria aleshores? Les idees més nebuloses i terribles li venien a la imaginació. I la seva filla, què se’n faria de Lucy quan ell faltés? No hi havia manera d’escapar de la xarxa invisible desplegada a llur voltant? Deixà caure el cap damunt la taula i es posà a plorar en adonar-se de la seva impotència.

Què era això? Al mig d’aquell silenci sentí un sorollet, com un esgarrinxament —molt dèbil, però ben clar, al bell mig d’aquella nit tan tranquil·la. Venia de la porta. Ferrier anà silenciosament cap al vestíbul i escoltà amb atenció. Hi hagué una pausa que durà uns moments i després el soroll dèbil i insidiós es repetí. Evidentment algú trucava molt fluixet en un dels fulls de la porta. Era un assassí de mitjanit que havia vingut a executar les ordres del tribunal secret? O bé era un agent que només venia a recordar-li que havia arribat el darrer dia de gràcia? Per un moment John Ferrier pensà que la mort era preferible a l’angoixa que li sacsejava els nervis i li glaçava la sang a les venes. Féu un salt endavant, despassà el forrellat i obrí la porta de bat a bat.

A fora tot era tranquil, res no es movia. Feia molt bona nit i les estrelles guspirejaven al cel. El granger veié el jardinet que hi havia davant la casa, voltat per la tanca, però ni allí ni al camí no s’hi veia ningú. Amb un sospir d’alleujament, Ferrier mirà a dreta i esquerra fins que, en mirar per casualitat cap als seus peus, veié amb sorpresa un home estirat de bocaterrosa, amb les cames i els braços estenallats.

S’espantà tant en veure aquell panorama que es recolzà a la paret i es tapà la boca amb la mà per reprimir un crit que estava a punt d’escapar-se-li. La primera cosa que pensà fou que es tractava d’un home ferit o moribund, però en tornar-se’l a mirar veié que s’arrossegava per terra cap al vestíbul amb la rapidesa i el sigil d’una serp. Ja a l’interior de la casa l’home es posà dret, tancà la porta i el desconcertat granger veié la cara ferotge i l’expressió decidida de Jefferson Hope.

—Que Déu em valgui! —digué John Ferrier, respirant amb dificultat—. Quin esglai! Com és que has entrat d’aquesta manera?

—Doni’m alguna cosa per menjar —digué l’altre amb veu ronca—. Fa quaranta-vuit hores que ni menjo ni bec per manca de temps.

Es llançà damunt la carn freda i el pa, restes del sopar de Ferrier, que encara eren sobre la taula, i els menjà amb voracitat.

—I Lucy? Està bé? Resisteix bé? —preguntà després d’haver satisfet la gana.

—Sí, no sap res del perill —contestà el seu pare.

—Ben fet. La casa està vigilada per totes bandes. Per això m’he arrossegat fins aquí. Pot ser que tinguin molt bona vista però no hi veuen prou per atrapar un caçador Washoe.

Ara que sabia que tenia un bon aliat, John Ferrier se sentia un altre. Agafà la mà resseca de Hope i l’estrenyé cordialment.

—Ets un home de qui cal sentir-se orgullós —digué—. N’hi ha molts que no haurien pas vingut a compartir el perill i els problemes que tenim.

—Té tota la raó —contestà el jove caçador—. A vostè el respecto, però també li haig de dir que, si només fos vostè el que es trobés en aquest embolic, m’ho hauria pensat dues vegades abans de jugar-me el coll d’aquesta manera. Vinc per Lucy, i abans que li passi res a ella, juro que hi haurà a Utah un Hope menys.

—Què farem?

—Demà és el darrer dia i, si no actuem aquesta nit, estem perduts. Tinc una mula i dos cavalls que ens esperen al Barranc de l’Àguila. Quants diners té?

—Dos mil dòlars en or i cinc en bitllets.

—En tindrem prou. Jo tinc una quantitat semblant. Hem d’anar cap a Carson City per les muntanyes. Més val que desperti Lucy. És bo que els servidors no dormin en aquesta casa.

Mentre Ferrier era absent, preparant la seva filla per al proper viatge, Jefferson Hope féu un paquet amb tots els comestibles que trobà i omplí d’aigua una gerra de gres perquè sabia per experiència que a la muntanya hi havia pocs pous i que eren molt lluny els uns dels altres. Tot just acabava de fer aquestes coses que el granger tornà acompanyat de la seva filla vestida i a punt de marxar. La salutació dels dos enamorats fou molt emotiva però curta, perquè cada minut era preciós i encara tenien molta feina.

—Hem de sortir de seguida —digué Jefferson Hope parlant en veu baixa però decidida. Era conscient del perill, però havia endurit el seu cor per tal d’afrontar-lo—. La porta de davant i la del darrera estan vigilades però, si ho fem amb precaució, podrem sortir per la finestra del costat i travessar els camps. Quan arribem al camí, només quedaran uns tres quilòmetres fins al barranc on hi ha els cavalls. De matinada ja hauríem de ser a mig camí per les muntanyes.

—I si ens paren? —preguntà Ferrier.

Hope donà un cop a la culata del revòlver que li sobresortia del davant de la camisa.

—Si són massa per a nosaltres ens n’emportarem un parell o tres —digué amb un somriure sinistre.

Ja havien apagat tots els llums de la casa i des de la finestra Ferrier mirava els camps que havien estat d’ell i que estava a punt d’abandonar per sempre. Durant molt de temps s’havia esforçat a preparar-se per al sacrifici, i la idea de l’honor i la felicitat de la seva filla pesava molt més en el seu esperit que tota la pena que pogués tenir en veure la seva ruïna. Tot semblava tan tranquil i tan pacífic, els arbres que es movien lleugerament i l’ampla i silenciosa extensió de terra cultivada, que resultava difícil de pensar que l’esperit de l’assassinat era a l’aguait pertot arreu. Però la cara pàl·lida i l’expressió del jove caçador demostraven que, en acostar-se a la casa, havia vist coses que l’havien deixat més que convençut.

Ferrier portava la bossa amb l’or i els bitllets, Jefferson Hope les escasses provisions i Lucy un farcell petit amb unes quantes de les seves possessions més estimades. Obriren la finestra molt a poc a poc i amb molta precaució, esperaren fins que un núvol fosc féu la nit encara més negra i aleshores saltaren al jardinet l’un darrera l’altre. Sense gosar ni respirar i ben ajupits, el creuaren ensopegant força vegades fins que arribaren a la tanca i la vorejaren fins a l’obertura que donava al camp de blat. Tot just havien arribat en aquest punt quan Hope agafà els seus dos companys i els estirà cap a la part més fosca, on es quedaren tremolant i en silenci.

Fou una sort que, gràcies a l’entrenament que havia fet a les praderies, Jefferson Hope tingués l’oïda d’un linx. Gairebé no havien tingut temps d’ajupir-se quan se sentí el crit malencònic d’un mussol de les muntanyes a pocs metres d’ells; aquest crit fou immediatament seguit d’un altre a molt poca distància. Al mateix temps, una figura confusa i espectral aparegué a l’obertura de la tanca cap a on es dirigien els fugitius i llançà una altre senyal, un crit llastimós aquesta vegada; en sentir-lo, un altre home sorgí de l’obscuritat.

—Demà a mitjanit —digué el primer, que semblava que era el que manava—. Quan el xot cridi tres vegades.

—Està bé —contestà l’altre—. Li ho dic al Germà Drebber?

—Sí, digues-li-ho i que ell ho digui als altres. Nou a set!

—Set a cinc! —contestà l’altre, i les dues ombres marxaren en direccions diferents. Aquelles darreres paraules havien estat, evidentment, una forma de contrasenya. Quan ja no se sentiren passes, Jefferson Hope s’alçà i, ajudant els seus companys a passar per l’obertura, els guià pels camps a tota velocitat, sostenint i gairebé portant la noia a pes de braços quan semblava que li faltaven les forces.

—De pressa! De pressa! —deia de tant en tant—. Hem passat la línia de sentinelles. Ara tot depèn de la nostra velocitat. De pressa!

Arribats al camí principal, avançaren amb rapidesa. Només una vegada trobaren una persona i s’espavilaren per amagar-se en un camp, evitant així que algú els reconegués.

Abans d’arribar al poble, el caçador es desvià i agafà un caminet estret i abrupte que portava a les muntanyes. Dos cims foscos i desiguals s’alçaven amenaçadors en la foscor: enmig d’aquests cims passava la gorja de l’Àguila, on esperaven els cavalls. Amb instint infal·lible Jefferson Hope passà per entre els grans rocs i seguí el llit d’un curs d’aigua sec, fins que arribà al racó apartat i ben amagat amb pedres i roques on eren els fidels animals. La noia muntà la mula i el vell Ferrier un dels cavalls sense deixar la bossa dels diners, mentre Hope guiava l’altre pel camí abrupte i perillós.

Era una ruta desconcertant i esfereïdora per a qualsevol persona no acostumada a enfrontar-se als aspectes més ferotges de la natura. A una banda hi havia un gran penyal que s’alçava a més de tres-cents metres, negre, terminant, amenaçador, amb llargues columnes basàltiques que s’alçaven damunt la superfície desigual, com costelles d’un monstre petrificat. A l’altra banda, un caos impressionant de pedres i rocam feien que fos impossible d’avançar. Entremig, el camí irregular, a vegades tan estret que havien d’anar en fila índia i tan difícil que només genets experts hi podien passar. Però malgrat tots els perills i les dificultats, els viatgers se sentien alegres perquè cada pas augmentava la distància entre ells i el terrible despotisme de què fugien.

Tanmateix, ben aviat s’adonaren que encara eren sota la jurisdicció dels Sants. Havien arribat a la part més abrupta i desolada del camí; de sobte, la noia féu un crit de sorpresa i assenyalà amunt. Sobre un roc que dominava el camí i que es destacava fosc i palès a l’horitzó hi havia un solitari sentinella. Els veié al mateix temps que ells s’adonaren de la seva presència, i sentiren la seva crida militar. «Alto! Qui és?», ressonà per la gorja silenciosa.

—Viatgers cap a Nevada —digué Jefferson Hope, amb la mà damunt el rifle que portava penjat a la sella.

Veieren com el vigilant solitari posava el dit al gallet del fusell i els mirava no gaire satisfet de llur resposta.

—Amb permís de qui? —preguntà.

—Dels Quatre Sants —contestà Ferrier. Les seves experiències amb els mormons li havien ensenyat que aquesta era la més alta autoritat a què podia recórrer.

—Nou a set! —cridà el sentinella.

—Set a cinc! —contestà Jefferson Hope ràpidament, recordant la contrasenya que havia sentit al jardí.

—Passeu i que el Senyor us acompanyi —digué la veu des de dalt.

Després d’aquest port, el camí es feia ample i els cavalls pogueren fins i tot anar al trot. En mirar enrera veieren com el vigilant solitari es recolzava damunt el fusell i s’adonaren que havien passat l’últim post dels Elegits i que la llibertat s’estenia al seu davant.





12. Els àngels venjadors


Tota la nit es mogueren per gorges intrincades i per camins irregulars i plens de pedres. S’extraviaren més d’una vegada, però el coneixement de les muntanyes que tenia Jefferson Hope els permeté de tornar una altra vegada al bon camí. Quan es féu de dia, una escena d’una bellesa salvatge i meravellosa aparegué al seu davant. Miressin on miressin, els cims coberts de neu els encerclaven fins a l’horitzó. Tan escarpats eren els terraplens a cada banda que semblava que els melis i els pins pengessin damunt els viatgers i que només necessitessin una ràfega de vent per caure’ls a sobre. De fet, aquesta por no era del tot gratuïta, perquè la vall, tan àrida, era plena d’arbres i de pedres que havien caigut d’aquella manera. I un gran roc passà pel costat d’ells com un llamp, amb un trontoll rogallós que tingué un eco a les gorges silencioses i espantà tant els cavalls que es llançaren al galop.

A mesura que el sol ascendia per l’est, els cims de les altes muntanyes s’il·luminaven l’un darrera l’altre, com fanalets de festival, fins que foren rogencs, encesos. El magnífic espectacle alegrà els cors dels tres fugitius i els donà una energia renovada. S’aturaren en un torrent que es precipitava per un barranc i deixaren beure els cavalls mentre ells prenien un esmorzar ràpid. A Lucy i al seu pare els hauria agradat de descansar una mica més, però Jefferson Hope es mostrà inflexible:

—Ja deuen haver sortit a buscar-nos —digué—. Tot depèn de la nostra rapidesa. Quan arribem a Carson podrem descansar durant la resta de les nostres vides.

Durant tot el dia hagueren d’obrir-se pas per les gorges i, al vespre, calcularen que devien trobar-se a uns cinquanta quilòmetres de llurs enemics. Per passar la nit buscaren la base d’un penyal, on els rocs oferien una certa protecció del vent fred i allí, arrupits els uns contra els altres per tal d’estar més calentons, dormiren durant unes hores. Abans de l’alba s’alçaren i tornaren a posar-se en camí. No hi havia ni senyal dels perseguidors i Jefferson Hope començà a pensar que ja devien ser fora de l’abast de la terrible organització a la qual s’havien enfrontat. Ben poc imaginava com era de llarg aquell braç de ferro o el poc que faltava perquè els caigués al damunt i els aixafés!

Cap a la meitat del segon dia l’escassa provisió de queviures començà a esgotar-se. Però això no preocupà massa Hope perquè hi havia força caça a les muntanyes i molt sovint s’havia hagut de refiar de l’escopeta per tal de sobreviure. Buscà un racó protegit, apilà unes quantes branques seques i féu una foguera perquè s’escalfessin els seus companys. Ara eren a uns mil cinc-cents metres damunt del mar i l’aire era penetrant i glaçat. Després d’haver lligat els cavalls s’acomiadà de Lucy, es posà l’escopeta a l’esquena i marxà disposat a aprofitar qualsevol oportunitat que se li posés al davant.

En mirar enrera, veié l’home i la noia ajupits a la vora del foc mentre els animals romanien quiets en un segon pla. Després, els rocs d’entremig ja no li permeteren de continuar-los veient.

Caminà uns tres quilòmetres per un barranc darrera l’altre sense caçar res tot i que, pels senyals que hi havia a l’escorça dels arbres i altres indicacions, pensava que hi devia haver força óssos a les proximitats. Finalment, després de dues o tres hores de recerca infructuosa, i quan ja començava a pensar ben desesperat en la tornada, alçà els ulls i veié quelcom que el féu esgarrifar de plaer. Damunt un cim prominent, a uns cent o cent cinquanta metres més enlaire, hi havia una criatura que tenia l’aspecte d’un be, però armat amb un parell de banyes gegants. L’animal semblava actuar com a guardià d’un ramat que Hope no podia veure; però, per sort, la bèstia anava en direcció contrària i no l’havia vist. Hope s’estirà; a terra, posà el rifle damunt d’un roc i apuntà llargament abans de prémer el gallet. L’animal saltà pels aires, vacil·là un moment a la vora del precipici i després caigué a la vall de baix.

L’animal pesava massa perquè Hope el pogués aixecar; per això s’acontentà amb tallar-li una cuixa i una part de la illada. Amb el trofeu a l’esquena tornà precipitadament enrera perquè ja es començava a fer fosc. Però al cap d’una estona s’adonà de la dificultat de la tasca que havia de dur a terme. En la seva impaciència s’havia aventurat més enllà dels barrancs que coneixia i no era pas senzill de retrobar el camí que havia fet en venir. La vall on es trobava es dividia en moltes gorges que s’assemblaven tant les unes a les altres que era impossible de distingir-les. Caminà per una durant un parell de quilòmetres fins que arribà a un torrent que estava segur de no haver vist mai. Convençut que s’havia equivocat, provà un altre camí amb el mateix resultat. La nit baixava ràpidament i era ben fosc quan, finalment, trobà una gorja que coneixia. Fins i tot aleshores no li fou fàcil de seguir el camí correcte, perquè encara no hi havia lluna i els alts cingles de cada banda feien l’obscuritat encara més negra. Doblegat sota la càrrega que portava i cansat de l’esforç, començà a ensopegar, mantenint el valor gràcies a la idea que cada pas l’acostava a Lucy i que portava prou menjar per a la resta del viatge.

Ja havia arribat a la boca de la gorja on els havia deixat. Fins i tot en aquella foscor reconegué el contorn dels cingles que la limitaven. Pensà que el devien estar esperant amb ansietat, perquè feia gairebé cinc hores que havia marxat. Estava tan content que féu botzina amb les mans i llançà un «hola» que ressonà per tota la vall, per dir que arribava. Féu una pausa i esperà resposta. No n’hi hagué cap, només el seu propi crit que xocà contra les parets dels barrancs àrids i silenciosos i que tornava a ell una vegada darrera l’altra. Tornà a cridar, més fort encara, i ni un sospir no vingué dels amics que havia deixat feia tan poc. Una por vaga i sense nom s’apoderà d’ell i es posà a córrer frenèticament, tan agitat que deixà caure el preciós aliment.

En donar la volta al roc veié tot el lloc on havia encès la foguera. Hi havia encara una pila de cendres enceses, però, evidentment, ningú no se n’havia cuidat des que ell havia marxat. El mateix silenci regnava, encara, pertot arreu. Els seus temors ja s’havien convertit en conviccions i començà a córrer. No hi havia cap ésser vivent a la vora de les restes del foc; els animals, l’home, la noia, tots havien desaparegut. Era evident que un desastre sobtat i terrible havia ocorregut mentre ell era fora —un desastre que els havia afectat a tots, i tanmateix no havia deixat ni una sola pista.

Desconcertat i atordit per aquell cop, Jefferson Hope sentí que el cap li donava voltes i hagué de recolzar-se a l’escopeta per no caure. Però era essencialment un home d’acció i es recuperà ràpidament de la seva impotència momentània. Agafant de la foguera latent un tros de llenya mig consumit, bufà i féu que s’encengués i començà a inspeccionar el petit campament. El terra estava ple de senyals de potes de cavall, la qual cosa demostrava que un grup de genets havien agafat els fugitius i el rastre demostrava que després havien tornat cap a Salt Lake City. S’havien endut els seus dos companys? Jefferson Hope gairebé s’havia aconseguit convèncer que les coses havien anat d’aquella manera, quan veié un objecte que el féu estremir de cap a peus. En un costat del campament hi havia una pila no gaire alta de terra vermellosa que, amb tota seguretat, abans no hi era. No podia ser res més que una tomba acabada de fer. El jove caçador, en acostar-s’hi, s’adonà que hi havia un pal amb un full de paper clavat. La inscripció era breu, però exacta:

John Ferrier

de Salt Lake City

Mort el 4 d’agost del 1860



El vell enèrgic que havia deixat unes hores abans ja no existia i aquell era el seu epitafi. Jefferson Hope mirà frenèticament al seu voltant buscant una segona tomba però no en veié cap més. Els terribles perseguidors s’havien endut Lucy perquè complís el seu destí original i es convertís en membre de l’harem del fill de l’Ancià. Hope, en fer-se càrrec de la certesa del destí de Lucy i de la seva pròpia impotència per evitar-lo, pensà que més hauria valgut que ell també fos mort i enterrat amb el vell granger.

Tanmateix, el seu esperit actiu sacsejà una altra vegada la letargia que crea la desesperació. Si tota altra cosa li era negada, almenys podria dedicar la seva vida a la revenja. A més d’una perseverança i d’una paciència indomables, Jefferson Hope posseïa un poder de venjança que havia après dels indis entre els quals havia viscut. Dret al costat del foc gairebé apagat, pensà que l’única cosa que podria mitigar la seva pena seria una revenja completa. Havia de castigar els seus enemics però ho havia de fer ell mateix, amb les seves pròpies mans. Decidí que dedicaria tota la seva voluntat i energia a aquell únic objectiu.

Amb cara pàl·lida i sorruda, tornà enrera on havia deixat el menjar, avivà el foc una altra vegada i cogué prou carn per uns quants dies. La posà en un farcell i, malgrat el seu cansament, començà a caminar per les muntanyes seguint les passes dels Àngels Venjadors.

Durant uns quants dies caminà, amb peus cansats i baldats, per les gorges que havia travessat a cavall. De nit s’estirava a terra entre els rocs i dormia unes hores; però sempre sortia abans que es fes de dia. El sisè dia arribà a la gorja de l’Àguila, on havien començat la fugida malfadada. Des d’allà podia veure la ciutat dels Sants. Cansat i esgotat, es recolzà damunt l’escopeta i amenaçà amb la mà la ciutat silenciosa que s’estenia per sota d’ell. En mirar-la, observà que hi havia banderes a alguns dels carrers principals i també altres signes de festa. Encara pensava en què podia voler dir tot allò quan sentí el soroll de cascs de cavalls i veié un genet que s’acostava cap a ell. Hope reconegué un mormó que es deia Cowper, al qual havia ajudat més d’una vegada. Per això anà cap a ell per tal d’esbrinar què se n’havia fet de Lucy Ferrier.

—Sóc Jefferson Hope —digué—. Em recordes?

El Mormó el mirà amb sorpresa no dissimulada; realment era difícil de veure que aquell vagabund estripat i descurat, amb cara blanca, cadavèrica i ferotge, amb ulls de boig, era el jove caçador de feia un temps. Tanmateix quan l’home es convencé de la identitat de Hope, la seva sorpresa es tornà consternació.

—Ets ben boig de venir per aquí —digué—. Fins i tot la meva vida perillaria si em veiessin parlar amb tu. Els Quatre Sants han emès una ordre de detenció contra tu per haver ajudat a fugir els Ferrier.

—No tinc por d’ells ni d’aquesta ordre —digué Hope seriosament—. Deus saber-ne quelcom d’això, Cowper. Et conjuro, per tot el que més t’estimes, que contestis unes quantes preguntes. Sempre hem estat amics. Per Déu, no et neguis a contestar-me.

—Què vols saber? —preguntà el mormó amb incomoditat—. Espavila’t. Fins i tot els rocs tenen orelles i els arbres ulls.

—Què se n’ha fet de Lucy Ferrier?

—Es va casar ahir amb Drebber. Espera, home, espera; si no et queda ni vida.

—És igual —digué Hope dèbilment. Estava pàl·lid com un mort i s’enfonsà damunt la pedra on s’havia recolzat—. Es va casar, dius?

—Ahir; per això hi ha totes aquestes banderes. Hi va haver unes paraules entre els joves Drebber i Stangerson per veure qui se la quedava. Tots dos eren al grup que els havia seguit. Va ser Stangerson qui va matar el pare de Lucy i això semblava que li donava uns certs drets. Però quan es va discutir l’afer al Consell, el grup de Drebber va tenir més força i el Profeta la va donar a aquest. Ningú no la veurà gaire de temps, perquè ahir em vaig adonar que portava la mort a la cara. Sembla més un fantasma que una dona. Te’n vas, doncs?

—Sí, me’n vaig —digué Jefferson Hope, que s’havia alçat. Tenia un expressió tan dura i fixa que semblava que li haguessin cisellat la cara en marbre; els ulls li brillaven amb una llum sinistra.

—On vas?

—M’és igual —contestà i, penjant-se l’escopeta a l’espatlla, s’allunyà gorja avall cap a les muntanyes, cap als amagatalls dels animals salvatges. Entre totes les bèsties no n’hi havia cap de tan ferotge ni de tan perillosa com ell.

La predicció del mormó fou prou justa. Fos a causa de la mort terrible del seu pare o pels efectes de l’odiós casament al qual l’havien forçada, la veritat és que la pobra Lucy no aixecà mai més el cap i es consumí i morí al cap d’un mes. El bèstia del seu marit, que s’havia casat amb ella principalment per obtenir la propietat de John Ferrier, no semblà pas massa afligit; però les seves altres esposes sí que ploraren la mort de Lucy i la vetllaren la nit abans de l’enterrament, segons el costum dels mormons. Estaven agrupades al voltant del fèretre quan tingueren un espant de mort: la porta s’obrí de bat a bat i un home d’aspecte ferotge, de cara seca de tant estar a la intempèrie, mal vestit i estripat, entrà de sobte a l’habitació. Sense ni tan sols mirar ni parlar a les dones, agemolides de por, anà cap a la figura blanca i silenciosa que en un temps havia albergat l’ànima pura de Lucy Ferrier. Inclinant-se damunt d’ella li besà amb reverència el front gelat i aleshores, agafant-li la mà, li tragué l’anell de casament del dit.

—No l’enterraran amb això —digué, amb un crit salvatge, i abans que poguessin donar l’alarma, se n’anà escales avall i desaparegué. Fou un episodi tan estrany i tan breu que fins i tot a les vetlladores els hauria pogut resultar difícil de creure-s’ho o de convèncer els altres, si no hagués estat pel fet innegable que l’anell d’or, que indicava que Lucy havia estat casada, havia desaparegut.

Durant uns quants mesos Jefferson Hope romancejà per les muntanyes, fent una vida estranya i salvatge, i alimentant el desig ferotge de venjança que el posseïa. A la ciutat s’explicaven històries de la figura estranya que rondava pels afores i que s’amagava, com un fantasma, a les gorges solitàries. Una vegada, una bala entrà xiulant per la finestra de Stangerson i s’encastà a la paret, a un pam d’ell. Una altra vegada, quan Drebber passava sota un cingle, una gran pedra li caigué al damunt i no morí perquè aconseguí de llançar-se a terra. Els dos joves mormons no tardaren a descobrir la raó d’aquestes temptatives d’assassinat i prepararen expedicions a les muntanyes amb l’esperança de matar aquell enemic, però sense cap èxit. Aleshores adoptaren la precaució de no anar mai sols o de no sortir quan ja era fosc i de tenir els cavalls ben guardats. Després d’un temps, es decidiren a relaxar aquestes mesures, perquè l’oponent no donava senyals de vida i confiaven que el temps hauria refredat el seu afany de venjança.

Però s’equivocaven; el temps només havia augmentat aquell afany. L’esperit del caçador era dur i inflexible i la idea de la revenja s’havia apoderat tan completament d’ell que no hi havia lloc per a cap altra emoció. Però, per damunt de tot, era pràctic. Aviat s’adonà que fins i tot la seva constitució de ferro no podria resistir la tensió incessant a la qual estava sotmès. La vida a la intempèrie i la manca d’una alimentació saludable l’estaven esgotant. Si moria com un gos a les muntanyes, què se’n faria de la seva revenja? Però el que era segur era que, si continuava d’aquella manera, no s’escaparia de la mort. Pensà que havia de jugar el joc de l’enemic, així que, amb molta reticència, tornà a les velles mines de Nevada, per tal de recuperar-se i de guanyar prou diners per a continuar la seva tasca sense necessitat de passar privacions.

Pensava ser fora un any com a màxim però una combinació de circumstàncies imprevistes li impediren abandonar les mines abans de cinc anys. Al final d’aquest temps, però, el record del mal que li havien fet i el seu desig de revenja eren tan grans i vius com aquella nit memorable quan trobà la tomba de John Ferrier. Disfressat i amb nom fals, tornà a Salt Lake City sense que li importés la seva vida, mentre aconseguís el que sabia que era just. Males notícies l’esperaven allí. Feia uns quants mesos que s’havia produït un cisma entre els Elegits; alguns dels membres més joves de l’Església s’havien rebel·lat contra l’autoritat dels Ancians i el resultat havia estat la secessió d’un cert nombre de descontents que havien abandonat Utah i s’havien fet gentils. Drebber i Stangerson pertanyien a aquest últim grup i ningú no sabia on havien anat. Hi havia rumors que Drebber havia aconseguit de transformar una gran part de les seves propietats en diners i que havia marxat convertit en un home ric, mentre que el seu company, Stangerson, era pobre comparat amb ell. No hi havia, però, cap pista que indiqués on paraven.

Molts homes, tot i venjatius, haurien abandonat tota idea de revenja en haver-se d’enfrontar a una dificultat com aquella, però Jefferson Hope no vacil·là ni un moment. Amb els pocs béns que posseïa, estirats amb qualsevol feina que pogués trobar, viatjà de poble en poble, d’una punta a l’altra dels Estats Units, a la recerca dels seus enemics. Passaren els anys, els cabells negres se li tornaren grisos, però encara seguia, com un gos darrera una pista, i el pensament posat en l’únic objectiu que tenia a la vida. Finalment, la seva perseverança fou recompensada. Només fou la visió d’una cara darrera una finestra, però aquella única visió li digué que els homes que perseguia eren a Cleveland, Ohio. Tornà al seu miserable allotjament amb el pla de revenja completament traçat. Resultà, tanmateix, que Drebber, que era el qui mirava per la finestra, havia reconegut el vagabund del carrer, i li havia vist la mort a la mirada. Anà corrent a veure el jutge de pau, acompanyat per Stangerson, que era el seu secretari particular, i li explicà que es trobaven en perill de mort a causa de la gelosia i de l’odi d’un antic rival. Aquella nit, Jefferson Hope fou detingut i, com que no li fou possible de trobar fiadors, quedà tancat unes quantes setmanes. Quan, finalment, fou alliberat, la casa de Drebber era buida i tant aquest com el secretari havien marxat cap a Europa.

El venjador havia estat burlat una vegada més, i una vegada més l’odi l’impulsava a continuar la persecució. Però no tenia diners i hagué de tornar a treballar una temporada, estalviant cada dòlar per al viatge que havia de fer. Finalment, quan ja tenia prou diners per no morir-se de gana marxà cap a Europa, i seguí la pista dels seus enemics de ciutat en ciutat, sense perdre ni un moment, però sense agafar mai els fugitius. Quan arribà a Sant Petersburg, havien marxat cap a París, i quan arribà a París, li digueren que acabaven de marxar cap a Copenhagen. A la capital danesa també hi arribà uns dies massa tard, perquè els altres ja eren a Londres, on, finalment, aconseguí de portar-los a la tomba. Pel que fa al que succeí allí, el millor que podem fer és citar textualment el relat de l’antic caçador, degudament registrat al Diari del Doctor Watson, a qui ja devem tants favors.





13. Continuació de les reminiscències de John Watson, doctor en medicina


No semblava que la furiosa resistència del nostre presoner indiqués cap ferocitat envers nosaltres, perquè, en trobar-se impotent, somrigué afablement i digué que esperava no haver-nos fet mal a cap de nosaltres durant la lluita.

—Suposo que em portaran a comissaria —digué a Sherlock Homes—. Tinc el cotxe a la porta. Si em deslliguen les cames, sortiré caminant. Ja no sóc prou lleuger per portar-me a braços, com abans.

Gregson i Lestrade es miraren com si pensessin que aquesta proposta era prou temerària; però Holmes li prengué la paraula i deslligà la tovallola que li havien lligat als turmells. L’home s’alçà i estirà les cames, com si volgués assegurar-se que tornava a tenir-les lliures. Recordo que, mentre el mirava, vaig pensar que poques vegades havia vist un home tan fornit i que la seva cara bruna, colrada pel sol, tenia una expressió tan decidida i tan enèrgica que es podia comparar amb la seva força personal.

—Si hi ha una plaça vacant de cap de la policia, considero que vostè és la persona més idònia —digué, mirant amb admiració no gens dissimulada el meu company d’allotjament—. La seva manera de seguir la meva pista ho demostra.

—Serà millor que vinguin amb mi —digué Holmes als dos detectius.

—Jo puc conduir —digué Lestrade.

—Bé; Gregson anirà a dintre amb mi: vostè també, doctor. S’ha interessat pel cas, i tant se val que no se separi de nosaltres.

Vaig acceptar molt content i baixàrem tots plegats. El presoner no intentà escapar; fou el primer d’entrar al cotxe que havia estat seu i ho féu amb tota tranquil·litat; nosaltres el seguírem. Lestrade pujà al davant, fustigà el cavall i ens portà en molt poc temps al nostre destí. Ens feren entrar en una petita habitació on un inspector de policia anotà el nom del nostre presoner i els noms dels homes que havien estat assassinats i de les morts dels quals se l’acusava. El policia era un home de cara pàl·lida, impassible, que feia el seu deure d’una manera avorrida i mecànica.

—El presoner serà portat davant els magistrats aquesta setmana —digué—; mentrestant, senyor Jefferson Hope, té alguna cosa a dir? Li haig d’advertir que tot el que digui serà anotat i pot ser utilitzat contra vostè.

—Tinc moltes coses a dir —digué el nostre presoner, lentament—. Els vull explicar tot el que ha succeït.

—Vol dir que no val més que s’ho guardi pel judici? —preguntà l’inspector.

—És possible que no em jutgin mai —contestà—. No cal que se sorprenguin. No estic pensant en el suïcidi. És metge vostè, oi?

En fer aquesta pregunta tombà els ulls, foscos i ferotges, cap a mi.

—Sí que ho sóc —vaig contestar.

—Aleshores, posi la mà aquí —digué amb un somriure, assenyalant-se el pit amb les mans emmanillades.

Vaig fer el que em demanava i immediatament em vaig adonar del batec extraordinari i de la commoció que hi havia allà dintre. Semblava que les costelles li tremolessin i s’estremissin, tal com faria un edifici fràgil si a l’interior hi hagués un motor potent. En el silenci de l’habitació vaig sentir un brunziment, un murmuri desmaiat que venia d’allà mateix.

—Però —vaig dir—, si té un aneurisma aòrtic!

—Sí, així li diuen —digué plàcidament—. Vaig anar a veure un metge la setmana passada i em va dir que faltaven pocs dies perquè rebentés. He anat empitjorant a mesura que passaven els anys. Tot això em ve d’haver estat massa a la intempèrie, passant fred i mal alimentat, a les muntanyes del Llac Salat. Ara ja he fet el que havia de fer i m’és igual anar-me’n més aviat o més tard, però m’agradaria de deixar una explicació dels fets. No vull que se’m recordi com un vulgar assassí.

L’inspector i els dos detectius discutiren ràpidament si era convenient de deixar-li explicar la seva història.

—Considera, doctor, que corre perill immediat? —preguntà el policia.

—Amb tota seguretat —vaig contestar.

—En aquest cas, és clar que tenim el deure, en interès de la justícia, d’escoltar la seva declaració —digué l’inspector—. Quan vulgui, pot començar a declarar. Li recordo que tot serà anotat.

—M’asseuré, si m’ho permeten —digué el presoner unint l’acció a la paraula—. Aquest aneurisma fa que em cansi amb molta facilitat i la lluita de fa mitja hora no m’ha pas afavorit. Sóc a un pas de la tomba i no és probable que menteixi. Tot el que vaig a dir no és pas més que la veritat i el que facin amb la meva declaració no té cap importància per a mi.

Amb aquestes paraules, Jefferson Hope es tirà enrera a la cadira i començà l’extraordinària declaració que segueix. Parlà amb tranquil·litat i metòdicament, com si els esdeveniments que explicava fossin absolutament vulgars. Puc confirmar l’exactitud de la relació adjunta perquè he tingut accés al quadern de Lestrade, on les paraules del presoner foren escrites tal com foren pronunciades.

—La raó per la qual jo odiava aquells homes no els interessa gens ni mica, a vostès —digué—; diguem només que eren culpables de la mort de dos ésser humans, pare i filla, i que, en conseqüència, han pagat amb la seva pròpia vida.

»Havia passat molt de temps des dels crims i no podia estar segur que els condemnarien si anaven a judici. Però jo sabia que eren culpables i vaig decidir que jo seria jutge, jurat i executor a la vegada. Vostès haurien fet el mateix si haguessin estat al meu lloc.

»La noia de la qual he parlat s’havia d’haver casat amb mi fa molts anys. La van obligar a casar-se amb el mateix Drebber que jo he matat, i li van trencar el cor. Li vaig treure l’anell de casament del dit, i vaig jurar que l’última cosa que veurien els ulls d’aquell home abans de morir seria aquell anell, i que els seus últims pensaments haurien d’estar dedicats al crim pel qual era castigat. Sempre he portat l’anell amb mi i els he seguit, a ell i el seu còmplice, per dos continents, fins que els he trobat. Volien esgotar-me, però no ho han pogut fer. Si em moro demà, com és molt possible, moriré sabent que he fet tot el que havia de fer en aquest món, i que ho he fet bé. Han mort i els he matat jo. No puc desitjar ni esperar res més.

»Eren rics i jo era pobre, no m’era doncs pas fàcil de seguir-los. Quan vaig arribar a Londres, portava les butxaques pràcticament buides i vaig veure que havia de treballar en alguna cosa per sobreviure. Muntar i conduir era per a mi tan natural com caminar, així que vaig anar a les oficines d’un propietari de cotxes i aviat vaig tenir feina. Cada setmana havia de donar-li una quantitat de diners i em podia quedar la resta. No me’n quedaven pas gaires, però em vaig espavilar per anar tirant. El que més em va costar va ser conèixer la ciutat, perquè suposo que de tots els laberints que s’han ideat, aquesta ciutat és el més desorientador de tots. Portava un mapa al costat i, quan vaig haver situat els principals hotels i les principals estacions, m’espavilava prou bé.

»Passà una mica de temps abans no vaig aconseguir de descobrir on vivien els meus dos cavallers; però vaig preguntar i preguntar fins que, finalment, els vaig localitzar. Eren en una pensió a Camberwell, a l’altra banda del riu. Quan els vaig haver trobat, sabia que els tenia a la meva mercè. M’havia deixat créixer la barba i no hi havia cap possibilitat que em reconeguessin. Els vaig vigilar i seguir fins que vaig veure que la meva oportunitat havia arribat. Estava decidit a no deixar que se m’escapessin una altra vegada.

»I per cert que poc va faltar perquè ho aconseguissin. Anessin on anessin de Londres, jo els seguia de molt a la vora. De vegades en cotxe i de vegades a peu, però era molt millor en cotxe, perquè d’aquella manera no se’m podien escapar. De fet, només podia treballar i guanyar alguna cosa de bon matí o a darrera hora del vespre i vaig començar a endarrerir-me amb el meu patró. Ara que, m’era igual, el que jo volia era agafar els homes que perseguia.

»Però eren molt astuts. Devien pensar que era possible que els seguissin, perquè no sortien mai sols ni després de fer-se fosc. Els vaig seguir cada dia durant dues setmanes i ni una sola vegada no els vaig veure separats. Drebber estava borratxo la meitat del temps però no hi havia manera d’agafar Stangerson desprevingut. Els vigilava nit i dia però mai no vaig veure ni la més mínima possibilitat; no em vaig desanimar perquè alguna cosa em deia que el moment s’acostava. L’únic temor que tenia era que aquesta cosa que tinc al pit rebentés una mica massa aviat i que no em permetés de fer el que havia de fer.

»Finalment, un vespre, passejava jo amunt i avall amb el cotxe per Torquay Terrace, el carrer on vivien, quan vaig veure que un altre cotxe es parava davant la casa d’ells. En un moment van baixar l’equipatge i una mica més tard Drebber i Stangerson van pujar al cotxe, que va arrencar immediatament. Vaig fustigar el meu cavall per no perdre’ls de vista. Estava molt disgustat perquè tenia por que no volguessin canviar d’allotjament. Van baixar a l’estació d’Euston. Vaig encarregar a un noi que em vigilés el cavall i els vaig seguir fins a l’andana. Vaig sentir que preguntaven pel tren de Liverpool i que l’empleat els deia que n’acabava de marxar un i que no n’hi hauria cap més fins al cap d’unes hores. Stangerson es va quedar com estabornit en sentir-ho però Drebber semblava més aviat content. Al mig de tot el moviment que hi havia a l’estació em vaig poder acostar tant a ells que sentia tot el que deien. Drebber deia que havia de fer alguna cosa i que, si l’altre volia esperar-lo, tornaria aviat. Stangerson va protestar i li va recordar que havien decidit d’estar sempre junts. Drebber va dir que l’assumpte era delicat i que hi havia d’anar tot sol. No vaig sentir el que Stangerson va contestar, però l’altre va començar a renegar i li va recordar que només era un servidor pagat i que no se li acudís de voler-li donar ordres. En sentir això, el secretari es va donar per vençut i va dir simplement que, si per casualitat no arribava a temps d’agafar l’últim tren, el trobaria al Halliday’s Private Hotel; Drebber va contestar que seria a l’andana abans de les onze i va sortir de l’estació.

»El moment que havia estat esperant durant tant de temps havia arribat finalment. Tenia els meus enemics a les meves mans. Junts, es podien protegir l’un a l’altre, però, separats, estaven a la meva disposició. Tanmateix no vaig actuar de manera precipitada. Tenia els meus plans. Una venjança no és completa si l’ofensor no té temps d’adonar-se de qui és el qui el castiga i no sap per què és castigat. Tal com ho havia planejat, havia de tenir l’ocasió de fer comprendre, a l’home que m’havia fet tant de mal, que estava a punt de pagar pel que havia fet feia tants anys. Per casualitat, uns quants dies abans de tot això, a la persona encarregada d’inspeccionar unes quantes cases de Brixton Road li havia caigut una de les claus al meu cotxe. La va reclamar aquell mateix vespre i evidentment li vaig tornar, però ja n’havia tret un motlle i en vaig fer fer un duplicat. D’aquesta manera tenia accés almenys a un lloc en aquesta ciutat on sabia que ningú no em molestaria. El problema que havia de resoldre ara era com fer venir Drebber a aquella casa.

»Va baixar carrer avall i va entrar en un parell de tavernes. A la segona s’hi va estar gairebé mitja hora. Quan va sortir feia tentines i era evident que havia begut una mica massa. Just davant meu hi havia un cabriolé i el va agafar. Jo el seguia de tan a la vora que, al llarg de tot el trajecte, el morro del meu cavall no era ni tan sols a un pam de distància del seu cotxer. Vam passar el pont de Waterloo i vam fer bastants quilòmetres per a tornar finalment al lloc d’on havíem sortit. Haig de dir que estava força sorprès. No era capaç d’imaginar quina era la seva intenció en tornar allí, però vaig continuar i vaig parar el meu cotxe a uns vint metres de la casa. Va tornar a entrar-hi i el cabriolé va marxar. Doni’m un got d’aigua, si us plau. Se m’asseca la boca de tant parlar».

Li vaig donar l’aigua i se la begué tota.

—Ara —digué—. Bé, feia un quart d’hora més o menys que esperava quan vaig sentir un soroll, com si hi hagués una baralla allà dins. Al cap d’un moment, la porta es va obrir i van sortir dos homes: l’un era Drebber i l’altre un noi que jo no havia vist mai. Aquell xicot havia agafat Drebber pel coll de la jaqueta i quan van arribar a les escales li va donar una empenta i el va llançar al mig del carrer. «Canalla —va dir cridant i amenaçant amb el bastó—. Ja t’ensenyaré jo a insultar una noia honrada». Aquell home estava tan enfadat que em sembla que hauria donat una pallissa a Drebber si el molt poca-vergonya no hagués fugit tentinejant carrer avall tan de pressa com podia. Va arribar fins a la cantonada i, aleshores, en veure el meu cotxe, em va cridar i es va ficar a dintre. «Porti’m al Halliday’s Private Hotel», em va dir.

»Quan el vaig tenir instal·lat dins del cotxe, el cor em va començar a saltar d’alegria, fins al punt que vaig començar a témer que, en l’últim moment, l’aneurisma no ho espatllés tot. Vaig anar a poc a poc, intentant pensar què era el millor que podia fer. Podia portar-lo directament al camp i allà, en un caminot apartat, tenir la meva darrera conversa amb ell. Gairebé havia decidit de fer-ho d’aquesta manera, quan va ser ell qui va resoldre el problema. La fal·lera de beure li havia tornat a agafar i em va ordenar que parés davant una taverna. Em va dir que m’esperés i s’hi va ficar. S’hi va estar fins a l’hora de tancar i quan va sortir estava tan borratxo que em vaig adonar que la partida ja era meva.

»No pensin que el volia matar a sang freda. La veritat és que, si ho hagués fet així, no hauria estat res més que justícia estricta, però n’era incapaç. Feia molt de temps que havia decidit que, si la volia aprofitar, li donaria una oportunitat. A Amèrica, en el curs de la meva vida errant, havia fet moltes feines, i una vegada havia estat conserge i home de la neteja d’un laboratori del York College. Un dia, un dels professors parlava de verins i va mostrar als alumnes un alcaloide, com ell va dir, que havia extret d’un verí que havia trobat en una fletxa de Sud-Amèrica, i que era tan poderós que el granet més petit era suficient per causar la mort instantània. Vaig localitzar l’ampolla on es guardava aquella preparació i, quan tothom era fora, vaig agafar-ne una mica. Era un fàrmac bastant bonet i vaig convertir aquell alcaloide en píndoles petites i solubles i vaig posar cada píndola dins d’una capseta on hi havia una píndola idèntica però que no contenia verí. Vaig decidir aleshores que, quan arribés la meva oportunitat, deixaria que cada un d’ells agafés una píndola d’una de les capses i que jo em prendria l’altra. Seria igual de mortal i molt més silenciós que un tir. Des d’aquell dia he portat sempre al damunt les capsetes i havia arribat el moment d’utilitzar-les.

»Era gairebé la una. La nit era tempestuosa, freda, plovia a bots i barrals i feia un vent que s’ho emportava tot. A l’exterior tot era trist i tètric però per dintre jo estava content, tan content que m’hauria posat a xisclar d’alegria. Si algú de vostès, senyors, alguna vegada s’ha delit per alguna cosa i l’ha desitjada durant vint anys llargs i, de cop, s’ha adonat que la té a l’abast, podrà entendre el que jo sentia aleshores. Vaig encendre un cigar i vaig fumar per tal de calmar-me, però les mans em tremolaven i els polsos em bategaven fort. Mentre anava conduint, veia la pobre Lucy i John Ferrier que em miraven des de la foscor i somreien; els veia tan bé com ara els veig a vostès. Tota l’estona els vaig tenir al davant, un a cada banda del cavall, fins que vaig parar davant la casa de Brixton Road.

»No es veia ni una ànima, ni se sentia res excepte el soroll de la pluja. Quan vaig mirar per la finestreta, vaig veure Drebber tot arrupit, dormint la mona. El vaig sacsejar, “És hora de baixar”, vaig dir.

»—Molt bé, cotxer —va contestar.

»Suposo que va pensar que havíem arribat a l’hotel que havia mencionat, perquè va baixar sense dir res més, i em va seguir pel jardí. Jo anava al seu costat per tal de sostenir-lo perquè encara no s’aguantava prou dret. Quan vam arribar a la porta, la vaig obrir i el vaig portar a l’habitació del davant. Tenen la meva paraula que, tota l’estona, el pare i la filla caminaven davant nostre.

»És fosc com la gola d’un llop —va dir anant amunt i avall.

»—Aviat tindrem llum —vaig dir, tot encenent un llumí i després una espelma que havia portat—. Ara, Drebber —vaig continuar, tombant-me cap a ell i acostant-me la llum a la cara—, qui sóc?

»Em va mirar amb ulls de borratxo però al cap d’un moment vaig veure que s’omplien d’horror i les faccions li van començar a tremolar, la qual cosa em va demostrar que m’havia reconegut. Va tirar-se enrera, fent tentines, amb cara pàl·lida, va començar a suar i les dents li petaven. En veure tot això, em vaig recolzar a la porta i vaig esclatar a riure. Sempre havia sabut que la venjança seria dolça, però mai no havia pensat que sentiria una alegria tan gran.

»—Canalla! —vaig dir—. T’he seguit des de Salt Lake City fins a Sant Petersburg i sempre te m’has escapat. Ara, finalment, s’han acabat els teus viatges, perquè o tu o jo no tornarem a veure la llum del sol —encara es va tirar més enrera en sentir-me i vaig veure-li a la cara que pensava que m’havia tornat boig. De fet, ho estava en aquells moments. Els polsos em bategaven com martells i em sembla que m’hauria agafat alguna cosa si no m’hagués començat a sortir sang del nas, la qual cosa em va calmar.

»—I ara, què en penses de Lucy Ferrier? —vaig cridar, tancant la porta i sacsejant la clau davant d’ell—. El càstig ha tardat a arribar però finalment ha arribat». Vaig veure que els llavis li tremolaven mentre jo parlava. Estic segur que m’hauria suplicat que no el matés, però sabia que era completament inútil.

»—Em penses assassinar? —va dir, balbucejant.

»—No seria pas un assassinat —vaig contestar—. Qui parla d’assassinar un gos rabiós? Quina compassió vas tenir tu de la meva pobra Lucy quan te la vas endur arrossegant del costat del seu pare assassinat i la vas portar al teu harem maleït i indecent?

»—No vaig pas ser jo qui va matar el seu pare —va dir.

»—Però sí que vas ser tu qui vas trencar aquell cor innocent —vaig dir posant la capseta al seu davant—. Que sigui Déu el qui jutgi. Tria’n una i empassa-te-la. L’una porta la mort i l’altra la vida. Prendré la que tu no vulguis. Veurem si hi ha justícia a la Terra o si mana la sort.

»Es va tirar enrera amb crits desesperats i va començar a demanar perdó, però vaig treure el meu ganivet i l’hi vaig posar al coll fins que, finalment, em va obeir. Aleshores em vaig empassar l’altra píndola i vam quedar-nos davant per davant en silenci durant un minut o una mica més, esperant de veure qui era el que havia de viure i qui el que havia de morir. Em sembla que no oblidaré mai la cara que va fer quan els primers dolors li van fer comprendre que era ell qui havia pres el verí. Vaig riure en veure’l i li vaig posar l’anell de Lucy davant dels ulls. Va ser només un moment perquè l’acció de l’alcaloide és ràpida. Un espasme de dolor li va retòrcer les faccions; va estirar les mans endavant, va fer tentines i després, amb un crit enrogallat, va caure pesadament a terra. El vaig tombar amb el peu i li vaig posar la mà damunt el cor. No hi havia cap moviment. Era mort.

»M’havia continuat sortint sang del nas, però no n’havia fet cas. No sé què va ser el que em va fer escriure a la paret amb lletres de sang. Potser va ser una idea entremaliada per posar la policia darrera una pista falsa, perquè em sentia feliç i content. Vaig recordar que a Nova York havien trobat un alemany amb la paraula RACHE escrita al damunt i que els diaris havien dit en aquell temps que havia estat l’obra de les societats secretes. Vaig suposar que allò que havia desconcertat els novaiorquesos també desconcertaria els londinencs, així que vaig mullar-me el dit amb la meva pròpia sang i ho vaig escriure amb lletres d’impremta en un lloc adequat de la paret. Després vaig tornar al cotxe i vaig veure que no hi havia ningú a la vora i que encara feia molt mala nit. Ja era una mica lluny quan vaig posar-me la mà a la butxaca on sempre guardava l’anell de Lucy i vaig descobrir que no el tenia. Em vaig quedar estupefacte perquè era l’únic record que tenia d’ella. Pensant que em podia haver caigut quan m’havia inclinat damunt el cos de Drebber, vaig tornar enrera i, deixant el cotxe en un carreró lateral, vaig anar cap a la casa amb molta temeritat —estava disposat a afrontar qualsevol cosa abans que perdre l’anell. Quan hi vaig arribar, vaig topar-me amb un policia que sortia i només vaig aconseguir de dissipar les seves sospites fent veure que anava borratxo.

»I així va ser com Enoch Drebber va trobar la mort. Només em faltava fer el mateix amb Stargerson i liquidar d’aquesta manera el deute de John Ferrier. Sabia que s’allotjava al Holliday’s Private Hotel i vaig rondar per allà tot el dia, però no va sortir en cap moment. Suposo que va sospitar alguna cosa quan Drebber no va aparèixer. Stangerson era astut i estava sempre en guàrdia. Però si es pensava que es podia alliberar de mi quedant-se a casa i no sortint, estava molt equivocat. Ben aviat vaig descobrir quina era la finestra de la seva habitació i, l’endemà a primera hora, vaig aprofitar una escala que hi havia a terra al darrera de l’hotel i d’aquesta manera em vaig ficar a la seva habitació quan encara no era ben bé de dia. El vaig despertar i li vaig dir que li havia arribat l’hora de respondre del crim que havia comès feia tants anys. Li vaig explicar la mort de Drebber i també el vaig deixar triar entre les dues píndoles. En lloc d’aprofitar l’ocasió de salvar-se que jo li oferia, es va alçar d’un bot i se’m va agafar al coll. Li vaig clavar el ganivet al cor en defensa pròpia. De totes maneres, el resultat hauria estat el mateix perquè la Providència mai no hauria permès que la mà culpable agafés la píndola inofensiva.

»No em queda gaire per dir i val més així perquè ja no puc més. Vaig treballar un dia més aproximadament i tenia la intenció de continuar fins que pogués estalviar prou diners per tornar a Amèrica. Estava parat al pati quan un jovenet tot estripat em va preguntar si hi havia un cotxer que es deia Jefferson Hope i em va dir que un senyor volia que anés amb el cotxe al 221 B de Baker Street. Hi vaig anar sense sospitar res i la següent cosa que recordo és que aquest jove d’aquí m’havia posat les manilles i que m’havien agafat de la manera més fina que mai no s’ha vist. I aquí s’acaba la meva història, senyors. Em poden considerar com un assassí, però a mi em sembla que sóc un agent de la justícia, com vostès».

Tan apassionant havia estat la narració de l’home i tan impressionant el seu comportament que l’havíem escoltat en silenci, completament absorts. Fins i tot els detectius professionals, que estaven tan familiaritzats amb tot el que es referia a crims, semblaven estar força interessats en la història de Hope. Quan acabà, ens quedàrem asseguts uns minuts enmig d’un silenci només trencat pel soroll del llapis de Lestrade, que donava els últims tocs a la transcripció taquigràfica.

—Només hi ha un punt sobre el qual m’agradaria de tenir una mica més d’informació —digué Sherlock Holmes, finalment. Qui era el còmplice que va venir a buscar l’anell quan vaig posar l’anunci?

El presoner picà l’ullet al meu amic, molt divertit.

—Els puc explicar els meus secrets —digué—; però no crearé mai problemes a ningú. Vaig veure el seu anunci i vaig pensar que podia ser una trampa, però que també podia tractar-se de l’anell que buscava. Una persona coneguda es va oferir a anar-hi voluntàriament. Suposo que estaran d’acord que ho va fer molt bé.

—No hi ha cap dubte —digué Holmes de tot cor.

—Bé, senyors —digué l’inspector amb seriositat—. Les normes de la llei han de ser respectades. Dijous, el presoner serà portat davant els magistrats i se’ls demanarà que compareguin. Fins aleshores jo en seré responsable.

Mentre parlava, tocà el timbre i Jefferson Hope sortí acompanyat de dos guàrdies mentre el meu amic i jo sortíem de la comissaria i agafàvem un cotxe per tornar a Baker Street.





14. Conclusió


Ens havien dit que havíem de comparèixer davant els magistrats dijous però, quan el dia arribà, ja no tinguérem ocasió de testificar. Un jutge més important s’havia fet càrrec de l’assumpte i Jefferson Hope havia estat cridat a declarar davant un tribunal on se li havia de fer estricta justícia. L’aneurisma explotà la mateixa nit que fou detingut i l’endemà al matí el trobaren estirat a terra amb un somriure plàcid als llavis, com si els seus darrers instants hagués pogut mirar enrera i hagués vist una vida útil i un treball ben fet.

—Gregson i Lestrade es tornaran bojos quan sàpiguen que és mort —digué Holmes quan en parlàvem la nit següent—. On serà ara llur fabulós anunci?

—No veig que hagin tingut gaire cosa a veure amb la detenció —vaig contestar.

—El que fa una persona en aquest món és un assumpte sense importància —contestà el meu company, amargament—. La qüestió és: què pot fer creure als altres que ha fet aquesta persona? És igual, no té importància —contestà més animat, després d’una pausa—. No m’hauria deixat perdre aquesta investigació per res del món. No recordo cap cas més interessant. Era senzill però hi havia uns quants punts molt instructius.

—Senzill! —vaig proferir.

—Bé, realment no és possible de descriure’l d’una altra manera —digué Sherlock Holmes, somrient en veure la meva sorpresa—. La prova que era tan senzill és que, només amb l’ajut d’unes quantes deduccions vulgars, vaig atrapar el criminal en tres dies.

—Això és ben veritat —vaig dir.

—Ja li he explicat que tot el que s’aparta del que és normal és, generalment, més un ajut que un destorb. En intentar resoldre un problema com aquest, el que interessa és ser capaç de raonar cap enrera. Això és molt important i és molt senzill de fer, però la gent no acostuma a practicar-ho massa. En els assumptes normals de la vida és molt més útil de raonar cap endavant i, en conseqüència, l’altre sistema és abandonat. N’hi ha cinquanta que saben raonar sintèticament per cada un que pugui pensar analíticament.

—Confesso —vaig dir— que no el segueixo.

—No esperava pas que ho fes. A veure si ho puc explicar més bé. La majoria de persones, si vostè els descriu una sèrie d’esdeveniments, li diran quin en serà el resultat. Són capaces d’ordenar tots aquests esdeveniments dins el cervell i de deduir que alguna cosa en resultarà. Però, si el que se’ls dóna és el resultat, hi ha poques persones capaces d’inferir quins han estat els passos que han portat fins a aquell resultat. Això és el que jo vull dir quan parlo de raonar cap enrera o analíticament.

—Ja ho entenc —vaig dir.

—Bé, aquest era un cas on ens donaven el resultat i havíem de descobrir la resta nosaltres mateixos. Ara permeti’m que li expliqui les diferents etapes del meu raonament. Comencem pel començament. Em vaig acostar a la casa, com ja sap, a peu, amb la ment lliure de qualsevol impressió. Vaig començar per examinar el carrer i allà, com ja li vaig explicar, vaig veure clarament les marques d’un cotxe que, segons vaig constatar demanant informació, havia d’haver estat en aquell lloc durant la nit. Vaig saber que es tractava d’un cotxe de lloguer i no d’un cotxe particular per l’amplada de les rodes. Un cotxe de lloguer normal de Londres és bastant més estret que un cotxe particular.

»Això era el primer punt aconseguit. Després vaig caminar a poc a poc pel caminet del jardí que era de terra argilosa, molt apropiada perquè hi quedin empremtes. Segurament que per a vostè només era una línia de fang trepitjat, però per a uns ulls entrenats cada senyal tenia una significació. No hi ha cap branca de la ciència detectivesca tan important ni tan abandonada com l’art de seguir i localitzar passes. Per sort, sempre hi he donat molta importància i la pràctica ha fet que es convertís en mi en un costum molt arrelat. Vaig veure, doncs, les empremtes fortes dels peus dels dos guàrdies, però també vaig trobar les empremtes dels dos homes que havien passat primer pel jardí. Era fàcil de veure que havien arribat molt abans que els altres perquè algunes de les seves passes havien estat esborrades per les d’aquests.

»D’aquesta manera vaig arribar al segon graó: els visitants nocturns eren dos. L’un era molt alt (com vaig deduir per la llargada de les passes) i l’altre anava vestit molt a la moda, si ens fixàvem en el senyal petit i elegant que havien deixat les botes que portava.

»Quan vaig entrar a la casa, se’m va confirmar aquesta darrera inferència. El meu home ben calçat era allà terra, davant meu. L’alt, aleshores, havia comès l’assassinat, si és que hi havia hagut assassinat. No hi havia ferides en la persona del mort, però l’expressió agitada que tenia a la cara em deia que s’havia adonat de què li havia de passar abans que li passés. Els homes que moren d’un atac al cor o de qualsevol altra causa natural mai no tenen cap senyal d’agitació a la cara. Vaig olorar els llavis del mort i vaig detectar una olor lleugerament agra: vaig arribar a la conclusió que li havien fet prendre algun verí. I vaig pensar que n’hi havien fet prendre, també, per l’expressió d’odi i de por que tenia a la cara. Per exclusió, doncs, havia arribat a aquest resultat, perquè no hi havia cap altra hipòtesi que encaixés amb els fets. No pensi que era una idea inaudita. L’administració forçada de verí no és pas nova en els annals del crim. Els casos de Dosky a Odessa i de Leturier a Montpeller són ben coneguts de tots els toxicòlegs.

»I ara arribem a la gran qüestió: el mòbil. No havia estat el robatori perquè no faltava res. Havia estat per política o bé hi havia una dona pel mig? Aquesta era la qüestió que se’m plantejava. Em vaig inclinar per la segona suposició. Els assassins polítics fan la seva feina i desapareixen. Aquest assassinat, al contrari, havia estat comès amb molta premeditació i l’assassí havia deixat pistes per tota l’habitació, el que demostrava que havia estat allí tota l’estona. Havia d’haver estat una malifeta privada i no política per necessitar una revenja tan metòdica. Quan es va descobrir la inscripció a la paret, em vaig sentir més inclinat que mai a pensar d’aquesta manera. Evidentment era un engany, una trampa. Però quan es va trobar l’anell, la qüestió va quedar resolta. Era clar que l’assassí l’havia utilitzat per fer que la seva víctima recordés una dona morta o absent. Va ser aleshores que vaig preguntar a Gregson si en el seu telegrama havia demanat detalls a Cleveland sobre algun punt en particular referent a la vida passada de Drebber. Com deu recordar, va contestar que no.

»Aleshores vaig començar a examinar l’habitació amb molta cura, el que em va reafirmar en la idea que l’assassí era molt alt i em va facilitar detalls addicionals referents al cigar Trichinopoly i a la llargada de les seves ungles. Ja havia arribat a la conclusió que, com que no hi havia senyals de lluita, la sang que cobria el terra havia d’haver sortit del nas de l’assassí enmig de tanta excitació. Vaig veure que el rastre de la sang coincidia amb el rastre de les seves passes. És estrany que un home, a menys que sigui molt vigorós, esclati d’aquesta manera a conseqüència d’una emoció, així que vaig aventurar l’opinió que el criminal era probablement un home robust i rogenc de cara. Els esdeveniments han demostrat que tenia raó.

»Després de sortir de la casa vaig fer el que Gregson no havia fet. Vaig telegrafiar a Cleveland, limitant la meva consulta a les circumstàncies del casament d’Enoch Drebber. La resposta va ser decisiva. Em va dir que Drebber ja havia demanat la protecció de la llei contra un antic rival amorós, un tal Jefferson Hope, i que aquell mateix Hope era a Europa en aquests moments. Ara sabia que tenia la clau del misteri a les mans i tot el que faltava era agafar l’assassí.

»Ja havia decidit que l’home que havia entrat a la casa amb Drebber no era ni més ni menys que l’home que havia conduït el cotxe. Els senyals de terra m’indicaven que els moviments del cavall havien estat ben diferents del que hauria fet si una persona l’hagués estat vigilant. On, doncs, a part de l’interior de la casa podia haver estat el cotxer? És ben absurd de suposar que un home normal pugui dur a terme un crim deliberat com aquell sota la mirada d’una tercera persona que el podria trair. Finalment, suposant que algú volgués seguir algú altre per tot Londres, quina manera millor hi ha que convertint-se en cotxer? Totes aquestes consideracions em van fer arribar a la conclusió irresistible que trobaríem Jefferson Hope entre els cotxers de la metròpoli.

»Si havia estat cotxer, no hi havia cap raó per pensar que ja no ho era. Al contrari, des del seu punt de vista, qualsevol canvi sobtat podia atreure l’atenció cap a ell. Probablement, durant un temps almenys, continuaria fent la seva feina. Tampoc no hi havia raó per pensar que utilitzaria un nom fals. Per què s’havia de canviar el nom en un país on ningú no sabia quin era el seu de veritat? En conseqüència, vaig organitzar el meu cos de detectius trinxeraires i els vaig enviar sistemàticament a tots els propietaris de cotxes de Londres fins que finalment vaig trobar l’home que buscava. Segur que encara recorda l’èxit que van tenir i amb quina velocitat em vaig aprofitar d’aquest èxit. L’assassinat de Stangerson va ser un incident completament inesperat, però que, en qualsevol cas, hauria estat molt difícil d’evitar. Com sap, va ser per mitjà d’aquest segon crim que vaig entrar en possessió de les píndoles, l’existència de les quals jo ja sospitava. Veu, tot és una cadena de seqüències lògiques sense ni una sola esquerda.

—És meravellós! —vaig dir—. Els seus mèrits haurien de ser reconeguts públicament. Hauria de publicar un informe sobre el cas. Si vostè no ho fa, me n’encarregaré jo.

—Faci el que vulgui, doctor —contestà—. Miri! —continuà, donant-me un diari—. Miri això!

Era l’Eco del dia, i el paràgraf que m’assenyalava es referia al cas en qüestió.

«El públic —deia— s’ha perdut un plaer sensacional amb la mort sobtada de Jefferson Hope, del qual se sospitava que havia estat l’assassí del senyor Enoch Drebber i del senyor Stangerson. És probable que els detalls del cas ja no es coneguin mai, encara que sabem de bona tinta que el crim fou el resultat d’una antiga enemistat en la qual estaven involucrats l’amor i els mormons. Sembla que les dues víctimes havien estat membres, quan eren joves, de l’Església dels Darrers Dies i Hope, el presoner mort, també venia de Salt Lake City. Si el cas no hagués tingut cap altre efecte, almenys sí que hauria servit per recalcar l’eficiència dels detectius de la policia i serà una lliçó per a tots els estrangers. S’adonaran que més els val resoldre llurs problemes a casa que portar-los a terres britàniques. No és pas un secret que tot el mèrit d’aquesta sagaç captura és dels famosos oficials de Scotland Yard, els senyors Lestrade i Gregson. Sembla que l’home fou arrestat a casa d’un tal Sherlock Holmes, un aficionat que ha demostrat tenir un cert talent pel que fa als assumptes d’investigació criminal i que, amb instructors com aquells, pot esperar, amb el temps, arribar a adquirir un cert grau de llur habilitat. S’espera que els dos detectius rebin un certificat de reconeixement de llurs serveis».

—No és ben bé el que li vaig dir al començament? —digué Sherlock Holmes, tot rient—. Aquest és el resultat de tot el nostre Estudi en Escarlata: aconseguir que els donin un certificat!

—És igual —vaig contestar—. Tinc tots els fets en el meu diari i el públic els coneixerà. Mentrestant, s’haurà d’acontentar amb saber que ha tingut èxit, com l’avar romà:

Populus me sibilat, at mihi plaudo

Ipse domi simul ac nummos contemplar in arca.[3]





Notes


[1] «Un ximple en troba sempre un altre de més ximple que l’admira». En francès a l’original. (N. de la T.) [Torna]



[2] Heber C. Kemball, en un dels seus sermons es refereix a les seves cent esposes amb aquest carinyós epítet. [Torna]



[3] El poble em xiula, però jo m’aplaudeixo

alhora que, a casa, contemplo les monedes dins l’arca.



En llatí a l’original. (N. de la T.) [Torna]





EL SIGNE DELS QUATRE





Títol original: The Sign of the Four

Arthur Conan Doyle, 1890

Traducció: Jordi Vidal i Tubau, 1987

Edició digital: Raticulina (v1.0)

Digitalització: Raticulina

ePUBCat base r1.3





Mary Morstan truca a la porta del 221 B de Baker Street per demanar ajut. Watson queda del tot fascinat per aquesta atractiva senyoreta. Miss Morstan és filla d’un capità de l’exèrcit de l’Índia que havia desaparegut misteriosament deu anys abans i de qui no s’havia tornat a sentir a parlar des d’aleshores. Quatre anys després de la desaparició, Miss Morstan rep un regal anònim, una enorme perla brillant, i en torna a rebre una altra cada any a partir de llavors. Holmes es posa en marxa per tal de trobar un tresor fabulós i aviat es veu compromès amb l’estrany Jonathan Small i Tonga.

Una vegada més, el lector català té la possibilitat de seguir i admirar Sherlock Holmes en les seves investigacions detectivesques. Unes investigacions guiades per l’estudi, el talent, l’observació i el raonament. Però també plenes de sorpreses i tenyides d’ironia.





1. La ciència de la deducció


En Sherlock Holmes agafà l’ampolleta del racó del palmar de la xemeneia i tragué la xeringa hipodèrmica del maletí de pell marroquina. Amb els seus dits llargs, blancs i nerviosos ajustà la delicada agulla i s’arromangà la màniga esquerra de la camisa. Durant una estoneta, els seus ulls es fixaren pensarosament sobre el musculós avantbraç i el puny, puntejats i senyalats per innombrables marques de punxades. Finalment, es clavà l’agulla, pressionà el petit pistó i s’enfonsà a la cadira de braços de vellut amb un llarg sospir de satisfacció.

Tres vegades al dia i durant molts mesos jo havia presenciat aquest espectacle, però el costum no hi havia resignat la meva ment. Al contrari, cada dia em sentia més irritable davant el fet, i la consciència se m’inflava cada nit amb la idea que m’havia mancat el coratge per a protestar. Una i altra vegada m’havia promès que alliberaria la meva ànima respecte del tema, però hi havia quelcom en l’expressió freda i impassible del meu company que el convertia en el darrer home amb qui hom es preocuparia de prendre’s qualsevol tipus de llicència. Els seus grans poders, el seu aire magistral i l’experiència que jo havia tingut de les seves moltes i extraordinàries qualitats em feien insegur i reticent a la idea d’enutjar-me amb ell.

Tanmateix, aquella tarda, no sé si empès pel Beaune que m’havia pres amb el dinar o per l’exasperació addicional provocada per l’extrema lentitud de les seves accions, vaig sentir de sobte que no podia callar per més temps.

—De què es tracta, avui? —vaig fer—. Morfina o cocaïna?

Alçà els ulls lànguidament del vell llibre que acabava d’obrir i digué:

—Cocaïna, una solució del set per cent. No us agradaria de provar-la?

—No, la veritat —vaig respondre bruscament—. La meva constitució encara no ha superat la campanya de l’Afganistan, i no em puc permetre d’afegir-li cap més fatiga.

Ell va somriure davant la meva vehemència.

—Potser tingueu raó, Watson —concedí—. Suposo que la seva influència és físicament negativa. Tanmateix, la trobo tan transcendentalment estimulant i clarificadora per a la ment que qualsevol efecte secundari és una minúcia.

—Però… considereu el preu! —vaig exclamar enèrgicament—. El vostre cervell pot estar, com dieu, revifat i excitat, però es tracta d’un procés patològic i mòrbid, que enclou un canvi progressiu en els teixits i pot portar a una feblesa crònica. Ja coneixeu les conseqüències. Segurament, l’empresa amb prou feines si val la despesa. Per què arriscar-se, per un delit merament passatger, a perdre els grans poders de què esteu dotat? Recordeu que us parlo no solament com un company a un altre, sinó també com un metge a un home de la constitució del qual se sent en certa mesura responsable.

No semblà pas ofendre’s. Al contrari, ajuntà les puntes dels dits i posà els colzes sobre els braços de la cadira com si gaudís de la conversa.

—La meva ment —explicà— es rebel·la contra l’estancament. Doneu-me problemes, doneu-me feina, doneu-me el criptograma més obtús, o l’anàlisi més intricada, i estaré en el meu element. Per tant, em puc aplicar estimulants artificials. Detesto l’avorrida rutina de l’existència. Anhelo l’exaltació mental. És per això que he triat la meva pròpia professió, o més aviat l’he creada, ja que sóc l’únic en tot el món.

—L’únic detectiu no-oficial? —vaig preguntar, alçant les celles.

—L’únic detectiu no-oficial consultiu —em corregí—. Sóc el darrer i més alt tribunal de cassació en deducció. Quan en Gregson, en Lestrade o l’Athelney Jones arriben a un punt en què ja no hi toquen —la qual cosa, per cert, és normal en ells—, em deixen l’assumpte al davant. Jo estudio les dades, com a expert, i pronuncio una opinió especialitzada. En aquests casos no demano publicitat. El meu nom no surt a cap diari. El treball en si, el plaer de trobar un terreny per als meus peculiars poders, és la més gran recompensa. Bé, ja heu tingut ocasió de presenciar els meus mètodes de treball en el cas d’en Jefferson Hope.

—Sí, és veritat —vaig admetre cordialment—. Res no m’ha impressionat més en tota la meva vida. Fins i tot ho vaig reflectir en un petit opuscle, sota el títol, potser una mica fantàstic, de «Un estudi en escarlata».

Ell negà tristament amb el cap.

—Li vaig donar un cop d’ull —digué—. Honestament, no puc felicitar-vos. La detecció és, o hauria de ser, una ciència exacta, i s’hauria de tractar d’una manera freda i desapassionada. Vós heu provat de tenyir-la de romanticisme, que té els mateixos efectes que mirar d’encloure una història d’amor o de fugides al cinquè postulat d’Euclides.

—Però el romanticisme hi era… —vaig protestar—. No podia pas interpolar els fets…

—Alguns fets caldria que fossin suprimits, o, si més no, caldria observar un sentit de la proporció en tractar-los. El sol aspecte del cas que es mereixia ser esmentat era el curiós raonament analític dels efectes a les causes que em permeté de desentrellar-lo.

Em va molestar, aquesta crítica d’un treball especialment pensat per a complaure’l. Confessaré també que m’irrità l’egoisme que suposava demanar que cada ratlla del meu fulletó fos dedicada a les seves activitats especials. En més d’una ocasió, durant els anys que he viscut amb ell a Baker Street, he observat un deix de vanitat en el capteniment tranquil i didàctic del meu company. Tanmateix, no vaig fer cap comentari, i em vaig limitar a preocupar-me de la meva cama ferida. Havia rebut una bala feia ja bastant de temps, i, encara que no m’impedia de caminar, sí que me’n sentia força cada vegada que canviava el temps.

—Les meves activitats s’han estès recentment al continent —digué en Holmes al cap d’una estona, omplint la seva vella pipa de branca de roser—. La setmana passada em va consultar en François le Villard, el qual, com probablement sabeu, és un dels millors detectius de França en l’actualitat. Està dotat de tota la força celta de la intuïció ràpida, però falla en el camp del coneixement exacte, facultat essencial per a un més alt desenvolupament de la seva art. El cas estava relacionat amb un testament, i presentava alguns trets d’interès. El vaig posar al corrent de dos casos paral·lels, l’un a Riga, el 1857, i l’altre a St Louis, el 1871, que li han suggerit la solució correcta. Vet ací la lletra que he rebut aquest matí en agraïment per la meva assistència.

En dir això, agafà un paper de notes estranger tot rebregat. Passant els meus ulls per l’escrit, vaig copsar una gran profusió d’expressions admiratives en la qual es perdien «magnifiques», «coup-de-maîtres» i «tours-de-force», que testimoniaven l’encesa admiració del francès.

—Parla com un deixeble al seu mestre —vaig observar.

—Oh, estima la meva assistència en excés —digué en Sherlock Holmes, a la lleugera—. També ell té unes dots considerables. Disposa de dues de les tres qualitats necessàries per al detectiu ideal. Té el poder de l’observació i el de la deducció. Només està mancat de coneixements, i això sempre hi ha temps per a recuperar-ho. Ara està traduint els meus petits treballs al francès.

—Els vostres treballs?

—Oh, no ho sabíeu? —exclamà, tot rient—. Sí, he estat el culpable d’algunes monografies sobre qüestions tècniques. Per exemple, en tinc un «Sobre la distinció entre les cendres dels diferents tabacs». En ell, enumero cent-quaranta classes de cigars, cigarretes i tabac de pipa, amb làmines en color que il·lustren les diferències entre les cendres. Es tracta d’un detall que apareix contínuament en els afers criminals, i que moltes vegades té una importància suprema com a pista. Si sou capaç d’afirmar, per exemple, que un assassinat ha estat comès per un home que fumava un lunkah indi, es redueix, òbviament, el vostre camp d’investigació. Davant d’un ull ensinistrat hi ha tanta diferència entre la cendra negra d’un Trichinopoly i el borrissol blanc com la que hi ha a vista d’ocell entre una col i una patata.

—Teniu un extraordinari talent per als detalls —vaig observar.

—Aprecio la seva importància. Vet ací la meva monografia sobre les empremtes dels passos, amb algunes notes sobre la utilització de guix de motllo per a preservar les marques. També tinc un curiós treballet sobre la influència d’un ofici en la forma de la mà, amb reproduccions de mans de pissarrers, mariners, surers, compositors, teixidors i polidors de diamants. És un tema d’un gran interès pràctic per al detectiu científic, especialment en el cas de cossos no reclamats o en el descobriment dels antecedents dels criminals. Però us estic avorrint amb el meu discurs.

—En absolut —em vaig afanyar a respondre—. Tot això m’interessa molt, sobretot d’ençà que he tingut ocasió d’observar la vostra aplicació a la pràctica. Però només enraoneu de l’observació i la deducció. Segurament, d’alguna manera l’una implica l’altra.

—Amb prou feines —replicà, encarxofant-se amb fruïció a la cadira de braços i traient unes espesses fumarades de color blau de la seva pipa—. Per exemple, l’observació em pot dir que aquest matí heu estat a l’oficina de correus de Wigmore Street, però la deducció em permet de saber que hi heu despatxat un telegrama.

—Correcte! —vaig exclamar—. Teniu raó en totes dues coses, però he de confessar que no veig com ho heu pogut esbrinar. Ha estat una decisió sobtada per part meva, i no ho he pas dit a ningú.

—La simplicitat —digué, contenint una rialleta davant la meva sorpresa— és en si tan absurdament simple que qualsevol explicació està de més, i en canvi pot servir per a definir els límits de l’observació i la deducció. L’observació em diu que porteu una petita taca vermellosa sobre l’empenya. Al davant mateix de l’oficina de Wigmore Street han aixecat el paviment i hi han afegit terra, d’una manera que resulta difícil d’evitar-la en entrar. La terra és del peculiar to rogenc que només ha estat trobat, pel que jo sé, en aquell indret de la zona. Tot això, pel que fa a l’observació. La resta ja és deducció.

—Aleshores, com heu pogut deduir allò del telegrama?

—Per suposat, jo sabia que no havíeu pas escrit cap lletra, perquè he estat davant vostre tot el matí. Veig també que al vostre escriptori obert hi teniu un full de segells i un gruixut lligall de postals. Què podíeu anar a fer a l’oficina de correus, doncs, sinó enviar un telegrama? Elimineu tots els altres factors, i l’únic que us quedarà serà la veritat.

—En aquest cas, és certament així —vaig replicar, després de pensar-hi una mica—. Tanmateix, tot consisteix, com dieu vós, en el més simple. Em consideraríeu un impertinent si us proposava de sotmetre les vostres teories a una prova més severa?

—Al contrari —respongué—, m’impediria d’administrar-me una segona dosi de cocaïna. M’encantaria d’ocupar-me de qualsevol problema que vulgueu presentar-me.

—Us he sentit dir que és difícil per a un home d’utilitzar diàriament un objecte sense deixar les seves empremtes digitals d’una manera intel·ligible per a un observador entrenat. Bé, aquí tinc un rellotge que tot just acaba de passar a la meva propietat. Tindríeu l’amabilitat d’oferir-me una opinió sobre el caràcter o els costums del seu darrer propietari?

Li vaig passar el rellotge amb un lleu sentiment de diversió al meu cor, ja que la prova em semblava impossible i pretenia d’escarmentar-lo pel to una mica dogmàtic que assumia de tant en tant. Sospesà el rellotge amb la mà, fità l’esfera amb deteniment, obrí la tapa del darrere i examinà el mecanisme, primer a ull nu i tot seguit amb una poderosa lent convexa. Amb treballs havia aconseguit de reprimir un somriure davant el seu rostre cresta-caigut quan donà per acabat l’examen i em tornà el rellotge.

—Amb prou feines hi ha cap dada —anuncià—. Aquest rellotge ha estat netejat fa poc, la qual cosa em priva dels trets més suggestius.

—Teniu raó —vaig admetre—. El varen netejar abans d’enviar-me’l.

Vaig acusar mentalment el meu company de posar una excusa tan minsa i poc convincent per tal de dissimular el seu fracàs. Quines dades esperava trobar a un rellotge per netejar?

—Per bé que insatisfactòria, la meva investigació no ha estat pas del tot estèril —observà, mirant al sostre amb una expressió apagada i absent—. En espera del vostre veredicte, jo diria que aquest rellotge pertanyia al vostre germà gran, que al seu torn el va heretar del vostre pare.

—Això ho heu deduït, sens dubte, de les inicials H.W. del revers.

—En efecte. La W. suggereix el vostre cognom. La data del rellotge és de fa quasi cinquanta anys i les inicials són gairebé tan antigues com el rellotge, així que va ser fet per a la darrera generació. Les joies solen passar a l’hereu, que molt probablement tindrà el mateix nom que el pare. El vostre, si no recordo malament, va morir fa molts anys. El rellotge, per tant, era en mans del vostre germà gran.

—Correcte —vaig fer—. Res més?

—Era un home d’hàbits poc polits… molt desordenats i irreflexius. Li varen brindar bones oportunitats, que arruïnà, visqué una temporada en la misèria, amb alguns intervals breus d’efímera prosperitat, i, finalment, donat a la beguda, morí. Això és tot el que he pogut esbrinar.

Vaig saltar de la meva cadira i em vaig posar a passejar per l’habitació amb una rancúnia considerable al meu cor.

—Això és indigne de vós, Holmes —vaig dir—. No havia pensat mai que cauríeu tan baix. Heu fet indagacions en la història del meu infeliç germà, i ara preteneu de deduir aquests coneixements d’una manera tan fantàstica. No esperareu que em cregui que ho heu llegit tot en el seu vell rellotge… És cruel, i, si em permeteu que us ho digui, té un tast de xarlatanisme.

—Estimat doctor —va dir afectuosament—, us prego que accepteu les meves disculpes. Considerant el tema com un problema abstracte, he oblidat fins a quin punt podia ser personal i dolorós per a vós. Tanmateix, us asseguro que mai no he sabut que teníeu un germà fins que m’heu mostrat aquest rellotge.

—En tal cas, com diantre heu pogut esbrinar aquests fets? Són del tot correctes…

—Ah, un cop de sort. Jo només podia aventurar un balanç de probabilitats. De cap manera no m’esperava ser tan exacte.

—Així que no es tractava de meres conjectures?

—No, no, mai no conjecturo. És un costum terrible… destructiu per a la facultat lògica. Que us sembli tan estrany és només pel fet de no haver seguit el tren dels meus raonaments ni haver observat els petits detalls dels quals poden dependre les meves deduccions. Per exemple, he començat dient que el vostre germà era desordenat. Si observeu la part inferior de la caixa del rellotge us adonareu que no solament està abonyegada en dos llocs, sinó que a més presenta talls i senyals provocats pel costum de guardar d’altres objectes durs, tals que monedes o claus, a la mateixa butxaca. Ben segur que no és una gran proesa d’assumir que un home que tracta un rellotge de cinquanta guinees amb tan pocs miraments ha de ser un home desordenat. Com tampoc no és una conclusió massa rebuscada que un home que hereta un article de tant de valor està força ben proveït en d’altres aspectes.

Vaig assentir amb el cap, per demostrar que seguia el seu raonament.

—És molt freqüent, a les cases de préstecs angleses, quan es queden un rellotge, de gravar el número de la carta d’empenyorament a l’interior de la caixa amb una punxa d’agulla. És més pràctic que posar-hi una etiqueta, car no hi ha el risc que el número sigui perdut o transposat. Hi ha no menys de quatre d’aquests números visibles amb l’ajut de les lents a l’interior de la caixa. Conclusió: el vostre germà va estar sovint amb l’aigua al coll. Conclusió secundària: gaudí d’esclats de prosperitat ocasionals, o no hauria recuperat mai la penyora. Finalment, us demanaré que examineu la làmina interior, que conté el forat del pany. Fixeu-vos en els milers de ratllades tot al voltant del forat… marques deixades per la clau. Quina clau d’un home serè podria haver causat aquestes estries? En canvi, no veureu cap rellotge d’un home pitof sense elles. Li dóna corda per la nit, i deixa aquests senyals amb les seves mans insegures. Quin és el misteri de tot això?

—És clar com la llum del dia —vaig respondre—. Lamento la injustícia que us he fet. Hauria d’haver servat més fe en les vostres meravelloses facultats. Puc preguntar-vos si treballeu en cap investigació, a hores d’ara?

—En cap. D’aquí ve el meu ús de la cocaïna. No sé pas viure, sense el treball intel·lectual. Val la pena viure per a res més? Veniu i doneu un cop d’ull a través de la finestra. Hi ha hagut mai un món tan monòton, trist i inútil com aquest? Mireu com la boira groguenca baixa pel carrer i s’escampa per les cases grisoses. Pot existir res més desesperadament prosaic i material? De què serveix estar dotat de poders, doctor, quan hom no té camp on exercitar-los? El crim és vulgar, l’existència és vulgar, i cap qualitat tret de les vulgars no té cap utilitat en aquest món.

Jo havia obert la boca per tal de replicar a aquest discurs, quan, després d’un truc sec, la nostra dispesera entrà, portant una targeta a la safata de llautó.

—Una senyoreta demana per vós, senyor —anuncià, adreçant-se al meu company.

—Miss Mary Morstan —llegí ell—. Hum! No em sona de res, aquest nom. Demaneu a la senyoreta que pugi, Mrs. Hudson. No us retireu, doctor. Preferiria que us quedéssiu.





2. L’exposició del cas


Miss Morstan entrà a la cambra amb pas decidit i una serenitat aparent. Era una jove de cabell ros, petita, fina, correctament enguantada i vestida amb el gust més exquisit. Hi havia, tanmateix, una senzillesa i simplicitat en la seva indumentària que suggerien uns mitjans limitats. El vestit era d’un ombrívol beix grisós, mancat de barret i ornaments, i portava un petit turbant del mateix color, alleujat només per la pinzellada de la ploma blanca del costat. El seu rostre no tenia unes faccions regulars ni una complexió bella, però la seva expressió era dolça i amigable, i els seus ulls grans i blaus eren singularment espirituals i agradables. En la meva experiència del tracte amb les dones, que s’estenia per moltes nacions i tres continents diferents, mai no havia vist un rostre que reflectís d’una manera tan nítida una naturalesa refinada i sensible. No vaig poder evitar de fixar-me, mentre ella s’asseia a la cadira que li havia acostat en Sherlock Holmes, que li tremolaven els llavis i les mans i que mostrava senyals d’una intensa agitació interior.

—He acudit a vós, Mr. Holmes —digué— perquè una vegada vàreu ajudar la meva patrona, Mrs. Cecil Forrester, a desentrellar una petita complicació domèstica. Va quedar molt impressionada per la vostra amabilitat i la vostra habilitat.

—Mrs. Cecil Forrester —repetí ell, pensarosament—. Crec que li vaig prestar una minsa ajuda. Tanmateix, el cas, si no recordo malament, era molt senzill.

—Ella no ho creia així. En canvi, no podreu pas dir el mateix del meu. Amb treballs puc imaginar res de més estrany, més inexplicable, que la situació en la qual em trobo.

En Holmes es fregà les mans, i els ulls li resplendiren. S’inclinà endavant a la seva cadira amb una expressió d’extraordinària concentració sobre els seus trets ben definits, similars als d’un falcó.

—Exposeu el vostre cas —la invità, amb un to de veu animat i pràctic.

Vaig pensar que la meva posició era violenta.

—Estic segur que em disculpareu —vaig fer, aixecant-me de la cadira.

Davant la meva sorpresa, la jove alçà la seva mà enguantada per tal d’aturar-me.

—Si el vostre amic —digué— tenia la bondat de quedar-se, em faria un favor inestimable.

Vaig tornar a seure.

—Breument —continuà dient—, els fets són aquests. El meu pare era oficial d’un regiment indi, i m’envià a casa quan encara era una nena. La meva mare havia mort, i jo no tenia parents a Anglaterra. Tanmateix, em vaig establir a una còmoda casa d’hostes a Edimburg, on vaig romandre fins als disset anys. El 1878 el meu pare, que era capità primer del seu regiment, obtingué un permís d’un any i tornà a casa. M’envià un telegrama des de Londres anunciant que havia arribat sense res de nou i invitant-me a reunir-me amb ell, deixant-me el Langham Hotel per adreça. El seu missatge, ho recordo molt bé, era ple d’afecte i amor. Arribada a Londres, vaig anar al Langham, on m’informaren que el capità Morstan s’allotjava allí, però que havia sortit la nit abans i encara no havia tornat. Vaig esperar tot el dia sense rebre noves d’ell. Aquella nit, seguint el consell del gerent de l’hotel, vaig donar part a la policia, i el dia després ho vaig anunciar a tots els diaris. Les meves investigacions resultaren infructuoses, i des d’aquell dia ja no he tingut referències del meu infortunat pare. Va tornar a casa amb el cor ple d’esperança, per trobar una mica de pau i de benestar, i en canvi…

Es posà la mà sobre la gola, i un sanglot ofegat li impedí d’acabar la frase.

—La data? —preguntà en Holmes, obrint el seu bloc de notes.

—Va desaparèixer cap al 3 de desembre de 1878, fa gairebé deu anys.

—Què se’n sap, del seu equipatge?

—Es va quedar a l’hotel. No contenia res que suggerís una pista: roba, llibres, i un nombre considerable de curiositats de les illes Andaman, on havia estat un dels oficials al comandament de la guàrdia del presidi.

—Tenia cap amic, a la ciutat?

—Només en sé d’un: el major Sholto, del seu mateix regiment, el 34è d’Infanteria de Bombai. El major s’havia retirat una mica abans, i vivia a Upper Norwood. Em vaig posar en contacte amb ell, és clar, però ni tan sols sabia que el seu col·lega era a Anglaterra.

—Un cas singular —observà en Holmes.

—Espereu a sentir la part més singular. Uns sis anys enrere —concretament el 4 de maig de 1882— aparegué un anunci al The Times demanant l’adreça de Miss Mary Morstan i advertint que seria del meu interès. No hi figurava cap nom ni adreça. En aquell temps, jo acabava d’entrar al servei de la família de Mrs. Cecil Forrester com a institutriu. Fou per consell d’ella que vaig publicar la meva adreça a la secció d’anuncis. Aquell mateix dia m’arribà per correu una capseta de cartó que contenia una enorme i lluent perla. No hi havia cap paraula ni escrit. Des d’aleshores, cada any, cap a la mateixa data, he rebut sempre una capseta semblant amb una perla similar, sense cap indici del remitent. Un expert ha dit d’aquestes perles que són d’una rara varietat i tenen un incalculable valor. Jutgeu per vós mateix si en són, de boniques.

En dir això, obrí una capsa plana i em mostrà les sis perles més belles que havia vist mai.

—La vostra declaració és molt interessant —digué en Sherlock Holmes—. Us ha succeït res més?

—Sí, avui mateix. Per això he vingut a veure-us. Aquest matí he rebut aquesta nota, que potser preferiríeu de llegir vós mateix.

—Gràcies —va dir en Holmes—. El sobre també, si us plau. El mata-segells és de Londres, S.W. La data, el 7 de juliol. Hum! Una empremta del polze d’un home a l’angle, probablement el carter. Paper de la millor qualitat. El sobre és de sis penics el paquet. Un home molt mirat, en el seu material d’escriptori. No hi ha adreça. «Espereu al davant de la tercera columna des de l’esquerra, enfront del Lyceum Theatre, a les set d’aquest vespre. Si desconfieu, porteu dos amics. Sou víctima d’una injustícia, i cal fer-vos justícia. No porteu policia. Si ho feu, tot serà en va. Signat: el vostre amic desconegut». Bé, certament, es tracta d’un petit misteri. Què penseu fer, Miss Morstan?

—Això és justament el que us anava a preguntar.

—Aleshores, crec que hi hem d’anar. Vós i jo, i… sí, és clar, el Dr. Watson. El vostre corresponsal diu dos amics. Ell i jo ja hem treballat plegats abans.

—Però… vindria? —preguntà ella, amb un deix de súplica a la veu i a l’expressió.

—Em sentiré molt honrat i orgullós —vaig dir, fervorosament— de poder servir-vos de qualsevol ajuda.

—Sou tots dos molt gentils —respongué—. He tingut una vida retirada, i no disposo d’amics als quals recórrer. N’hi haurà prou amb que sigui aquí a les sis, suposo.

—Però no arribeu pas més tard —advertí en Holmes—. Una altra qüestió. És aquesta grafia la mateixa de les adreces escrites sobre les capses de les perles?

—Les tinc aquí —replicà, traient mitja dotzena de papers.

—Sou en veritat una clienta modèlica. Teniu la intuïció correcta. Vejam… —Estengué els papers sobre la taula i passà ràpides mirades de l’un a l’altre—. Són escriptures disfressades, tret de la nota —s’afanyà a anunciar—, però no hi pot haver dubte sobre la seva autoria. Fixeu-vos en aquesta incontrolable e grega, i en la floritura de la s final. Són, indubtablement, de la mateixa persona. No voldria suggerir-vos falses esperances, Miss Morstan, però… hi ha cap similitud entre aquesta lletra i la del vostre pare?

—Res no em sembla més improbable.

—Ja m’esperava que em diríeu això. Ens veurem a les sis, doncs. Us prego que m’autoritzeu a quedar-me els papers. Estudiaré el cas fins aleshores. Així, doncs, au revoir.

—Au revoir —digué la nostra visitant, i després de dedicar-nos una mirada de simpatia i afecte a tots dos, es guardà la capseta de les perles a la pitrera i se n’anà.

De la finestra estant, la vaig contemplar mentre caminava de pressa pel carrer, fins que el turbant gris i la ploma blanca esdevingueren un punt entre la llòbrega multitud.

—Quina dona tan atractiva! —vaig exclamar, girant-me cap al meu company.

Ell havia tornat a encendre la seva pipa, i es reclinava a la cadira amb les parpelles caigudes.

—Ho és? —féu lànguidament—. No m’hi he fixat.

—Sou realment un autòmat… una màquina de calcular —vaig exclamar—. Teniu quelcom d’inhumà, de vegades.

Ell somrigué gentilment i digué:

—És molt important no permetre que el vostre criteri sigui predisposat per les qualitats de la persona. Un client és per a mi una simple unitat, un factor més del problema. Les qualitats emocionals es contraposen a un raonament clar. Us diré que la dona més encantadora que he vist mai va ser penjada per haver emmetzinat tres infants per tal de cobrar els diners de l’assegurança, i que l’home més repugnant que he conegut és un filantrop que ha donat més d’un quart de milió als pobres de Londres.

—En aquest cas, però…

—Mai no faig excepcions. Una excepció refuta la regla. Heu tingut mai ocasió d’estudiar el caràcter a través de l’escriptura? Què me’n dieu, dels gargots d’aquest individu?

—Són llegibles i regulars —vaig respondre—. Un home de negocis i amb una certa força de caràcter.

En Holmes negà amb el cap.

—Fixeu-vos en les lletres altes —va dir—. Amb prou feines destaquen del nivell de les demés. Aquesta d podria ser una a, i aquesta l una e. Els homes de caràcter sempre diferencien les lletres altes, per molt inintel·ligible que sigui la seva escriptura. Hi ha vacil·lació en les k, i amor propi en les majúscules. Ara he de sortir. Tinc algunes consultes a fer. Permeteu-me que us recomani aquest llibre, un dels millors que s’han escrit mai. Es tracta de El martiri de l’home, d’en Winwood Reade. Tornaré d’aquí a dues hores.

Em vaig quedar al costat de la finestra amb el llibre a la mà, però els meus pensaments eren molt lluny de les desafiants especulacions de l’autor. La meva ment se centrava en la nostra darrera visita: els seus somriures, el to ric i profund de la seva veu, l’estrany misteri que presidia la seva vida… Si en el temps que va desaparèixer el seu pare tenia disset anys, ara havia de tenir-ne vint-i-set, una dolça edat, quan la joventut ha perdut la seva timidesa i comença a ser entenimentada per l’experiència. Així que vaig seure per meditar, fins que acudiren al meu cap pensaments tan perillosos que vaig córrer al meu escriptori i em vaig submergir furiosament en el darrer tractat de patologia. Qui era jo, un metge militar amb una cama dèbil i un compte corrent més feble encara, com per permetre’m de pensar en aquelles coses? Ella era una unitat, un factor… i res més. Si el meu futur era negre, segurament seria millor afrontar-lo com un home que provar d’optimitzar-lo mitjançant simples quimeres de la imaginació.





3. A la recerca d’una solució


Eren dos quarts de sis quan tornà en Holmes. Estava radiant, enèrgic i d’un humor excel·lent, humor que en el seu cas alternava amb rampells de la depressió més pregona.

—No hi ha gran misteri en aquest afer —anuncià, agafant la tassa de te que jo li havia servit—. Els fets semblen portar a una sola explicació.

—Com? Que potser ja ho heu resolt?

—Bé, això és dir massa. He descobert un fet suggestiu, i prou. Ara bé, és un fet molt suggestiu. Encara manca d’afegir-hi els detalls. He esbrinat, tot consultant els arxius de The Times, que el major Sholto, de l’Upper Norwood, ex-membre del 34è regiment d’Infanteria de Bombai, morí cap al 28 d’abril de 1882.

—Dec ser molt obtús, Holmes, però no veig què és el que això suggereix.

—No? Em sorpreneu. Considereu-ho de la següent manera. El capità Morstan desapareix. L’única persona a Londres que podria haver anat a visitar és el major Sholto. Aquest nega haver-se assabentat que el seu amic fos a Londres. Quatre anys després, en Sholto mor. No més d’una setmana després de la seva mort la filla del capità Morstan rep un valuós present, que es repeteix cada any i culmina ara amb una nota que la defineix com a víctima d’una injustícia. A quina injustícia es pot referir sinó a la privació del seu pare? I per què els presents se succeirien immediatament a la mort d’en Sholto, llevat que l’hereu d’en Sholto sàpiga alguna cosa del misteri i desitgi fer una compensació? Teniu alguna teoria alternativa que pugui conciliar tots aquests fets?

—Però… quina compensació tan estranya! I quina estranya manera de fer-la! A més, per què escriu una nota ara, gairebé sis anys després? La nota parla també de fer-li justícia. Quina justícia pot rebre? És molt suposar que el seu pare sigui viu, encara. No hi ha cap altra injustícia en el seu cas de la qual tinguem coneixement.

—Hi ha dificultats. Certament, hi ha dificultats —digué en Sherlock Holmes, pensarosament—, però la nostra expedició d’aquest vespre les resoldrà totes. Ah! Vet ací un cotxe, que porta Miss Morstan. Esteu llest? Fóra millor que marxéssim, ja que són les sis tocades.

Vaig recollir el barret i el meu bastó més pesant, però vaig observar que en Holmes agafava el seu revòlver d’un calaix i se’l guardava a la butxaca. Era clar que considerava la nostra tasca força seriosa.

Miss Morstan estava embolicada amb una capa fosca, i el seu rostre delicat apareixia assossegat, però pàl·lid. No hauria pas semblat una dona de no experimentar una certa inquietud davant l’estranya empresa en la qual ens embarcàvem, per bé que el seu autocontrol era perfecte, i respongué promptament a les preguntes accessòries que li formulà en Sherlock Holmes.

—El major Sholto era un amic molt especial per al papà —explicà—. Les seves cartes eren plenes d’al·lusions al major. Ell i el papà comandaven les tropes a les illes Andaman, així que hagueren de compartir moltes vivències. A propòsit, vaig trobar un paper molt curiós, que ningú no ha sabut interpretar, al despatx del papà. No crec pas que manqui d’importància, i he pensat que potser us agradaria de fer-hi un cop d’ull, així que l’he portat. Vet-ho ací.

En Holmes desplegà el paper amb compte i l’aplanà sobre els seus genolls. Tot seguit, l’examinà metòdicament amb les seves lents dobles.

—És paper de manufactura nativa índia —observà—. Ha estat clavat durant un cert temps a un tauló d’anuncis. El diagrama que mostra sembla un plànol de part d’un gran edifici amb nombroses sales i passadissos. En un indret hi ha una creueta feta amb tinta roja, i al damunt hi ha escrit «3,37 des de l’esquerra» amb llapis, en un to descolorit. A l’angle de mà esquerra hi ha un curiós jeroglífic format per quatre creus en línia amb els braços connectats. Al costat d’això hi ha escrit, amb caràcters molt toscos i mal fets, «El signe dels quatre: Jonathan Small, Mahomet Singh, Abdullah Khan, Dost Akbar». No, he de confessar que no veig quina relació té això amb l’afer, si bé es tracta, evidentment, d’un document important. Ha estat acuradament guardat dins un llibre de butxaca, perquè té una vora tan neta com l’altra.

—Fou dins el seu llibre de butxaca que el vaig trobar.

—Conserveu-lo amb compte, doncs, Miss Morstan, ja que podria ser-nos útil. Començo a sospitar que aquest assumpte es molt més profund i més subtil del que m’esperava en un principi. Hauré de reconsiderar les meves idees.

Es reclinà al seient del cotxe, i em vaig adonar per la tibantor de les seves celles i la buidor de la mirada que estava pensant intensament. Miss Morstan i jo xerràrem a mitja veu de la nostra expedició i del seu possible desenllaç, mentre que el nostre company mantenia la seva impenetrable reserva fins al final del trajecte.

Era un vespre de setembre i no havien tocat encara les set, però el dia havia estat monòton, i una densa boira s’estenia sobre la ciutat. Uns núvols de color marronós penjaven tristament sobre els llotosos carrers. Al Strand, els fanals es reduïen a taques nebuloses de llum difusa, que projectaven una dèbil resplendor circular sobre l’enfangat paviment. La lluminositat groguenca de les finestres de les botigues s’obria pas entre una atmosfera embafada i vaporosa i irradiava una brillantor llòbrega i bellugadissa al llarg de la concorreguda via pública. Hi havia, al meu parer, quelcom de misteriós i fantasmal en la inacabable processó de rostres que passaven de pressa sota els estrets raigs de llum… rostres tristos, alegres, ullerosos i feliços. Com tota naturalesa humana, passaven ràpidament de la foscor a la llum, i tot seguit a la foscor de nou. No sóc propens a les impressions, però aquell vespre gris i ennuvolat, combinat amb l’estrany afer en el qual estàvem immersos, em feia sentir nerviós i deprimit. En l’actitud de Miss Morstan vaig veure que sofria una sensació anàloga. Tan sols en Holmes era capaç de superar aquestes insignificants influències. Tenia el seu bloc de notes obert sobre el genoll, i de tant en tant hi anotava xifres i apunts a la llum de la seva llanterna de butxaca.

Al Lyceum Theatre la gent ja s’apretava davant les portes laterals. Enfront, se succeïa una desfilada de cotxes i cabriolés que descarregaven homes amb pitera i dones guarnides amb xals i diamants. Acabàvem tot just d’assolir la tercera columna, on havia estat concertada la trobada, quan un home petit, bru i actiu, vestit amb uniforme de cotxer, se’ns aproximà.

—Sou els acompanyants de Miss Morstan? —preguntà.

—Jo sóc Miss Morstan, i aquests dos cavallers són amics meus —féu ella.

L’home clavà un parell d’ulls extraordinàriament penetrants i interrogatius sobre nosaltres.

—Ja em disculpareu, senyoreta —digué, amb un deix d’obstinació—, però us he de sol·licitar la vostra paraula que cap dels vostres acompanyants no és policia.

—Us en dono la meva paraula —respongué ella.

L’home llançà un estrident xiulet, tot seguit del qual un trinxeraire acostà un cotxe i n’obrí la porta. L’individu que ens havia parlat pujà dalt de la cabina, mentre que nosaltres ens acomodàvem a l’interior. Amb prou feines ho havíem fet quan el cotxer fuetejà el cavall, i ens veiérem capbussats en una furiosa cursa pels boirosos carrers.

La situació era curiosa. Ens dirigíem cap a un lloc desconegut, cap a una missió incerta. O bé la invitació era un perfecte parany —la qual cosa era una hipòtesi inconcebible— o bé teníem bons motius per a creure que aquell viatge podia portar-nos a un desenllaç interessant. L’aspecte de Miss Morstan era tan decidit i tranquil com sempre. Vaig provar d’animar-la i distreure-la mitjançant una selecció de les meves aventures a l’Afganistan, però, en realitat, jo mateix em sentia tan intranquil per la nostra situació, i tan intrigat respecte de la nostra destinació, que amb treballs em podia concentrar en els meus relats. En l’actualitat, ella diu que li vaig explicar l’emocionant anècdota de com s’infiltrà un mosquet a la meva tenda una nit i com li vaig engegar un cadell de tigre. Al començament tenia una certa idea de la direcció a la qual ens dirigíem, però aviat la nostra velocitat, la boira i el meu limitat coneixement de Londres em feren perdre tota referència fins al punt de no saber res, tret que estàvem cobrint una distància molt llarga. En Sherlock Holmes, en canvi, no es perdia res, i anava murmurant noms a mesura que el cotxe travessava places i passava per tortuosos carrerons.

—Rochester Row —digué—. Ara, Vincent Square. Ara sortim a la carretera del pont de Vauxhall. Aparentment, anem cap al Surrey. En efecte. Ara som al pont. Es pot entrellucar el riu.

Certament, vàrem percebre una visió fugaç d’una part del Tàmesi, amb el reflex dels fanals sobre les amples i silencioses aigües. Però el cotxe prosseguia el seu camí, i aviat es perdé en un laberint de carrers a l’altra banda del riu.

—Wandsworth Road —anuncià el meu company—. Priory Road. Larkhall Lane. Stockwell Place. Robert Street. Coldharbour Lane. La nostra recerca no sembla pas dur-nos a zones gaire atractives.

De fet, ja havíem arribat a un barri qüestionable i hostil. Les llargues rengleres de cases de maó d’un color marronós eren trencades únicament per la tosca llum i cridanera lluentor de les tavernes de les cantonades. Seguiren les fileres de vil·les de dos pisos, cada una amb el seu jardinet al davant, i novament rengleres interminables d’edificis nous de maó… els tentacles monstruosos que la gran ciutat estenia cap al camp. Finalment, el cotxe s’aturà davant la tercera casa d’un altre bloc. Cap dels edificis contigus no era habitat, i aquell davant el qual ens trobàvem era tan fosc com els demés, llevat d’una sola llum procedent de la finestra de la cuina. En trucar, però, la porta fou oberta instantàniament per un servent hindú, vestit amb un turbant groc, una roba blanca i folgada i una faixa groga. Hi havia alguna cosa estranyament incongruent en aquell personatge oriental palplantat a l’entrada d’un habitacle de tercera categoria dels suburbis.

—El sahib us espera —va dir, i en dir això se sentí una veu forta i aguda procedent d’alguna habitació interior.

—Porta-me’ls, khitmugar! —cridava la veu—. Porta-me’ls ara mateix!





4. La història de l’home calb


Seguírem l’indi per un passadís sòrdid i vulgar, mal il·luminat i pitjor moblat, fins que arribà davant d’una porta situada a mà dreta, que obrí. Un fulgor de llum groga es precipità sobre nosaltres, i en el centre de la resplendor veiérem un home petit amb un front molt alt, un serrell de cabells vermells que li circumdava el cap i una calba lluent que emergia d’entre els cabells com el cim d’una muntanya d’entre uns avets. Es retorçava les mans, i els seus trets facials no paraven d’estremir-se… ara somreia, ara corrugava les celles, però sense reposar ni un moment. La natura l’havia dotat d’un llavi penjant i d’un rengle massa visible de dents grogues i irregulars, que ell s’esforçava lleument per dissimular tot passant-se constantment la mà per la part inferior de la cara. Malgrat la seva manifesta calba, donava la impressió de ser jove. De fet, tot just acabava de fer la trentena.

—El vostre servidor, Miss Morstan —no deixava de repetir, amb una veu prima però forta—. El vostre servidor, cavallers. Us prego que passeu al meu humil santuari. Un lloc petit, senyoreta, però decorat al meu gust. Un oasi d’art en el palès desert del Londres meridional.

Tots estàvem astorats per l’aspecte de l’habitació a la qual ens invitava a entrar. En aquella miserable casa, resultava tan incongruent com un diamant de primera qualitat dins un estoig de llautó. Les cortines i tapissos més rics i luxosos cobrien les parets i es cargolaven aquí i allà per tal de mostrar algunes pintures ricament emmarcades o gerros orientals. La catifa era de color d’ambre i negra, tan suau i tan gruixuda que els peus s’hi enfonsaven plàcidament, com en un llit de molsa. Dues grans pells de tigre esteses sobre la catifa, així com un enorme narguil que descansava sobre una estora, en un racó, augmentaven la suggestió del luxe oriental. Una làmpada en forma de colom d’argent penjava d’un gairebé invisible fil d’or, al bell mig de la cambra. Mentre cremava, omplia l’atmosfera d’una subtil i aromàtica olor.

—Mr. Thaddeus Sholto —digué l’homenet, sense deixar d’estremir-se i somriure—. Així és com em dic. Vós sou Miss Morstan, naturalment. I aquests cavallers…

—Mr. Sherlock Holmes i el doctor Watson.

—Un doctor, eh? —exclamà l’home, molt excitat—. Heu portat el vostre estetoscopi? Us podria demanar un favor, si sou tan amable? Em preocupa molt la meva vàlvula mitral. De l’aòrtica me’n refio, però m’agradaria de conèixer la vostra opinió sobre la mitral.

Li vaig auscultar el cor, tal com m’havia demanat, però no hi vaig trobar res d’anormal, llevat que era presa d’una por terrible, ja que tremolava de cap a peus.

—Sembla normal —vaig dir—. No teniu pas per què passar ànsia.

—Disculpeu la meva inquietud, Miss Morstan —digué amb desimboltura—. Sóc un gran sofrent, i durant molt de temps he abrigat temors sobre aquesta vàlvula. M’alegra de saber que són injustificats. Si el vostre pare, Miss Morstan, s’hagués estat de fatigar el seu cor, a hores d’ara encara seria viu.

Vaig estar a punt d’inflar-li els morros, a aquell home, de tant com em violentà aquesta brusca i cruel referència a un tema tan delicat. Miss Morstan s’assegué, amb la cara pàl·lida.

—Ja pressentia jo que era mort —exclamà.

—Us en puc donar tots els detalls —anuncià l’home—, i és més, us puc fer justícia, i us diré tot allò que el germà Bartholomew pugui saber. M’alegra que els vostres amics siguin aquí, no solament en qualitat d’escorta, sinó també com a testimonis del que faré i diré. Tots tres podem presentar un front valent davant el germà Bartholomew. Però hem de mantenir allunyats els intrusos… policies o oficials. Ho podem resoldre tot satisfactòriament per nosaltres mateixos, sense interferències. Res no molestaria més el germà Bartholomew que qualsevol publicitat.

S’assegué en un sofà baix i ens esguardà inquisidorament, parpellejant, amb uns ulls blaus i llagrimosos.

—Per la meva banda —intervingué en Holmes—, res del que digueu sortirà dels meus llavis.

Jo vaig assentir amb el cap per tal de demostrar conformitat.

—Això està bé! Això està bé! —exclamà l’home—. Us puc oferir una copa de Chianti, Miss Morstan? O bé de Tokay? No tinc cap altre vi. Voleu que destapi un flascó? No? Bé, doncs, confio que no us molesti el fum del tabac, ni la balsàmica olor del tabac oriental. Estic un pèl nerviós, i en el meu narguil hi trobo un valuós sedant.

Aplicà un ciri al recipient, i el fum bombollejà alegrement en travessar l’aigua de roses. Tots tres ens vàrem asseure en semicercle, amb el cap avançat i el mentó sobre les mans, mentre que el petit individu tremolós, amb el seu cap alt i brillant, fumava, inquiet, al mig.

—Quan em vaig decidir a tenir aquesta xerrada amb vós —explicà—, us hauria donat la meva adreça, però temia que desatenguéssiu la meva petició i us féssiu acompanyar de gent desagradable. Així que em vaig prendre la llibertat de concertar una cita de tal manera que el meu criat Williams us pogués veure prèviament. Confio cegament en la seva discreció, i ell tenia ordres de deixar-ho tot en el cas de quedar insatisfet. Disculpeu-me per aquestes precaucions, però sóc home de gustos una mica reservats i m’atreviria a dir refinats, i no trobo res més antiestètic que un policia. Tinc una aprensió natural a qualsevol forma de materialisme cru. Rarament tinc contactes amb gent grollera. Visc, com veieu, envoltat d’un clima de certa elegància. El paisatge és un Corot autèntic, i, per bé que un expert podria abrigar algun dubte respecte a aquest Salvator Rosa, no és tal el cas del Bouguereau. Tinc predilecció per l’escola francesa moderna.

—Disculpeu-me, Mr. Sholto —l’interrompé Miss Morstan—, però sóc aquí per tal d’assabentar-me d’alguna cosa que vós desitjàveu de confiar-me. És molt tard, i m’agradaria que l’entrevista fos el més breu possible.

—En el millor dels casos, ens costarà una mica de temps —replicà ell—, perquè haurem d’anar a Norwood a visitar el germà Bartholomew. Hi anirem tots plegats i miraré de treure el que puguem al germà Bartholomew. Està molt enfadat amb mi per haver seguit el camí que em semblava correcte. Anit vaig tenir algunes paraules fortes amb ell. No us podeu ni imaginar quin individu més terrible resulta quan està enfadat.

—Si hem d’anar a Norwood, potser fóra millor que ens hi poséssim tot seguit —em vaig atrevir a suggerir.

Ell es posà a riure fins que les orelles li esdevingueren vermelles.

—Això és amb prou feines possible —exclamà—. No sé què diria ell si us portava allí tan de sobte. No, cal que us prepari tot mostrant-vos com podem restar units. En primer lloc, us he de dir que hi ha alguns aspectes del tema que jo mateix ignoro. Tan sols us puc exposar els fets que conec:

»El meu pare era, com haureu endevinat, el major John Sholto, oficial de l’exèrcit de l’Índia. Es retirà uns onze anys enrere i vingué a viure a l’hostal Pondicherry, a Upper Norwood. Havia prosperat, a l’Índia, i portà amb ell una considerable suma de diners, una gran col·lecció de curiositats de valor i una colla de criats nadius. Amb aquests avantatges, es comprà una casa i visqué amb gran luxe. El meu germà bessó Bartholomew i jo érem els seus únics fills.

»Recordo molt bé la impressió que suscità la desaparició del capità Morstan. En llegírem els detalls a la premsa, i, sabedors que havia estat amic del nostre pare, discutírem el tema lliurement en presència seva. Ell acostumava d’afegir-se a les nostres especulacions sobre el que podia haver succeït. Ni per un moment vàrem sospitar que duia el secret amagat al pit, que de tots els homes només ell coneixia el destí de l’Arthur Morstan.

»Sabíem, però, que algun misteri, algun perill, amenaçava el nostre pare. Tenia molta por de sortir sol, i sempre utilitzava dos boxadors professionals com a conserges a l’hostal Pondicherry. En Williams, el que us ha portat fins aquí, n’era un. Ha estat campió d’Anglaterra dels pesos lleugers. El nostre pare mai no ens digué què era el que li feia por, però mostrava una manifesta aversió envers els homes amb cames de fusta. Una vegada fins i tot disparà contra un home amb una cama de fusta que resultà ser un innocent repartidor que atenia els encàrrecs. Vàrem haver de pagar una estimable suma per tal d’encobrir l’assumpte. El meu germà i jo tendíem a creure que tot era conseqüència d’una mania absurda del meu pare, fins que els esdeveniments s’ocuparen de fer-nos canviar d’opinió.

»Els primers dies del 1882, el meu pare rebé una carta de l’Índia que li produí una forta impressió. Estigué a punt de desmaiar-se sobre la taula de l’esmorzar quan obrí el sobre, i des d’aquell dia restà malalt fins a la seva mort. Mai no hem pogut esbrinar què deia la lletra, però vaig poder veure, quan ell la va treure, que era breu i escrita amb gargots. Ell havia patit durant molts anys d’una dilatada melsa, que aleshores empitjorà ràpidament, i cap al final d’abril se’ns digué que no hi havia esperança, i que desitjava adreçar-nos un últim missatge.

»Quan entràrem a la seva cambra, el veiérem semi-incorporat amb coixins, respirant fatigosament. Ens demanà que tanquéssim la porta i que ens situéssim un a cada costat del llit. Després, agafant-nos les mans, ens féu un llarg discurs amb una veu alterada per l’emoció i pel dolor. Provaré de transcriure-vos-el amb les seves pròpies paraules:

»—Hi ha només una cosa —va dir— que em preocupa en aquest moment suprem, i és com he tractat la pobra òrfena d’en Morstan. La maleïda cobdícia, que ha estat el meu pecat habitual durant tota la vida, l’ha privada del tresor, la meitat del qual almenys hauria d’ésser seu. I ni tan sols n’he gaudit jo mateix, tan cega i folla com és l’avarícia. El mer sentiment de la possessió m’ha estat tan car que no he pogut compartir-lo amb ningú més. Veieu aquell collaret de perles que hi ha al costat de l’ampolla de quinina? Doncs ni tan sols això m’he decidit a compartir, tot i que ho he separat amb la intenció d’enviar-l’hi. Vosaltres, fills meus, li donareu una part justa del tresor d’Agra, però no li envieu res, ni tan sols el collaret, abans que jo us deixi. Al capdavall, molts homes que es trobaven tan malament com jo han pogut refer-se.

»—Us explicaré com va morir en Morstan —continuà dient—. Durant molts anys havia patit del cor, però ho ocultava a tothom. Només jo ho sabia. A l’Índia, ell i jo, després d’una llarga sèrie de circumstàncies, ens apoderàrem d’un tresor considerable. El vaig portar a Anglaterra, i la mateixa nit de la seva arribada, en Morstan vingué a reclamar la seva part. Va venir a peu des de l’estació, i el va rebre el meu fidel Lal Chowdar, que ara és mort. En Morstan i jo teníem criteris diferents respecte a la divisió del tresor, i arribàrem a dir-nos coses fortes. En Morstan havia saltat de la cadira, presa de còlera, quan de sobte es posà la mà sobre el costat, el seu rostre s’enfosquí, va caure d’esquena i es tallà el cap amb l’angle de l’arca del tresor. Quan em vaig inclinar sobre seu vaig descobrir amb horror que era mort.

»—Durant una bona estona vaig restar mig desconcertat, preguntant-me què calia fer. El meu primer impuls fou, naturalment, de demanar ajut, però no podia deixar de pensar que m’acusarien d’assassinat. La seva mort en el decurs d’una discussió i el tall del cap em serien desfavorables. A més, no seria possible cap investigació oficial sense referir alguns detalls sobre el tresor, del qual m’interessava vivament de guardar el secret. Ell m’havia dit que ningú no sabia on havia estat. I no semblava existir cap raó per la qual algú hauria de saber-ho.

»—Estava encara considerant l’afer quan, en alçar els ulls, vaig veure el meu criat, en Lal Chowdar, a l’entrada. Entrà i tancà la porta amb clau. “No passeu pena, sahib”, digué, “ningú no sabrà que l’heu matat. Amaguem el cos i ningú no se n’adonarà”. “Jo no l’he matat”, vaig fer. En Lal Chowdar negà amb el cap i somrigué. “Ho he sentit tot, sahib”, va dir. “He sentit la vostra discussió i també el cop. Però tinc els llavis cosits. Tothom dorm, a la casa. Emportem-nos-el d’aquí”. Això acabà de decidir-me. Si ni el meu propi criat no creia en la meva innocència, quina esperança tenia davant de dotze botiguers folls a la tribuna del jurat? En Lal Chowdar i jo amagàrem el cos aquella mateixa nit, i al cap d’uns dies la Premsa de Londres no parlava de res més que de la misteriosa desaparició del capità Morstan. Pel que us dic, ja veieu que amb treballs se’m pot culpar de l’afer. El meu delicte resideix en el fet que no solament ocultàrem el cos, sinó també el tresor, i que em vaig quedar amb la part d’en Morstan a més de la meva. Per tant, desitjo que la restituïu. Apropeu les orelles als meus llavis. El tresor està amagat a…».

»Aleshores, un horrible canvi sobrevingué en la seva expressió. Els ulls fitaven amb fúria, la mandíbula caiguda, i cridà amb una veu que mai no podré oblidar: “Traieu-lo d’aquí! Per l’amor de Déu, traieu-lo d’aquí!” Tots dos ens tombàrem cap a la finestra que teníem darrere, on els seus ulls estaven clavats. Una cara ens mirava des de la foscor exterior. Poguérem veure la pal·lidesa del nas, apretat contra el vidre. Era un rostre amb barba i molts cabells, amb uns ulls salvatges i cruels i una expressió d’enèrgica malvolença. El meu germà i jo vàrem córrer cap a la finestra, però l’home havia fugit. Quan tornàrem al costat del nostre pare, tenia el cap decantat i el pols s’havia aturat.

»Aquella nit inspeccionàrem el jardí, però no trobàrem cap senyal de l’intrús tret d’una sola petjada visible al parterre de flors immediatament sota la finestra. A partir d’aquella única empremta, podíem haver pensat que aquella cara ferotge havia estat producte de la nostra imaginació. Tanmateix, aviat descobrirem una prova més palesa que teníem algun agent secret al voltant. Al matí, trobàrem la finestra de la cambra del meu pare oberta, els armaris ratllats i un paper esquinçat sobre el seu pit amb quatre paraules mal escrites: “El signe dels quatre”. Mai no hem sabut què significa aquesta frase ni qui podia ser el nostre visitant secret. Vàrem constatar que cap de les pertinences del meu pare no havia estat robada, per bé que tot estava capgirat. Naturalment, el meu germà i jo associàrem aquest estrany incident amb el temor que obsessionà el meu pare durant la seva vida, però continua essent tot un misteri per a nosaltres».

L’homenet deixà d’enraonar per tornar a encendre el narguil, i fumà pensarosament durant uns instants. Tots havíem estat escoltant, absorts, la seva extraordinària narració. Durant el breu relat de la mort del seu pare, Miss Morstan havia empal·lidit fins a tal punt, que per un moment vaig témer que es desmaiaria. Tanmateix, es reféu després de prendre’s un got d’aigua que jo li havia servit d’una ampolla de vidre de Venècia que hi havia sobre la taula. En Sherlock Holmes es reclinà a la seva cadira amb una expressió abstreta i les parpelles caigudes sobre els seus ulls brillants. Mentre me’l mirava, no podia deixar de pensar que aquell mateix dia s’havia estat queixant amargament de la vulgaritat de la vida. Teníem al davant un problema que posaria a prova la seva sagacitat en un grau màxim. Mr. Thaddeus Sholto ens mirava a tots amb una satisfacció òbvia per l’efecte que havia produït la seva història, i tot seguit continuà, entre les fumarades de la seva pipa enlairada:

—El meu germà i jo estàvem, com us podeu imaginar, molt excitats respecte del tresor del qual ens havia enraonat el nostre pare. Durant setmanes i mesos cavàrem arreu del jardí sense trobar-lo. Resultava terrible de pensar que l’amagatall era als seus mateixos llavis poc abans de morir. Podíem calcular l’esplendidesa de les riqueses desaparegudes a partir del collaret que n’havia apartat. A propòsit d’aquest collaret, el meu germà Bartholomew i jo tinguérem una petita discussió. Les perles eren, evidentment, d’un gran valor, i ell es resistia a repartir-les, ja que, en confiança, el meu germà ha heretat en certa mesura el defecte del meu pare. Opinava també que si repartíem el collaret podíem córrer el risc de suscitar xafarderies, la qual cosa ens portaria problemes. Tot el que vaig aconseguir fou de convèncer-lo perquè m’autoritzés a trobar l’adreça de Miss Morstan per tal d’enviar-li una perla per separat a intervals fixos i que així no pogués sentir-se mai desproveïda.

—Fou una actitud molt amable —digué la nostra companya seriosament—. Fou certament molt amable de la vostra part.

L’homenet féu un gest de desaprovació amb la mà.

—Nosaltres érem els vostres dipositaris —explicà—, així és com jo veia l’assumpte, encara que el germà Bartholomew no era del mateix parer. Estàvem carregats de diners i no en necessitàvem pas més. D’altra banda, hauria estat de molt mal gust el tractar una senyoreta d’una manera tan vil. «Le mauvais goût mène au crime». Els francesos saben expressar molt bé aquest tipus de coses. Les nostres diferències a propòsit d’aquest tema arribaren tan lluny, que fins i tot vaig decidir d’instal·lar-me pel meu compte, així que vaig deixar l’hostal Pondicherry en companyia del vell Khitmutgar i d’en Williams. Ahir, tanmateix, em vaig assabentar que havia succeït un fet d’extrema importància. El tresor ha aparegut. Em vaig posar en contacte immediatament amb Miss Morstan, i ara no ens queda sinó dirigir-nos a Norwood i reclamar la nostra part. Anit vaig exposar les meves intencions al germà Bartholomew, així que serem uns visitants, si no benvinguts, sí almenys esperats.

Mr. Thaddeus Sholto callà i es reclinà, crispat, al seu luxós sofà. Tots restàvem en silenci, pensant en el nou gir que havia pres el misteriós afer. En Holmes fou el primer a incorporar-se.

Heu actuat correctament, senyor, des del principi a la fi —digué—. És possible que us formulem algunes qüestions per tal de fer llum sobre tot allò que encara és fosc als vostres ulls. Però, tal com Miss Morstan ha observat abans, és tard, i fóra millor d’ocupar-nos del cas sense més dilació.

La nostra nova coneixença enrotllà pausadament el tub del seu narguil i tragué de darrere una cortina un enorme abric amb el coll i els punys d’astracan. Se’l cordà de dalt a baix, malgrat l’extrema xafogor de la nit, i completà el seu abillament amb un barret de pell de conill amb orelleres, per tal que no se li veiés sinó la cara, pàl·lida i tremoladissa.

—La meva salut és una mica fràgil —anuncià en sortir al passadís—. Estic condemnat a ésser un valetudinari.

El cotxe ens esperava a fora, i era evident que el nostre programa ja havia estat concertat, per tal com el cotxer arrencà molt de pressa. En Thaddeus Sholto xerrava sense aturador, amb una veu que s’alçava per sobre del sotragueig de les rodes.

—En Bartholomew és un xicot llest —digué—. Com us penseu que esbrinà on era el tresor? Havia arribat a la conclusió que es trobava en algun lloc tancat, així que regirà cada racó de la casa i prengué mides pertot, per tal que no quedés ni un centímetre sense explicació. Entre d’altres coses, descobrí que l’altura de l’edifici era de vint-i-dos metres, però en sumar les altures de totes les cambres per separat i fer els càlculs escaients per tal d’obtenir l’espai intermedi, no li sortiren més de vint-i-un metres. Hi havia un metre mancat de justificació, i només podia estar al cim de l’edifici. Consegüentment, practicà un forat a la llata i al sostre de guix de l’habitació més alta i accedí a unes golfes que havien estat tancades i desconegudes de tothom. Al bell mig descansava el tresor, sobre dues bigues. El baixà a través del forat, i allà és on el té. Estima el valor de les joies en no menys de mig milió de lliures esterlines.

En esmentar aquesta suma gegantesca, tots obrirem els ulls alhora. Miss Morstan, en el cas que defenséssim bé els seus interessos, passaria de ser una senzilla institutriu a l’hereva més rica d’Anglaterra. Segurament era un bon moment per a alegrar-se de la notícia en qualitat d’amic lleial; tanmateix, em sento avergonyit de confessar que vaig ser presa de l’egoisme i que el meu cor es féu tan pesant com el plom. Vaig balbucejar alguns mots vacil·lants i em vaig quedar tot abatut, amb el cap decantat, sord a la xerrameca del nostre nou conegut. Era clarament un hipocondríac, i jo era distretament conscient que estava exposant una sèrie interminable de símptomes i implorant informació sobre la composició i efectes d’innombrables remeis de curandero, alguns dels quals portava dins d’un estoig de pell guardat a la butxaca. Espero que no es recordi de cap de les respostes que li vaig donar aquella nit. En Holmes declara que em va sentir prevenir-lo contra el gran perill de prendre més de dues gotes d’oli de ricí, alhora que li recomanava grans dosis d’estricnina com a sedant. Sigui com sigui, em vaig sentir molt alleujat quan el cotxe s’aturà amb una sotragada i el cotxer saltà per obrir-nos la porta.

—Això, Miss Morstan, és l’hostal Pondicherry —anuncià Mr. Thaddeus Sholto mentre l’ajudava a baixar del cotxe.





5. La tragèdia de l’hostal Pondicherry


Eren quasi les onze quan assolírem l’etapa final de les aventures d’aquella nit. Havíem deixat al darrere la humida boira de la gran ciutat, i la nit era força agradable. De l’oest bufava un vent calent, i uns núvols consistents travessaven el cel lentament, amb una mitja lluna traient de tant en tant el cap entre les clarianes. Hi havia prou claror per a veure-s’hi, però en Thaddeus Sholto agafà una de les làmpades del carruatge per tal d’il·luminar millor el nostre camí.

L’hostal Pondicherry es conservava ferm, i estava voltat d’una paret de pedra molt alta coronada amb trossos de vidre. Una sola i estreta porta amb una armella de ferro constituïa l’única via d’accés. El nostre guia hi trucà a la manera dels carters.

—Qui sou? —cridà una veu rogallosa des de l’interior.

—Sóc jo, McMurdo. Suposo que ja coneixes el meu truc.

Se sentí un soroll sord, un repic metàl·lic i un grinyol de claus. La porta s’obrí pesadament i un home baix i ample de pit aparegué davant nostre, mentre la llum groga de la llanterna resplendia sobre un rostre prominent i uns ulls brillants i malfiats.

—Ah, sou vós, Mr. Thaddeus. Però, qui són els demés? No tinc ordres respecte d’ells de part de l’amo.

—No, Mc Murdo? Em sorprens! La passada nit li vaig dir al meu germà que portaria alguns amics.

—Avui no ha sortit de la seva habitació en tot el dia, Mr. Thaddeus, i no tinc ordres. Sabeu molt bé que he de complir les regles. A vós sí que us puc deixar entrar, però els vostres amics s’hauran de quedar on són.

Aquell era un obstacle inesperat. En Thaddeus Sholto semblava perplex i afligit.

—Això ja és massa, McMurdo! —exclamà—. Si jo us en dono una garantia, ja en teniu prou. A més, hi ha una dama, i no es pot pas esperar a la via pública a aquestes hores.

—Ho sento molt, Mr. Thaddeus —digué el conserge, inexorablement—. Aquesta gent poden ser amics vostres, però no pas de l’amo. Ell em paga per complir el meu deure, i el penso complir. No conec pas cap dels vostres amics.

—Oh, sí que em coneixeu, Mc Murdo —intervingué en Sherlock Holmes genialment—. No crec que m’hàgiu pogut oblidar. No us recordeu de l’afeccionat que va combatre amb vós tres assalts a les habitacions de l’Alison la nit del vostre benefici, ara fa quatre anys?

—Mr. Sherlock Holmes! —bramà el boxador professional—. Per tots els déus, com he pogut confondre-us? Si en comptes de romandre aquí tan tranquil us haguéssiu avançat i m’haguéssiu clavat un dels vostres ganxos a la mandíbula, us hauria reconegut de seguida. Veig que heu perdut facultats. Hauríeu pogut arribar lluny si haguéssiu perseverat en la vostra afecció.

—Ja ho veieu, Watson: si m’anaven malament les coses, sempre em quedaria una de les professions científiques oberta —va dir en Holmes, tot rient—. Ara, el nostre amic no ens deixarà pas aquí fora, n’estic segur.

—Entreu, senyor, entreu… vós i els vostres amics —respongué—. Ho lamento, Mr. Thaddeus, però tinc ordres molt estrictes. Havia d’assegurar-me dels vostres amics abans de deixar-vos passar.

A dins, un camí de grava portava, a través d’un terreny desolat, a una casa quadrada i prosaica, submergida en les ombres llevat d’una cantonada, on un raig de lluna il·luminava una finestra de les golfes. Les vastes proporcions de l’edifici, amb la seva foscor i el seu silenci mortuori, glaçava el cor. Inclús en Thaddeus Sholto se sentia incòmode, i la làmpada que duia a la mà s’agitava.

—No ho entenc —digué—. Hi deu haver algun malentès. Li vaig dir al Bartholomew clarament que vindríem, i ni tan sols hi ha llum a la seva finestra. Estic ben desconcertat.

—Guarda sempre la propietat d’aquesta manera? —preguntà en Holmes.

—Sí, segueix el costum del meu pare. Era el fill predilecte, sabeu?, i de vegades penso que el meu pare li deuria explicar més coses que no pas a mi. Aquella és la finestra d’en Bartholomew, allà on hi toca la resplendor de la lluna. Hi ha molta claror, però crec que no hi ha llum a l’interior.

—Cert —concedí en Holmes—, però veig la resplendor d’una llum a la finestreta del costat de la porta.

—Ah, és la cambra de la majordoma. S’hi allotja la vella Mrs. Bernstone. Us dirà tot allò que desitgeu. Però potser no us sabria pas greu d’esperar aquí un parell de minuts, ja que hi anàvem tots plegats, per tal com no sap res de la nostra visita, podria alarmar-se. Però… Ep! Què és això?

Alçà la llanterna, i la seva mà tremolava fins al punt que els cercles de llum vacil·laven i oscil·laven al voltant nostre. Miss Morstan s’agafà a la meva cintura, i tots paràrem l’orella amb el cor encongit. De la fosca casa procedia, entre el silenci de la nit, el més trist i commovedor dels sorolls… l’agut i desesperat gemec d’una dona espantada.

—És Mrs. Bernstone —anuncià en Sholto—. És tracta de l’única dona que hi ha a la casa. Espereu-me aquí. Tornaré tot seguit.

Es dirigí corrent cap a la porta i trucà amb el seu peculiar estil. Vàrem veure que una dona alta i vella li obria i s’estremia d’alegria només de veure’l.

—Oh, Mr. Thaddeus! Estic tan contenta que hàgiu vingut! Estic tan contenta que hàgiu vingut, Mr. Thaddeus!

Sentírem les seves reiterades festes fins que es tancà la porta, i la seva veu esdevingué una sorda monotonia.

El nostre guia ens havia deixat la llanterna. En Holmes la gronxava lentament tot al voltant, fitant intensament la casa i les piles d’escombraries amuntegades pel terreny. Miss Morstan i jo restàvem junts, agafats de la mà. L’amor és quelcom delicat i meravellós. Allí estàvem dues persones que no s’havien vist mai fins aquell dia i entre les quals no havia passat ni una paraula ni una mirada d’afecte, i tanmateix, després d’una hora de tripijocs, les nostres mans es buscaven instintivament. Jo me n’havia meravellat després, però en aquell instant semblava d’allò més natural que jo l’anés a cercar i que ella, tal com m’ha dit sovint, tingués l’instint de recórrer a mi per tal de trobar consol i protecció. Així, doncs, vàrem romandre agafats de la mà com dues criatures, i els nostres cors s’ompliren de pau envers la foscor que ens envoltava.

—Quin lloc tan estrany! —exclamà ella, mirant a l’entorn.

—Sembla com si tots els talps d’Anglaterra s’haguessin perdut aquí. He vist una cosa similar al vessant d’un turó pròxim a Ballarat, on s’havien fet prospeccions.

—Tal és el cas aquí —intervingué en Holmes—. Això és el rastre dels buscadors de tresors. Tingueu present que s’hi han passat sis anys buscant-lo. No hi ha dubte que aquests terrenys semblen una pedrera de grava.

Aleshores s’obrí la porta de la casa, i en sortí en Thaddeus Sholto a corre-cuita, amb les mans esteses al davant i el terror a la mirada.

—Alguna cosa li ha passat al Bartholomew! —cridà—. Estic espantat! Els meus nervis no poden resistir més.

De fet, estava ploriquejant de por, i la cara convulsiva i malaltissa que sortia del coll d’astracan tenia l’expressió desvalguda i suplicant d’un nen aterrit.

—Entrem a la casa —suggerí en Holmes amb veu seca i ferma.

—Sí, si us plau —pregà en Thaddeus Sholto—. Francament, no em veig amb cor de donar-vos-en els detalls.

Tots el seguírem a l’interior de la cambra de la majordoma, que quedava a mà esquerra del passadís. La vella es passejava amunt i avall amb una mirada de pànic i uns dits crispats, però la visió de Miss Morstan semblà tenir un efecte tranquil·litzador sobre ella.

—Déu beneeixi el vostre semblant dolç i plàcid! —cridà, amb un sanglot d’histèria—. M’alegra molt de veure-us. Però he patit tant, avui…

La nostra acompanyant acaronà la seva mà prima i gastada, i murmurà algunes paraules de consol afectiu i femení, que feren tornar el color a les pàl·lides galtes de la dona.

—L’amo s’ha tancat i no em respon —explicà—. Durant tot el dia he estat esperant saber-ne alguna cosa, ja que sovint li agrada d’estar sol. Però fa una hora he pensat que alguna cosa no anava bé, així que he pujat i he mirat pel forat del pany. Pugeu, Mr. Thaddeus… Pugeu i mireu vós també. He estat veient Mr. Bartholomew Sholto durant deu anys de joies i tristeses, però mai abans no l’he vist amb una cara semblant.

En Sherlock Holmes agafà la làmpada i obrí la comitiva, ja que al Thaddeus Sholto li cruixien les dents. Tremolava tant, que li vaig haver de passar la mà per sota el braç mentre pujàvem les escales, puix que els seus genolls s’estremien. Dues vegades, en plena ascensió, en Holmes es tragué les ulleres de la butxaca i examinà acuradament unes marques que a mi em semblaven simples taques informes de pols sobre l’estora de color de coco que servia d’estora d’escala. Pujava els esglaons lentament, subjectant la làmpada baixa i adreçant atentes mirades a dreta i esquerra. Miss Morstan s’havia quedat amb l’aterrida majordoma.

La tercera sèrie d’esglaons donava a un passadís recte d’una certa llargària, amb un gran tapís indi a mà dreta i tres portes a mà esquerra. En Holmes hi avançà amb la mateixa actitud lenta i metòdica, mentre que els altres dos l’entalonàvem i les nostres ombres, negres i llargues, s’estenien cap enrere, passadís enllà. La porta que buscàvem era la tercera. En Holmes hi trucà sense rebre cap resposta, i tot seguit accionà el pom per tal de provar d’obrir-la. Tanmateix, estava tancada per dins mitjançant un forrellat robust, com vàrem poder constatar a la llum de la làmpada. Per bé que hi havia una clau travessada al pany, el forat no era tancat del tot. En Sherlock Holmes s’ajupí a fer-hi un cop d’ull, i s’alçà immediatament amb la respiració alterada.

—Hi ha quelcom de demoníac, aquí dins, Watson —anuncià, més impressionat del que l’havia vist mai—. Què us sembla?

Em vaig inclinar sobre el pany, i vaig recular horroritzat. La lluna il·luminava la cambra amb una brillantor vaga i furtiva. Fitant-me directament, i com si estigués suspès a l’aire, per tal com tot el que hi havia a sota era a les fosques, es mostrava un rostre… el mateix rostre del nostre company, en Thaddeus. Tenia el mateix front alt i resplendent, el mateix cercle de cabell roig, la mateixa fesomia pàl·lida. Els trets es contreien, però, en un horrible somriure, fix i pervers, que en aquella estança enllumenada per la lluna crispava més els nervis que no pas cap altra mirada o contorsió. Tan idèntica era aquella cara a la del nostre petit amic, que em vaig girar a mirar-lo per tal d’assegurar-me que estava amb nosaltres. Aleshores vaig recordar que havia esmentat que el seu germà i ell eren bessons.

—És terrible! —vaig exclamar—. Què cal fer?

—Cal enderrocar la porta —respongué en Holmes, i, llançant-se contra ella, descarregà tot el pes sobre el pany.

La porta cruixia i grinyolava, però no cedia. Ens hi abalançàrem tots plegats alhora, i aquesta vegada la porta s’esfondrà amb un estrèpit sobtat i ens trobàrem dins l’habitació d’en Bartholomew.

La cambra semblava disposada com un laboratori químic. Una doble filera d’ampolles de tap de vidre s’estenia sobre la paret oposada a la porta, i la taula estava envaïda per encenedors de Bunsen, tubs d’assaig i redortes. Als racons hi havia unes garrafetes d’àcid dins de cistelles de vímet. Una d’elles semblava perdre o haver-se trencat, perquè se n’escolava un doll d’un líquid fosc, i l’atmosfera era plena d’una olor forta com de quitrà. A un costat de la cambra hi havia una escala, enmig d’una pila de llistons i de guix, i just a sobre es veia una obertura al sostre prou gran com per a permetre a un home de passar. Al peu de l’escala descansava una corda enrotllada de qualsevol manera.

Al costat de la taula, l’amo de la casa seia en una cadira de braços de fusta amb el cap recolzat sobre l’espatlla esquerra i aquell somriure horripilant i inescrutable a la cara. Estava rígid i fred, i era clar que havia mort feia moltes hores. A mi em feia l’efecte que no solament els trets facials, sinó també els membres, es contorsionaven d’una manera fantàstica. Al costat de la mà que reposava sobre la taula hi havia un estrany instrument: un bastó marró, com de fibres, amb un cap de pedra, com si fos un martell, lligat toscament amb un cordill. A continuació, hi havia un full de notes rebregat amb unes paraules escrites a mà. En Holmes li féu un cop d’ull i me’l passà tot seguit.

—Mireu —em va dir, alçant les celles d’una manera significativa.

A la llum de la llanterna vaig llegir, estremint-me d’horror: «El signe dels quatre».

—Per tots els sants, què vol dir, això? —vaig preguntar.

—Vol dir assassinat —contestà ell, inclinant-se sobre el cadàver—. Ah! Ja m’ho esperava. Mireu això!

Assenyalà el que semblava una espina llarga i negra, clavada a la pell just al damunt de l’orella.

—Sembla una espina —vaig suggerir.

—És una espina. L’hauríeu d’extreure. Pareu compte, perquè està emmetzinada.

La vaig agafar entre l’índex i el polze. Sortí tan fàcilment que amb prou feines es veia cap senyal a la pell. Una minúscula gota de sang advertia on es localitzava la punxada.

—Tot això és un misteri insoluble, per a mi —vaig comentar—. Cada vegada el veig més fosc en comptes de més clar.

—Al contrari —replicà en Holmes—. Esdevé més clar a cada instant. Només em cal de trobar unes poques baules per tal de tenir el cas enterament connectat.

Des que havíem entrat a la cambra, ens havíem oblidat pràcticament de la presència del nostre acompanyant. Es trobava encara a l’entrada, la imatge viva del terror, retorçant-se les mans i murmurant per a si. Inopinadament, es posà a plorar d’una manera gemegosa i penetrant.

—El tresor ha desaparegut! —exclamà—. Li han pres el tresor! Vet ací el forat que va fer per baixar-lo. Jo el vaig ajudar a fer-lo! Jo he estat l’últim que l’ha vist! El vaig deixar aquí la passada nit, i en baixar les escales li vaig sentir tancar la porta.

—Quina hora era?

—Les deu. I ara és mort, i hi intervindrà la policia, i sospitaran que jo he participat del crim. Sí, n’estic segur. Però vós no ho creieu, no és veritat, cavallers? Segurament, no creureu que hagi estat jo… Que potser us hauria portat fins aquí en el cas d’haver estat jo? Oh, Déu meu! Oh, Déu meu! Crec que em tornaré boig!

Sacsejà els braços i començà a donar puntades de peu en una mena de frenesí convulsiu.

—No passeu pas pena, Mr. Sholto —digué en Holmes afectuosament, posant-li una mà sobre l’espatlla—. Seguiu el meu consell i aneu a donar part a la policia. Oferiu-vos a col·laborar amb ells en tot allò que vulguin. Esperarem aquí fins que torneu.

L’homenet obeí, mig atordit, i el vàrem sentir baixar les escales en la foscor.





6. En Sherlock Holmes dóna una lliçó


—Ara, Watson —digué en Holmes, fregant-se les mans—, disposem de mitja hora. Aprofitem-la al màxim. Com ja us he dit, tinc el cas gairebé complet, però no hem de caure al parany de l’excés de confiança. Per molt simple que pugui semblar el cas a hores d’ara, sempre hi pot haver amagat quelcom de més complicat.

—Simple? —vaig exclamar.

—Segurament —va dir, amb un cert aire del professor de medicina que dóna la seva classe—. Asseieu-vos en aquell racó, on les vostres petjades no ens puguin complicar les coses. Ara, a treballar! En primer lloc, com ha entrat i com ha sortit aquesta gent? La porta no s’ha obert des d’anit. I la finestra? —Apropà la làmpada a la finestra tot murmurant un seguit d’observacions en veu alta, més aviat adreçades a si mateix que no pas a mi—. La finestra està tancada per dintre. El marc és sòlid. No té xarneres al costat. Obrim-la. No hi ha cap canonada a prop. La teulada no es troba a l’abast. Tanmateix, ha pujat un home a la finestra. Anit va ploure una mica. A l’ampit hi ha l’empremta d’un peu que ha trepitjat fems. I aquí es veu un senyal circular de fang, i aquí, al terra, i aquí també, al costat de la taula. Mireu, Watson! És realment una bonica demostració.

Vaig veure tot de marques rodones de fang, ben definides.

—Això no és pas l’empremta d’un peu —vaig observar.

—És quelcom molt més valuós per a nosaltres. És el senyal d’un pal de fusta. Mireu aquí, a l’ampit, la petjada d’una bota, una bota pesada amb un taló de metall, i al costat la marca de la pota de fusta.

—L’home de la cama de fusta! —vaig fer.

—Exactament. Però hi ha intervingut algú més… un aliat molt pràctic i eficient. Podríeu escalar aquesta paret, doctor?

Vaig treure el cap per la finestra oberta. La lluna incidia encara amb intensitat sobre aquell angle de la casa. Ens trobàvem a uns divuit metres del sòl, i enlloc no vaig poder veure un indret on posar el peu amb seguretat ni tan sols una esquerda a l’enrajolat.

—És absolutament impossible —vaig dictaminar.

—Sense ajuda sí. Però suposeu que teniu un amic que us ha pujat amb aquella sòlida corda que veig al racó, havent assegurat un extrem a aquell ganxo que hi ha a la paret. En tal cas, si éreu un home àgil, no us resultaria difícil d’arribar aquí dalt, amb cama de fusta i tot. Naturalment, fugiríeu pel mateix sistema, mentre que el vostre aliat estiraria la corda, la deslligaria del ganxo, tancaria la finestra per dintre i marxaria de l’original manera com havia vingut. D’altra banda —continuà dient, assenyalant la corda—, cal considerar que l’amic de la cama de fusta, per bé que un bon escalador, no era pas un mariner professional. Les seves mans estaven més que calloses. Les meves ulleres revelen més d’una taca de sang, sobretot cap al final de la corda, de la qual cosa dedueixo que l’home baixà a una velocitat tal, que s’hi deixà la pell de la mà.

—Tot això està molt bé —vaig dir—, però l’assumpte esdevé més inintel·ligible que mai. Què me’n dieu, d’aquest misteriós aliat? Com va entrar a la cambra?

—Sí, l’aliat… —repetí en Holmes, pensarosament—. Hi ha alguns trets interessants sobre aquest aliat, el qual salva el cas de la vulgaritat. Em sembla que aquest aliat aportarà saba nova als annals del crim en aquest país, encara que ja s’han donat casos paral·lels a l’Índia i, si no recordo malament, a Senegàmbia.

—Com va entrar, doncs? —vaig reiterar—. La porta està tancada; la finestra és inaccessible. Potser per la xemeneia?

—La llar és massa petita —respongué—. Ja he considerat aquesta possibilitat.

—Com, doncs? —vaig insistir.

—No apliqueu mai el meu precepte —digué, negant amb el cap—. Quantes vegades us he dit que, una vegada eliminat l’impossible, allò que resti, per bé que improbable, ha de ser la veritat? Sabem que no va entrar per la porta, la finestra o la xemeneia. Sabem també que no podia estar amagat a la cambra, ja que no hi ha amagatall possible. Així, doncs, d’on va sortir?

—Del forat del sostre! —vaig cridar.

—És clar! Això és el que deu haver fet. Si sou tan amable d’aguantar-me la làmpada, podrem continuar les nostres investigacions a l’estança superior… la cambra secreta on fou trobat el tresor.

Pujà per l’escala i, agafant-se a les bigues, s’impulsà a l’interior de les golfes. Seguidament es tombà, cap per avall, per recuperar la làmpada, que agafà mentre jo el seguia.

La cambra a la qual accedírem tenia tres metres per dos. El sòl era constituït per les bigues, amb llates i guix a l’entremig, de manera que calia caminar d’una biga a l’altra. La teulada s’aixecava cap a l’àpex, i era evident que es tractava de l’estructura interna de la teulada real de la casa. No hi existia cap mena de mobiliari, i una espessa capa de la pols acumulada durant anys recobria el terra.

—Mireu, aquí ho tenim —anuncià en Sherlock Holmes, amb una mà sobre la inclinada paret—. Això és una trapa que porta a la teulada. La pressiono, i vet ací la teulada, inclinada en un angle greu. Així, doncs, és com entrà el Número U. Provem de trobar d’altres indicis d’aquest individu.

Enfocà la làmpada cap al terra, i en fer-ho vaig veure, per segona vegada aquella nit, que una mirada d’esglai i sorpresa es reflectia al seu rostre. En seguir aquella mirada, jo mateix vaig sofrir una esgarrifança. El sòl estava ple de les petjades d’un peu nu… clar, ben definit, perfectament format, però amb prou feines la meitat de gran que el peu d’un adult.

—Holmes —vaig fer, xiuxiuejant—, l’autor d’aquest horrible crim ha estat una criatura.

Ell tot just acabava de recuperar el domini sobre si mateix.

—M’he quedat parat per un moment —va admetre—, però és una circumstància bastant natural. De no haver-me fallat la memòria, hauria pogut pronosticar-ho. No hi ha res més a fer, aquí. Baixem.

—Aleshores, quina és la vostra teoria sobre aquestes petjades? —vaig preguntar àvidament, retornats a la cambra inferior.

—Estimat Watson, proveu d’analitzar per compte vostre —m’aconsellà, amb un deix d’impaciència—. Ja coneixeu els meus mètodes. Apliqueu-los, i serà instructiu de comparar els resultats.

—No puc concebre res que conciliï tots els fets —vaig replicar.

—Aviat us resultarà prou clar —digué bruscament—. No crec que hi hagi res d’important aquí, però miraré de totes maneres.

Tragué la lupa i una cinta mètrica i recorregué l’habitació de genollons, mesurant, comparant, examinant, amb el seu nas llarg a escassos centímetres de l’empostissat i els seus ulls envidriats resplendents i enfonsats com els d’un ocell. Tan lleugers, silenciosos i furtius eren els seus moviments, com els d’un gos de caça ensinistrat que segueix un rastre, que jo no podia deixar de pensar en el terrible criminal que hauria pogut ser en el cas que hagués optat per aplicar la seva energia i sagacitat contra la llei en comptes de exercir-les en la seva defensa. Mentre buscava per tot arreu, murmurava per a si mateix, i finalment esclatà en una expressió de joia.

—Estem ben bé de sort —anuncià—. A partir d’ara ens toparem amb molt pocs problemes. El Número U ha tingut l’infortuni de trepitjar la creosota. Podeu veure la línia del contorn del seu peuet aquí, al costat d’aquest bassal tan pudent. La garrafa s’ha trencat, com veieu, i el líquid s’ha escolat.

—I què? —vaig fer.

—I què? Bé, doncs que ja el tenim —va dir—. Conec un gos que seguiria aquest rastre fins a la fi del món. Si una munió de gossos pot seguir una pista falsa a través d’un comtat, fins a quin punt un gos especialment ensinistrat pot seguir una olor tan punyent com aquesta? Equival a una suma en una regla de tres. La resposta ens permetrà de… Mireu! Vet ací els acreditats representants de la llei.

Se sentien unes passes pesades i un clamor de veus procedents de baix, i la porta del rebedor es tancà amb un cop violent.

—Abans que arribin —digué Holmes—, poseu la mà sobre el braç d’aquest pobre home, i també sobre la seva cama. Què noteu?

—Els músculs estan durs com la fusta —vaig respondre.

—En efecte. Es troben en un estat d’extrema contracció, excedint el rigor mortis. Juntament amb aquesta distorsió facial, aquest somriure hipocràtic o «risus sardonicus», com l’anomenaven els autors antics, quina conclusió se us acut?

—Una mort per efecte d’algun poderós alcaloide —vaig respondre—, alguna substància similar a l’estricnina generadora del tètanus.

—Això és el que se m’ha acudit així que li he vist els músculs de la cara contrets. Tot just entrats a la cambra, m’he posat a buscar la manera com ha estat aplicada la metzina. Com heu vist, he descobert una espina que havia estat disparada sense massa força cap a la pell del crani. Observeu que la zona ferida seria l’orientada cap a l’obertura del sostre si l’home hagués estat assegut en posició erecta a la cadira. Examineu l’espina.

La vaig agafar cautelosament i la vaig observar a la llum de la llanterna. Era llarga, punxeguda i negra, amb un reflex a prop de la punta com si s’hi hagués assecat alguna substància gomosa. L’extrem esmussat havia estat tallat i arrodonit amb un ganivet.

—Es tracta d’una espina anglesa? —preguntà en Holmes.

—No, certament no ho és.

—Amb totes aquestes dades ja podríeu treure alguna conclusió. Però ja arriben les forces regulars, així que les auxiliars farien bé en retirar-se.

Dit això, les passes, que s’havien anat acostant, es deixaren sentir nítidament pel passadís fins que un home corpulent, amb un vestit gris, irrompé bruscament a l’habitació. Tenia la cara rogenca, era robust i tenia un parell d’ulls petits i brillants que fitaven d’una manera penetrant d’entre unes inflades ulleres. El seguien a poca distància un inspector uniformat i un Thaddeus Sholto encara bleixant.

—Això sí que és un cas! —cridà amb veu somorta i rogallosa—. Vet ací un cas preciós! Però, qui són aquests? Diantre, aquesta casa està més habitada que un cau de conills.

—Crec que teniu motius per a reconèixer-me, Mr. Athelney Jones —digué en Holmes, tranquil·lament.

—I és clar que sí! —exclamà esbufegant—. Sou Mr. Sherlock Holmes, el teòric. Us recordo! Mai no oblidaré el vostre discurs sobre les causes, inferències i efectes del cas de la joia de Bishopgate. És cert que ens vàreu situar en el bon camí, però ja és hora de reconèixer que hi intervingué més la sort que no pas l’habilitat.

—Va ser un simple exercici de raonament.

—Vaja, vaja! No us avergonyiu pas de confessar. Però, què és això? Malament! Malament! Aquí hi ha fets evidents… no hi ha lloc per a la teoria. Quina sort, de trobar-me a Norwood, per tal com se m’ha presentat aquest cas! Era a la comissaria, quan m’ha arribat el missatge. De què creieu que ha mort?

—Oh! Aquest és un cas que amb treballs m’autoritza a teoritzar —sentencià en Holmes amb sequedat.

—No, no. De fet, no podem pas negar que l’encerteu, de vegades. Diantre! La porta estava tancada, pel que veig. Han desaparegut joies per valor de mig milió, i Com estava la finestra?

—Tancada, però hi ha empremtes a l’ampit.

—Bé, bé. Si estava tancada, les empremtes no deuen tenir res a veure amb l’afer. Això és de sentit comú. L’home pot haver mort d’un atac, però, a més, les joies han desaparegut. Ah! Tinc una teoria. Em passa algunes vegades. Sortiu, sergent. I vós també, Mr. Sholto. El vostre amic es pot quedar. Què en penseu, Mr. Holmes? En Sholto, segons la seva confessió, vingué a veure el seu germà anit. El germà morí d’un atac, i en Sholto fugí amb el tresor. Què me’n dieu?

—Després del qual el mort, molt consideradament, s’aixecà i tancà la porta des de dins.

—Hum! Aquí hi ha un defecte. Apliquem el sentit comú. Aquest tal Thaddeus Sholto estava amb el seu germà; hi hagué una discussió, pel que sabem. El germà és mort i les joies han volat, també segons se’ns ha dit. Ningú no ha vist el germà d’ençà que en Thaddeus el va deixar. El seu llit no ha estat desfet. En Thaddeus es troba en un estat evident de torbació. El seu aspecte és… bé, no massa edificant. Ja veieu que estic parant una xarxa sobre en Thaddeus. El cercle comença a tancar-se al seu voltant.

—Encara no heu pres coneixement dels fets —advertí en Holmes—. Aquesta estella de fusta, de la qual tinc molts motius per a creure que estava emmetzinada, es trobava clavada a la pell del crani de la víctima, on encara n’és visible el senyal. Sobre la taula hi havia aquest paper amb la mateixa inscripció, al costat d’aquest curiós instrument amb un cap de pedra. Com fareu encaixar tot això a la vostra teoria?

—La confirmen cada un dels detalls —digué el robust detectiu, pomposament—. La casa està plena de curiositats índies. En Thaddeus pujà aquests objectes, i, si l’estella era metzinosa, en Thaddeus fou capaç d’emprar-la com a arma mortífera. La nota és un parany… un engany, si voleu. L’únic interrogant és: com va fugir? Ah, naturalment, hi ha una obertura al sostre.

Amb gran agilitat, considerant la seva grandària, pujà per l’escala i s’introduí a les golfes, i tot seguit vàrem sentir la seva veu exultant que proclamava que havia descobert la trapa.

—Podria trobar alguna cosa —observà en Holmes, encongint les espatlles—. De tant en tant té algun moment de lucidesa. Il n’y à pas des sots si incommodes que ceux qui ont de l’esprit[1].

—Sabeu? —va dir l’Athelney Jones mentre baixava per l’escala—, al capdavall, els fets són millors que les teories. Hi ha una trapa que comunica amb la teulada, i està parcialment oberta.

—He estat jo el que l’ha oberta.

—De veritat? Així que ja l’heu descoberta? —Semblava un pèl cresta-caigut per aquesta revelació—. Bé, tant se val qui l’ha descoberta. Demostra que el nostre home fugí. Inspector!

—Senyor? —es deixà sentir des del passadís.

—Feu entrar Mr. Sholto… Mr. Sholto, és el meu deure d’informar-vos que qualsevol cosa que dieu podria ser utilitzada en contra vostre. Us arresto en nom de la Reina per estar implicat en la mort del vostre germà.

—Oh, no! Què us havia dit? —somicà el pobre home, estenent les mans i mirant-nos a tots dos.

—No us preocupeu, Mr. Sholto —va dir en Holmes—. Crec que m’ho podré amanir per tal d’alliberar-vos dels càrrecs.

—No prometeu tant, senyor Teòric, no prometeu tant! —replicà el detectiu—. Ja veureu com el cas no és pas tan senzill com penseu.

—No solament l’absoldré, Mr. Jones, sinó que us obsequiaré amb el nom i la descripció d’una de les dues persones que la passada nit eren dins d’aquesta cambra. El seu nom, i tinc bones raons per a creure-ho, és Jonathan Small. És un home poc instruït, petit, àgil, que li manca la cama dreta i l’ha reemplaçada per una de fusta que es pot posar i treure. La sola de la bota esquerra té la puntera quadrada i un revestiment metàl·lic al voltant del taló. És un home de mitjana edat, força bronzejat, i ja ha estat condemnat. Aquestes poques indicacions us podran ser d’alguna utilitat, juntament amb el fet que li manca un bon tros de pell al palmell de la mà. L’altre home…

—Ah! L’altre home? —interrogà l’Athelney Jones amb un to sorneguer, però impressionat, com vaig constatar fàcilment, per la ferma actitud del seu interlocutor.

—És una persona força curiosa —continuà dient en Sherlock Holmes, tot girant-se en rodó—. Espero poder presentar-vos aquest parell ben aviat. He de parlar amb vós, Watson.

Em conduí a fora, al final de les escales, i em digué:

—Aquest inesperat incident gairebé ens ha fet oblidar el propòsit original del nostre viatge.

—Justament estava pensant el mateix —vaig fer—. No és just que Miss Morstan romangui en aquest condemnat indret.

—Cert. L’hauríeu d’acompanyar a casa. Viu amb Mrs. Cecil Forrester, a Lower Camberwell, que no és pas massa lluny. Us esperaré aquí, si és que voleu tornar. O potser esteu massa cansat?

—De cap manera. No crec que pugui descansar fins a saber quelcom més sobre aquest fantàstic afer. He vist moltes coses desagradables durant la vida, però us asseguro que la ràpida successió d’estranyes sorpreses d’aquesta nit m’ha alterat completament els nervis. Tanmateix, ara que ja he arribat tan lluny, m’agradaria de persistir en el cas al vostre costat.

—La vostra presència em serà de gran ajut —replicà—. Treballarem en el cas pel nostre compte i deixarem que aquest carai de Jones continuï fent descobriments als núvols. Quan hagueu acompanyat Miss Morstan, m’agradaria que anéssiu al número 3 de Pinchin Lane, a prop de la riba del riu, a Lambeth. La tercera casa a mà dreta és la d’un ocellaire que es diu Sherman. A la finestra, veureu una mostela caçant un conill. Demaneu per en Sherman i digueu-li, amb els meus millors desigs, que necessito el Toby de seguida. Veniu amb el Toby amb cotxe.

—És un gos, suposo.

—Sí, un curiós gos bastard amb unes sorprenents facultats per a seguir rastres. Prefereixo l’ajuda del Toby que la de tots els detectius de Londres plegats.

—Us el portaré, doncs —vaig prometre—. Ara és la una. Miraré de tornar abans de les tres, si puc trobar un cavall de refresc.

—I jo —replicà en Holmes— veuré què puc treure de Mrs. Bernstone i del criat indi, el qual, segons Mr. Thaddeus, dorm a les golfes contigües. Després estudiaré els mètodes d’en Jones i suportaré els seus no massa delicats sarcasmes. «Wir sind gewohnt dass die Menschen verhöhnen was sie nicht verstehen»[2]. Goethe és sempre substanciós.





7. L’episodi de la tona


La policia havia vingut amb un cotxe, i amb ell vaig acompanyar Miss Morstan a casa seva. A la manera angelical de les dones, havia resistit tot el tràngol amb una expressió serena mentre es trobava amb algú més dèbil que ella, i jo l’havia trobada radiant i tranquil·la al costat de l’espantada majordoma. Al cotxe, en canvi, començà per tornar-se pàl·lida, i tot seguit esclatà en un plor incontenible, de tan intensament com l’havien afectada les aventures d’aquella nit. Fou aleshores que em digué que en aquell viatge em veia fred i distant. Endevinà una mica la lluita dins el meu cor, o l’esforç d’autocontrol que em retenia. La meva simpatia i el meu amor eren atrets per ella, tal com ho havia estat la meva mà al jardí. Vaig pensar que tants anys de convencionalismes de la vida no havien aconseguit de fer-me conèixer aquella dolça i coratjosa natura com ho havia fet aquell dia d’estranyes experiències. Tanmateix, existien dos pensaments que empresonaven les meves paraules d’afecte dins els meus llavis. Ella estava dèbil i indefensa, amb la ment i els nervis alterats. Això li representaria un desavantatge a l’hora d’experimentar amb l’amor en un moment com aquell. Pitjor encara, era rica. Si les investigacions d’en Holmes tenien èxit, seria una hereva. Era just, era honorable que un infermer mal pagat s’aprofités fins a tal punt d’una relació que tot just acabava de presentar-se? No podia pas arriscar-me que un tal pensament li passés pel cap. Aquell tresor d’Agra esdevenia un obstacle insuperable entre tots dos.

Eren quasi les dues quan arribàrem a casa de Mrs. Cecil Forrester. Els criats s’havien retirat feia algunes hores, però Mrs. Forrester havia restat tan interessada per l’estrany missatge que Miss Morstan havia rebut, que s’havia quedat a esperar el seu retorn. Fou ella qui obrí la porta, una dona graciosa, de mitja edat, i em confortà de veure la manera tan tendra com el seu braç envoltava la cintura de l’altra i d’escoltar el to maternal amb què la rebia. Clarament, no era pas una simple institutriu assalariada, sinó una respectada amiga. Vaig ser presentat, i Mrs. Forrester em pregà àvidament de passar i explicar-li les nostres aventures. Allò que li vaig explicar fou la importància del meu encàrrec, i vaig prometre fervorosament de trucar per tal d’informar sobre qualsevol progrés en relació amb el cas. Mentre marxava, vaig girar el cap enrere, i em semblà de veure encara aquell petit quadre a l’entrada: les dues figures, gracioses i unides, la porta entreoberta, la llum del rebedor a través del vidre de color, el baròmetre i les brillants barnilles de l’escala. Era tranquil·litzador d’entrellucar tan sols aquesta escena d’una plàcida llar anglesa enmig del fosc i amarg assumpte que ens havia absorbit.

I com més pensava en el que havia esdevingut, més fosc i amarg se’m feia. Vaig recapitular tota l’extraordinària seqüència de fets mentre el cotxe em portava pels silenciosos carrers, enllumenats amb gas. La mort del capità Morstan, la remesa de les perles, l’anunci, la nota… Havíem fet llum sobre tots aquests fets, però només ens havien portat fins a un misteri més profund i força més tràgic. El tresor indi, el curiós document trobat entre les coses d’en Morstan, l’estrany incident durant la mort del major Sholto, el redescobriment del tresor, seguit immediatament per l’assassinat del descobridor, les singulars circumstàncies del crim, les empremtes, les gens comunes armes, les paraules de la nota, exactament les mateixes escrites al paper del capità Morstan… Tot era, de fet, un laberint en el qual un home menys singularment dotat que el meu company s’hauria desesperat en provar de trobar la clau.

Pinchin Lane era una filera de cases velles de maó de dos pisos, a la zona inferior del barri de Lambeth. Vaig haver de trucar una bona estona al número 3 abans de rebre cap resposta. Finalment, vaig veure la resplendor d’una espelma darrere del tendal, i a la finestra superior aparegué una cara.

—Fot el camp, vagabund borratxo! —digué la cara—. Si tornes a moure gresca, obriré les caneres i t’engegaré quaranta-tres gossos.

—N’hi haurà prou amb un, és per això que he vingut —vaig fer.

—Fora! —cridà la veu—. Mira, en aquesta bossa tinc un drap, i te’l tiraré al cap si no fots el camp d’aquí.

—Però, jo vull un gos… —vaig cridar.

—Jo no em deixo pas convèncer! —replicà Mr. Sherman—. Ara, fot el camp, perquè comptaré fins a tres i et tiraré el drap.

—Mr. Sherlock Holmes… —vaig començar a dir, però aquestes paraules tingueren un efecte màgic, ja que tot d’una la finestra es tancà, i en qüestió d’un minut la porta era desembarrada i oberta. Mr. Sherman era un home vell, esprimatxat i encorbat, carregat d’espatlles, amb un nas fibrós i ulleres de color blau.

—Un amic de Mr. Sherlock Holmes és sempre benvingut —va dir—. Entreu, senyor. Manteniu-vos allunyat del teixó, perquè mossega. Ah, dolent, dolent! Li vols fer una mossegada a aquest cavaller? —S’adreçava a un ermini, que treia el seu cap malintencionat, amb uns ulls vermells, per entre les reixes de la seva gàbia—. No tingueu por d’això, senyor; és només una serp de vidre. No té pas ullals, així que la deixo voltar per l’habitació, ja que espanta els escarabats. No tingueu present el meu comportament així que heu arribat, perquè la mainada no fa més que emprenyar i més d’una vegada vénen al carrerot i em truquen a la porta. Què era el que volia Mr. Sherlock Holmes, senyor?

—Volia un gos vostre.

—Ah! Deu ser el Toby.

—Sí, «Toby» era el seu nom.

—El Toby viu al número 7, aquí a mà esquerra.

Evolucionà lentament amb l’espelma a la mà entre l’estranya família animal que s’havia reunit al seu voltant. A la incerta i tènue llum podia veure amb prou feines uns ulls resplendents que ens esguardaven des de cada clivella i cada racó. Fins i tot les bigues del sostre estaven habitades per aus solemnes, que desplaçaven peresosament el seu pes d’una pota a l’altra per tal com les nostres veus pertorbaven el seu descans.

El Toby era una bèstia inquietant, de pèl llarg i orelles de llop, barreja de spaniel i gos bastard, de pell marró i blanca, amb una manera de caminar maldestra, similar a la dels ànecs. M’acceptà, amb una certa reticència, un terròs de sucre que el vell naturalista m’havia donat, i, havent així segellat una aliança, em seguí al cotxe i no posà cap objecció a acompanyar-me. Acabaven de tocar les tres al rellotge del Palace quan em vaig trobar una vegada més de camí cap a l’hostal Pondicherry. L’ex-boxador McMurdo, pel que vaig veure, havia estat també arrestat, i, juntament amb Mr. Sholto, havia estat conduït a comissaria. Dos policies custodiaven l’estreta porta, però m’autoritzaren a passar amb el gos només amb esmentar el nom del detectiu.

En Holmes m’esperava al llindar, amb les mans a la butxaca, fumant amb la seva pipa.

—Ah! L’heu portat! —exclamà—. Bon quisso! L’Athelney Jones se n’ha anat. Hi ha hagut força moviment d’ençà que heu marxat. No solament ha arrestat l’amic Thaddeus, sinó també el conserge, la majordoma i el criat indi. Disposem del lloc per a nosaltres, per bé que hi ha un sergent, a dalt. Deixeu el gos aquí i veniu.

Vàrem lligar el Toby a la taula del rebedor i pujàrem les escales. La cambra estava tal com l’havíem deixada, llevat que el personatge central havia estat tapat amb un llençol. Un sergent de policia amb aspecte de cansat es recolzava en un racó.

—Deixeu-me la vostra llanterna, sergent —digué el meu company—. Ara, col·loqueu-me aquest tros de cartó a l’entorn del coll, per tal que pengi al meu davant. Gràcies. Ara hauré de treure’m les botes i els mitjons. Emporteu-vos-los a baix, Watson. Faré una mica de grimpada. Mulleu el meu mocador a la creosota. Això mateix. Ara, veniu amb mi a les golfes un moment.

Hi vàrem pujar a través de l’obertura. En Holmes enfocà novament la làmpada cap a les empremtes visibles sobre la pols.

—Vull que examineu aquestes petjades atentament —va dir—. Hi observeu res de notable?

—Pertanyen —vaig respondre— a un nen o a una dona menuda.

—Oblideu-vos de la grandària. Hi veieu res més?

—Semblen unes petjades com qualssevol d’altres.

—En absolut. Mireu! Això és la marca d’un peu dret sobre la pols. Ara en deixaré una altra amb el peu nu al costat. Quina n’és la diferència principal?

—Els vostres dits estan tots junts. L’altra empremta presenta cada dit perfectament separat.

—Justos! D’això es tracta. Tingueu-ho ben present. Ara, i seríeu tan amable d’acostar-vos fins aquella finestra i ensumar el costat de la fusta? Jo em quedaré aquí, ja que tinc el mocador a la mà.

Vaig fer el que se’m demanava, i de seguida vaig sentir una forta pudor de quitrà.

—Aquí és on va posar el peu en sortir. Si vós sou capaç de seguir aquest rastre, crec que el Toby no tindrà cap dificultat. Ara aneu a baix, allibereu el gos i sortiu a cercar en Blondin.

Una vegada a l’exterior, vaig veure en Sherlock Holmes a la teulada, el qual semblava una enorme cuca de llum evolucionant lentament pel capçaner. El vaig perdre de vista darrere un canó de xemeneia, però reaparegué aviat, i tot seguit es va perdre novament per l’altre vessant. Vaig anar cap a l’altra banda de la casa i el vaig trobar assegut en un angle del ràfec.

—Sou vós, Watson? —cridà.

—Sí.

—Aquest és el lloc. Què és aquella cosa negra?

—Una tona d’aigua.

—Té tapadora?

—Sí.

—Hi ha cap senyal d’una escala?

—No.

—Que el cel el confongui! Això és un trencacolls. Hauria de poder baixar pel mateix lloc que ell va pujar. La canonada de l’aigua sembla bastant sòlida. Allà vaig!

Es va sentir un soroll de peus, i la llanterna començà a baixar regularment per la paret. Seguidament, amb un petit salt, caigué sobre la tona, i des d’allà assolí el terra.

—Ha resultat fàcil de seguir-lo —anuncià, mentre es posava els mitjons i les botes—. Hi havia teules aixecades pertot, i amb les presses el nostre home va perdre això. D’aquesta manera es confirma el meu diagnòstic, com dieu els doctors.

L’objecte que em va passar era una petita bossa d’un teixit de colors, amb unes tires de mal gust tot al voltant. Per la forma i les dimensions no podia ser una cigarrera. A dins, hi havia mitja dotzena d’estelles d’una fusta fosca, punxegudes d’un extrem i arrodonides de l’altre, com la que havia matat en Bartholomew Sholto.

—Són uns objectes demoníacs —observà—. Pareu compte de no punxar-vos. Estic content de tenir-les, perquè és possible que hi siguin totes les que ell posseïa. Això alleuja per un temps els temors de trobar una d’elles clavada a la vostra pell o a la meva. Més aviat preferiria enfrontar-me a un projectil Martini. Esteu disposat a fer una caminada de deu quilòmetres, Watson?

—D’acord —vaig contestar.

—Ho podrà resistir, la vostra cama?

—Oh, sí.

—Hola, quisso! Bon xicot, el Toby! Olora, Toby, olora! —Estengué el mocador amarat de creosota sota el morro del gos, mentre que l’animal separava les seves peludes potes i decantava el cap amb un posat còmic, com el del catador que ensuma el bouquet d’un famós vi vell. Aleshores en Holmes llançà el mocador a una certa distància, lligà un sòlid ronsal al collar del gos i el portà al peu de la tona d’aigua. L’animal es posà a udolar immediatament en una sèrie d’esgarips forts i tremolosos, i, amb la cua aixecada, començà a seguir el rastre a un pas que feia que el ronsal tibés i ens obligava a caminar al màxim de la nostra velocitat.

L’orient s’havia anat il·luminant gradualment, i ara podíem veure’ns-hi un bon tros gràcies a la tímida i grisenca llum. La quadrada i massissa casa, amb les seves finestres negres i buides i les seves parets altes i nues, quedà darrera nostre, trista i desemparada. La nostra trajectòria travessava els camps, per entre les rases i clots que els creuaven. Aquell paratge, amb els seus munts d’escombraries i els seus arbustos esquifits pertot, oferia un aspecte desagradable i malaltís que s’adeia molt bé amb la fosca tragèdia que s’hi havia esdevingut.

En arribar al mur fronterer, el Toby el seguí, udolant desesperadament, a la seva ombra, i finalment s’aturà en un racó amagat per un faig jove. Al punt on s’ajuntaven les dues parets mancaven alguns maons, i les clivelles que hi havien deixat apareixien escantellades i arrodonides a la part inferior, com si haguessin estat emprades sovint com a esglaons. En Holmes hi pujà, i, després d’agafar-me el gos, el va deixar anar a l’altre costat.

—Vet ací l’empremta d’una cama de fusta —anuncià quan jo em vaig situar al seu costat—. Mireu aquesta subtil taca de sang sobre el guix blanc. Quina sort que no hagi caigut cap xàfec des d’ahir! El rastre persistirà sobre la carretera malgrat les seves vint-i-vuit hores d’antiguitat.

Confesso que jo en vaig tenir alguns dubtes en reflexionar sobre l’intens tràfec que havia passat per la carretera de Londres fins aleshores. Tanmateix, els meus temors s’esvaïren molt aviat. El Toby mai no vacil·lava ni es desviava, sinó que continuava caminant d’aquella seva manera tan peculiar. Era clar que la punyent sentor de la creosota prevalia sobre qualsevol altra.

—No penseu pas —digué en Holmes— que el meu èxit depèn del simple fet que un d’aquests individus hagi ficat el peuet en aquella substància. Tinc els coneixements suficients com per a seguir-los la pista de maneres molt diverses. Aquesta, però, és la més ràpida, i des del moment que la fortuna s’ha posat del nostre costat, jo seria culpable si la rebutjava. Tanmateix, ha impossibilitat el cas de consistir en el petit repte intel·lectual que prometia en un principi, el qual hauria aportat molt més mèrit que no pas aquesta pista tan evident.

—Hi ha mèrit, no ho dubteu —vaig fer—. Us asseguro, Holmes, que estic meravellat dels mitjans amb què obteniu els vostres resultats en el cas present, més encara del que ho vaig estar quan l’assassinat d’en Jefferson Hope. Aquest afer em sembla més complex i més inexplicable. Com, per exemple, vàreu poder descriure amb tanta seguretat l’home de la cama de fusta?

—Ah, estimat amic! La mateixa simplicitat. No m’agrada ser teatral. Tot és patent i sense disfresses. Dos oficials que custodien un penal s’assabenten d’un secret tan important com el d’un tresor enterrat. Un anglès anomenat Jonathan Small els dibuixa un mapa. Recordeu que vàrem veure aquest nom al document del capità Morstan. Ell l’havia signat en benefici seu i dels seus socis… el signe dels quatre, com l’anomenava dramàticament. Mitjançant aquest mapa, els oficials —o un dels dos— troben el tresor i se l’emporten a Anglaterra, deixant, suposem, alguna condició sota la qual el rebien incomplet. Així, doncs, per què en Jonathan Small no es va fer amb el tresor pel seu compte? La resposta és òbvia. El mapa és datat en una època en què en Morstan tenia molta relació amb els condemnats. En Jonathan Small no podia assolir el tresor perquè tant ell com els seus socis eren condemnats i no podien fugir.

—Però això és mera especulació —vaig objectar.

—És més que això. És la sola hipòtesi que explica els fets. Vejam si encaixa amb la resta. El major Sholto viu en pau durant uns quants anys, feliç en possessió del seu tresor. Aleshores rep una lletra de l’Índia que li provoca un gran esglai. De què es tracta?

—D’una carta que anuncia que els homes que ha enredat han estat alliberats.

—O s’han evadit. Això és molt més probable, perquè de l’altra manera n’hauria sabut el termini d’empresonament i no li hauria suposat cap sorpresa. Què és el que fa, llavors? Es prevé contra un home amb una cama de fusta. Un home blanc, per tal com confon un repartidor blanc per ell, i de fet li engega un tret. Al mapa només hi ha un nom d’home blanc. Els demés són hindús o mahometans, i no hi ha cap altre home blanc. En conseqüència, podem afirmar amb tota seguretat que l’home de la cama de fusta és idèntic al Jonathan Small. Creieu que aquest raonament pot ser erroni?

—No. És clar i concís.

—Bé doncs, posem-nos en el lloc d’en Jonathan Small. Estudiem l’assumpte des del seu punt de vista. Ve a Anglaterra amb la doble intenció de recuperar el que ell considera els seus drets i de revenjar-se de l’home que l’ha enredat. Esbrina el parador d’en Sholto, i molt possiblement estableix contacte amb algú de l’interior de la casa. Tenim el seu majordom, en Lal Rao, el qual no hem vist. Mrs. Bernstone li dóna més que alguna bona recomanació. En Small no pot esbrinar, però, l’amagatall del tresor, ja que ningú no ho sap, tret del major i d’un criat lleial que ha mort. De sobte, en Small s’assabenta que el major és al seu llit de mort. Apressat pel temor que el secret del tresor mori amb ell, s’obre camí entre els vigilants fins a la finestra del moribund, i tan sols el dissuadeix d’entrar la presència dels dos fills. Presa de l’odi envers el difunt, aquella mateixa nit entra a la cambra, busca entre els seus documents privats amb l’esperança de trobar-hi alguna informació sobre el tresor, i finalment deixa constància de la seva visita amb la breu inscripció de la targeta. No hi ha dubte que prèviament havia planejat que, si assassinava el major, deixaria algun vestigi sobre el cos com a advertència que no era un homicidi comú sinó, des del punt de vista dels quatre socis, una mena d’acte de justícia. Els annals del crim n’estan plens, de conceptes estranys i capritxosos com aquest, i generalment aporten detalls força suggestius en relació amb el criminal. Em seguiu, fins aquí?

—Amb tota claredat.

—Així doncs, què podia fer, en Jonathan Small? Només podia continuar vigilant secretament els esforços invertits en trobar el tresor. Possiblement deixa Anglaterra i retorna solament a intervals. S’esdevé el descobriment a les golfes, i n’és informat immediatament. Novament tenim constància de la presència d’algun aliat dins la casa. En Jonathan, amb la seva cama de fusta, és del tot incapaç d’assolir l’alterosa cambra d’en Bartholomew Sholto. Tanmateix, compta amb un curiós còmplice que li salva les dificultats, però trepitja amb el peu nu un bassal de creosota, des d’on ha vingut el Toby, i emprèn una passejada de deu quilòmetres fins al dispensari amb un tendo Achillis danyat.

—Però fou el còmplice, i no pas en Jonathan, l’autor del crim.

—Exactament. I a disgust d’en Jonathan, si hem de jutjar de la manera com picà de peus en entrar a la cambra. No li guardava pas rancor, al Bartholomew Sholto, i s’hauria estimat més de lligar-lo i emmordassar-lo. No volia pas arriscar-se a ser penjat. Tanmateix, no aconseguí de frenar els salvatges instints del seu company, i el verí féu els seus efectes. Així, en Jonathan Small deixà el seu record, abaixà el cofre del tresor al terra i després el seguí ell. Aquesta és la successió dels fets segons he pogut desxifrar-los. Per suposat, pel que fa a l’aparença personal deu tenir edat mitjana i ha d’estar bronzejat després de passar tant de temps en un forn com el de les illes Andaman. L’alçada es calcula fàcilment per la llargària de la seva gambada, i sabem que duia barba. Els seus cabells és l’únic que recorda d’ell en Thaddeus Sholto quan el va veure a la finestra. Crec que no queda res més.

—I el còmplice?

—Bé, no hi ha gran misteri en ell. Però molt aviat ho sabreu tot. Que fresquet que és l’aire del matí! Fixeu-vos en aquell nuvolet: sembla una ploma rosa d’un flamenc gegant. El cercle vermell del sol s’alça ja sobre la boira de Londres. Resplendeix sobre molta gent, però sobre ningú, m’hi jugaria el coll, que acompleixi un encàrrec més estrany que el nostre. Que petits que ens sentim, amb les nostres insignificants lluites i ambicions, en presència de les grandioses forces elementals de la Natura! Heu llegit res d’en Jean Paul?

—Sí. El vaig seguir a través d’en Carlyle.

—Això equival a seguir el riu cap al llac mare. Fa una curiosa però profunda observació, i és que la prova principal de la grandesa de l’home resideix en la consciència de la seva pròpia petitesa. Això indica, com veieu, un poder de comparació i d’apreciació que per si mateix és una prova de noblesa. Hi ha molt aliment per al pensament, a Richter. No porteu pas pistola, m’equivoco?

—Tinc el meu bastó.

—És possible que hàgim de menester una arma d’aquesta mena si volem accedir al seu cau. En Jonathan, el deixo per a vós, però si l’altre es posa violent el mataré d’un tret.

En dir això, es tragué el revòlver, carregà dues de les recambres i se’l tornà a guardar a la butxaca dreta de la jaqueta.

Fins aleshores havíem estat seguint el recorregut del Toby per les carreteres vorejades per rengleres de vil·les que portaven fins a la Metròpoli. Ara, en canvi, començàvem a enfilar una sèrie de carrers en els quals els peons i els treballadors dels molls ja s’havien llevat i algunes dones desendreçades obrien els finestrons i escombraven els llindars. Les tavernes de les cantonades en angle recte tot just obrien, i d’elles sortien homes d’aspecte rústic que es passaven la màniga per la barbeta després de remullar la gola. Alguns gossos estranys andarejaven i ens miraven passar amb perplexitat, però el nostre inimitable Toby no mirava ni a la dreta ni a l’esquerra, sinó que avançava amb el morro enganxat a terra llançant algun que altre udol que evidenciava un rastre calent.

Havíem travessat Streatham, Brixton i Camberwell, i ara ens trobàvem a Kennington Lane després d’haver-nos perdut pels carrers secundaris a l’est de l’Oval. Els homes que empaitàvem semblaven haver seguit un itinerari en ziga-zaga, probablement amb la intenció de confondre llurs perseguidors. Mai no es mantenien en un carrer principal si en trobaven un de secundari paral·lel que els pogués servir. Arribats a Kennington Lane, havien girat a l’esquerra per Bond Street i Miles Street. A la confluència d’aquest últim amb Knight’s Place, el Toby deixà d’avançar i començà a córrer amunt i avall amb una orella eriçada i l’altra abaixada, la pura imatge de la indecisió canina. Tot seguit es posà a descriure cercles tot mirant-nos de tant en tant, com a la recerca de solidaritat amb el seu tràngol.

—Què diantre li passa al gos? —rondinà en Holmes—. No crec pas que agafessin un cotxe, o fugissin amb un globus.

—Potser es varen quedar aquí una estona —vaig suggerir.

—Ah! Ja està! Reemprèn la marxa —observà el meu company, amb un to d’alleujament.

En efecte, l’animal havia reemprès la marxa sobtadament, després d’ensumar una vegada més al seu voltant, amb una energia i una determinació que no havia demostrat abans. La pista semblava ara molt més clara, ja que el gos ni tan sols tenia necessitat d’apropar el nas al terra, sinó que estirava del ronsal i provava d’apretar a córrer. Pel fulgor dels ulls d’en Holmes vaig saber que creia que ens apropàvem al final del viatge.

La nostra ruta ens portà per Nine Elms fins al gran magatzem de fusta de Broderick and Nelson, passada la taverna de White Eagle. En aquest punt el gos, boig d’excitació, s’introduí per una porta lateral al local, on els serradors ja estaven treballant. L’animal passà a corre-cuita per un carrerot entre serradures, enfilà un passadís entre dues piles de fusta i finalment, amb un udol triomfal, saltà sobre un gran barril que estava encara al carretó que l’havia transportat. Amb la llengua penjant i els ulls parpellejant, el Toby romania sobre la tona, mirant-nos a tots dos esperant un gest d’apreciació. Les fustes del barril i les rodes del carretó estaven impregnades d’un líquid fosc, i l’aire olorava intensament a creosota.

En Sherlock Holmes i jo ens vàrem mirar amb una expressió desconcertada, i seguidament esclatàrem a riure incontroladament alhora.





8. Els guerrillers de Baker Street


—I ara què? —vaig fer—. El Toby ha perdut la seva facultat d’infal·lible.

—Ha actuat d’acord amb el seu criteri —digué en Holmes, aixecant-lo del barril i traient-lo del magatzem de fusta—. Si considereu la quantitat de creosota que és transportada en carretó a Londres en un dia, no us ha d’estranyar que equivoquéssim el rastre. Avui dia se’n consumeix molta, sobretot per a la conservació de la fusta. El pobre Toby no en té pas la culpa.

—Suposo que hem de recuperar el rastre original.

—Sí. I, per sort, no haurem de recórrer gaire distància. Evidentment, el que ha confós el gos a la cantonada de Knight’s Place ha estat l’existència de dos rastres diferents en direccions diverses. Ell ha triat l’equivocat. Només cal que seguim l’altre.

Això no resultà pas difícil. Havent portat el Toby a l’indret on havia comès l’error, l’animal va descriure un ampli cercle i tot seguit tocà pirandó cap a una nova direcció.

—Hauríem d’assegurar-nos que no ens porti al lloc d’on procedia el barril de creosota —vaig observar.

—Ja hi he pensat. Però fixeu-vos que va per la vorera, mentre que el barril ha hagut de passar per la calçada. No, ara seguim el rastre correcte.

Es dirigia cap al riu, a través de Belmont Place i Prince’s Street. Al final de Broad Street enfilava directament cap a la riba de l’aigua, on hi havia un petit moll de fusta. El Toby ens conduí fins a la mateixa vora del moll, i un cop allí es posà a grinyolar, esguardant el fosc corrent del riu.

—No estem pas de sort —anuncià en Holmes—. Han agafat una barca des d’aquí.

Al costat del moll hi havia algunes barques de perxa i gavarres. Vàrem portar el Toby a cada un d’ells, però, tot i que ensumà vigorosament, no féu cap senyal.

Al costat del tosc desembarcador hi havia una caseta de maó amb un rètol de fusta penjat de la segona finestra. Al portell hi havia escrit amb grans caràcters: «Mordecai Smith», i a sota: «Barques per a llogar durant les hores del dia». Un altre rètol sobre la porta ens informava que també tenien una llanxa de vapor, la qual cosa era confirmada per un gran munt de carbó sobre el dic. En Sherlock Holmes mirà lentament tot al seu entorn, i el seu rostre assumí una ominosa expressió.

—Això no m’agrada —va dir—. Aquests individus són més llestos del que em pensava. S’han assegurat la retirada. Em temo que aquí ha estat preconcertat un afer.

S’apropava a la porta de la casa quan aquesta s’obrí, i de l’interior sortí corrents un marrec de sis anys amb el cabell arrissat, seguit d’una dona robusta de cara rogenca amb una gran esponja a la mà.

—Torna a rentar-te, Jack! —cridà la dona—. Torna, dimoniet! Si el teu pare torna a casa i et veu així, reberem tots dos.

—Estimat homenet! —exclamà en Holmes, estratègicament—. Quin petit brivall de galtes rosades! Vejam, Jack, hi ha res que t’agradaria de tenir?

El nen rumià uns instants.

—Un xelí! —va respondre.

—No hi ha res que t’estimaries més?

—Dos xelins —replicà el nen prodigi, després de pensar-s’ho una mica.

—Aquí els tens, doncs. Ja et tinc! Un noi molt maco, Mrs. Smith.

—Que Déu us beneeixi, senyor. Sí que ho és, i també molt precoç. Em dóna molta feina, sobretot quan el meu home és fora per uns dies.

—És fora? —digué en Holmes, amb un to de decepció—. Sí que ho sento, perquè volia enraonar amb Mr. Smith.

—És fora des d’ahir al matí, senyor, i si voleu que us digui la veritat, estic començant a estar preocupada. Però si necessiteu una barca, senyor, potser jo mateixa us podré ajudar.

—Volia llogar la seva llanxa de vapor.

—Oh! Disculpeu, senyor, però és amb la llanxa que va marxar. Això és el que m’estranya, perquè sé que no hi havia carbó suficient per anar i tornar més enllà de Woolwich. No sé si deuria agafar la gavarra. Més d’una vegada ha hagut d’anar a Gravesend per motius de feina, i si hi havia molta cosa a fer s’hi quedava. Però, i de què serveix una llanxa de vapor sense carbó?

—Podria haver portat algú a algun moll riu avall.

—Podria, senyor, però no és el seu estil. Més d’una vegada l’he vist convocar a la vaga per les tarifes que demanen per quatre trastets. A més, no m’agrada aquest home de la cama de fusta per la seva espantosa cara i el seu accent estranger. Per què sempre ve aquí a emprenyar?

—Un home amb una cama de fusta? —interrogà en Holmes, amb fingida sorpresa.

—Sí, senyor, un individu bru i amb cara de mico que ha demanat més d’una vegada pel meu marit. Fou ell qui el va fer llevar la nit d’ahir, i és més, el meu home sabia que vindria, perquè havia estat trafegant a la llanxa. Us dic francament, senyor, que no estic pas gens tranquil·la.

—Però, estimada Mrs. Smith —digué en Holmes, encongint les espatlles—, us esteu preocupant en va. Com és possible que digueu que era un home amb una cama de fusta el que vingué per la nit? No entenc com podeu estar-ne tan segura.

—Per la seva veu, senyor. Conec la seva veu, que és força gruixuda i velada. Donà uns copets a la debanadora, cap allà a les tres, i va dir: «Desperta, company, que ja és hora de formar la guàrdia». El meu home va despertar en Jim, el meu gran, i se n’anaren sense dir-me ni un mot. Vaig sentir el soroll de la cama de fusta en caminar sobre les pedres.

—Va venir sol, aquest home de la cama de fusta?

—No us ho sabria dir amb seguretat, senyor. Jo no vaig sentir ningú més.

—Em sap greu, Mrs. Smith, perquè jo volia una llanxa de vapor, i m’han parlat molt bé de la… Vejam, com es diu?

—Aurora, senyor.

—Ah! Que no és aquella vella llanxa verda amb una línia groga, molt ampla de mànega?

—No. És tan endreçada i petita com cap altra del riu. Tot just l’acabem de pintar de nou, negra amb dues llistes roges.

—Gràcies. Espero que aviat rebeu noves de Mr. Smith. Ara me n’aniré riu avall, i si veia l’Aurora els faria saber que esteu preocupada. Té la xemeneia de color negre, dieu?

—No, senyor. Negre amb una banda blanca.

—Ah! És clar. Eren els costats, que eren negres. Bon dia, Mrs. Smith. Allí hi ha un barquer amb una gavarra, Watson. L’agafarem i travessarem el riu.

—L’essencial amb aquesta classe de gent —comentà en Holmes, una vegada a la gavarra— és no deixar que pensin que la seva informació us pugui ser de la més mínima importància. Si ho feu, immediatament es tancaran com una ostra. Si us els escolteu com si fos a contracor, és molt possible que en traieu allò que voleu.

—Ara sembla força clar què és el que cal fer —vaig dir.

—Què proposaríeu?

—Jo agafaria una llanxa i aniria riu avall a la recerca de l’Aurora.

—Benvolgut company, això seria una tasca colossal. Deu haver tocat cada un dels molls a cada banda del riu des d’aquí fins a Greenwich. Sota els ponts hi ha un perfecte laberint de quilòmetres de desembarcadors. Us costaria dies i dies d’escorcollar-los, tot sol.

—Utilitzem la policia, doncs.

—No. Probablement cridaré l’Athelney Jones, a última hora. No és pas un mal home, i no m’agradaria fer res que pogués perjudicar-lo professionalment. Tanmateix, tinc interès per investigar el cas pel meu compte, ara que hem arribat tan lluny.

—Aleshores, potser caldria publicar un anunci sol·licitant informació als propietaris de molls?

—De cap manera! Els nostres homes sabrien que els seus perseguidors els estalonen. En tal cas, és probable que sortissin del país, però mentre es pensin que estan segurs no tindran pas pressa. Llavors, l’energia d’en Jones ens serà d’utilitat, ja que sens dubte la seva perspectiva del cas sortirà als diaris, i els fugitius es creuran que tots seguim una pista falsa.

—Què cal fer, doncs? —vaig preguntar mentre desembarcàvem a les proximitats de la penitenciaria de Millbank.

—Agafar aquest cabriolé, anar a casa, esmorzar una mica i dormir una horeta. És perfectament possible que aquesta nit hàgim de vetllar novament. Pareu a una oficina de telègrafs, cotxer! Ens quedarem amb el Toby, perquè encara ens pot ser útil.

Ens aturàrem a l’oficina de correus de Peter Street, i en Holmes hi va trametre un telegrama.

—Per a qui diríeu que és aquest telegrama? —m’interrogà, tot reemprenent el nostre viatge.

—No en tinc ni idea.

—Recordeu la divisió de Baker Street del cos de detectius de la policia que vaig emprar en el cas d’en Jefferson Hope?

—Sí. I què? —vaig respondre, tot rient.

—Doncs que en aquest cas la seva cooperació serà inestimable. Si fallen, disposo d’altres recursos, però abans vull provar amb ells. Aquest telegrama és per al meu petit lloctinent Wiggins, i confio que ell i la seva banda ens vindran a veure abans d’acabar l’esmorzar.

Eren entre les vuit i les nou, i jo era conscient d’una intensa reacció després de la successió d’emocions d’aquella nit. Em sentia dèbil i baldat, cansat en cos i ofuscat en ànima. No sentia l’entusiasme professional del meu company, ni podia considerar l’assumpte com un simple problema intel·lectual. Fins a la mort d’en Bartholomew Sholto, ja n’havia tingut males referències, i era incapaç d’experimentar una forta antipatia envers els seus assassins. El tresor, en canvi, era diferent. Almenys una part del mateix pertanyia de dret a Miss Morstan. Mentre hi hagués opció a recuperar-lo, estava disposat a dedicar la meva vida a aquest objectiu. Era cert que, si el trobava, probablement condemnaria les meves possibilitats de conquerir-la. Influït per tals pensaments, seria un amor despitós i interessat. Si en Holmes s’ocupava de cercar els criminals, jo tenia una raó deu vegades més gran que m’urgia a trobar el tresor.

Un bany a Baker Street i un canvi de vestuari em refrescà d’allò més. Quan vaig tornar a la nostra cambra vaig trobar l’esmorzar servit, mentre que en Holmes abocava el cafè.

—Aquí ho teniu —anuncià, rient i assenyalant un diari desplegat—. L’enèrgic Jones i l’omnipresent periodista ja ho han arreglat entre ells. Però crec que ja n’heu tingut prou, del cas. Serà millor que us prengueu els ous amb pernil.

Li vaig agafar el diari i vaig llegir la breu notícia, titulada «Afer misteriós a Upper Norwood».

Cap a les dotze de la passada nit (deia el Standard), Mr. Bartholomew Sholto, de l’hostal Pondicherry, a Upper Norwood, ha estat trobat mort a la seva cambra en unes circumstàncies que apunten a un joc foll. Segons hem pogut saber, no s’han trobat indicis de violència a la persona de Mr. Sholto, però ha estat robada una valuosa col·lecció de gemmes índies que el difunt havia heretat del seu pare. Els primers a descobrir el fet han estat Mr. Sherlock Holmes i el doctor Watson, que havien arribat a la casa en companyia de Mr. Thaddeus Sholto, germà de la víctima. Per sort, Mr. Athelney Jones, el conegut membre del cos de detectius de la policia, es trobava a la comissaria de Norwood, i mitja hora després de la primera alarma es trobava ja a l’escenari del crim. Les seves entrenades i experimentades facultats han estat orientades al descobriment dels criminals, amb el gratificant resultat de la detenció del germà, Thaddeus Sholto, juntament amb la majordoma, Mrs. Bernstone, un criat indi anomenat Lal Rao i un conserge, o vigilant, de nom McMurdo. És ben cert que el lladre o lladres estaven familiaritzats amb la casa, ja que els cèlebres coneixements tècnics i el poder d’observació de Mr. Jones li han permès de demostrar concloentment que els bergants no entraren per la porta o la finestra, sinó que s’obriren camí per la teulada de l’edifici, mitjançant una trapa que donava a una cambra Que al seu torn comunicava amb l’habitació on s’ha trobat el cadàver. Aquest fet, que ens ha estat garantit, prova definitivament que no es tracta d’un robatori comú. La ràpida i enèrgica tasca dels representants de la llei demostra el gran benefici de comptar en casos com aquest amb una ment vigorosa i magistral. No podem deixar de creure que això suposa un nou argument per als que voldrien veure els nostres detectius més descentralitzats, per tal de permetre un contacte més pròxim i eficaç amb els afers que els pertoca d’investigar.

—No és magnífic? —exclamà en Holmes, fitant la seva tassa de cafè—. Què en penseu?

—Penso que ens hem escapat d’un pèl d’ésser també arrestats com a sospitosos.

—Jo també. No gosaria pas de respondre per la nostra seguretat si l’escomet un altre dels seus atacs d’energia.

Aleshores se sentí un violent repic de la campana i la veu de Mrs. Hudson, la nostra patrona, aixecant-se en un lament de protesta i espant.

—En nom del cel, Holmes —vaig fer, mig incorporant-me—, crec que és veritat que ens vénen a arrestar.

—No, no és tan terrible com creieu. Es tracta del cos no-oficial… els guerrillers de Baker Street.

En dir això, ens arribà el soroll d’uns passos lleugers de peus nus a l’escala i un enrenou de veus, i irromperen una dotzena de pillets bruts i esparracats. Malgrat la seva tumultuosa entrada, hi havia algun vestigi de disciplina en ells, ja que immediatament formaren en fila i romangueren davant nostre amb rostres expectants. Un d’ells, més alt i vell que els demés, restà al capdavant amb un aire de despreocupada superioritat, que resultava divertit en aquella petita companyia de mala reputació.

—He rebut el vostre missatge, senyor —digué—, i els he portat de seguida. Tres xelins i sis penics per als bitllets.

—Aquí teniu —va dir en Holmes, donant-li alguns calés—. D’ara endavant tots delegaran en tu, Wiggins, i tu m’informaràs a mi. No puc permetre que m’envaïu la casa d’aquesta manera. Tanmateix, serà bo que tots escolteu les meves instruccions. Vull conèixer el parador d’una llanxa de vapor anomenada Aurora, propietat d’en Mordecai Smith, negra amb dues llistes roges i amb xemeneia negra amb una banda blanca. És en algun indret riu avall. Vull que un de vosaltres vagi a l’embarcador d’en Mordecai Smith, enfront de Millbank, per informar si la barca torna. Dividiu-vos i pentineu ambdues vores del riu. Informeu-me així que descobriu alguna cosa. Ha quedat tot clar?

—Sí, governador —digué en Wiggins.

—Rebreu el sou habitual, i una guinea per aquell qui trobi la barca. Aquí teniu un dia a compte. Ara, marxeu!

Els donà un xelí a cada un i desaparegueren escales avall. Instants després, els veia baixar pel carrer.

—Si la llanxa es troba damunt de l’aigua, la trobaran —anuncià en Holmes mentre s’alçava de la taula i encenia la pipa—. Van a tot arreu, ho veuen tot, escolten tothom. Confio que abans del vespre ja l’hauran descoberta. Mentrestant, no podem fer res més que esperar els resultats. No podem reprendre la nostra persecució fins que esbrinem alguna cosa de l’Aurora o de Mr. Mordecai Smith.

—El Toby es menjarà aquestes deixalles. Us retireu a dormir, Holmes?

—No. No estic pas cansat. Tinc una curiosa constitució. No recordo haver estat mai cansat de treballar. En canvi, l’ociositat m’esgota completament. Fumaré i pensaré en aquest estrany afer en el qual ens ha introduït la meva respectable clienta. Si algú ha tingut mai una tasca fàcil, ha de ser la nostra. Els homes amb una cama de fusta no són pas corrents, però estic segur que l’altre individu és absolutament únic.

—Novament l’altre individu!

—No desitjo pas fer-vos-en un misteri, però m’agradaria que us en forméssiu la vostra pròpia opinió. Considerem les dades. Empremtes diminutes, dits del peu no pas comprimits pel calçat, peus nus, una maça de fusta amb cap de pedra, gran agilitat, petits dards emmetzinats… Què en traieu, de tot això?

—Un salvatge! —vaig exclamar—. Potser un dels indis que eren socis d’en Jonathan Small.

—Difícilment —objectà ell—. Quan vaig veure per primer cop vestigis d’armes estranyes, vaig tendir a pensar el mateix. Però, les notables característiques de les empremtes em feren reconsiderar la teoria. Alguns dels habitants de la península índia són petits, però cap no deixaria unes petjades similars. L’hindú té uns peus llargs i prims. El mahometà, que porta sandàlies, té el dit gros del peu separat de la resta, per tal com hi sol passar la corretja. A més, aquests petits dards només poden ser disparats d’una manera: amb una sarbatana. Així doncs, on podem trobar el nostre salvatge?

—A Sudamèrica —vaig aventurar.

Estirà el braç i agafà un voluminós llibre del prestatge.

—Aquest és el primer volum d’un diccionari enciclopèdic que tot just s’està publicant. Pot ser considerat com la màxima autoritat sobre el tema. Què tenim aquí? «Illes Andaman, situades a 550 quilòmetres al nord de Sumatra, al golf de Bengala». Hum! Hum! Què és tot això? Clima humit, baixos de coral, taurons, Port Blair, casernes de presidi, illa de Rutland, plantacions de cotó… Ah, aquí ho tenim! «Els aborígens de les illes Andaman poden tal vegada reclamar el títol de la raça més petita sobre la Terra, per bé que alguns antropòlegs opten pels boiximans de l’Àfrica, els amerindis cavadors o els indígenes de la Tierra del Fuego. L’alçada mitjana és de poc més d’un metre vint, encara que es poden trobar adults completament desenvolupats molt inferiors a aquesta alçada. Són una gent ferotge, taciturna i poc tractable, encara que capaç d’establir sòlides relacions d’amistat una vegada guanyada la seva confiança». Anoteu això, Watson. Escolteu això: «Tenen un aspecte natural desagradable, amb un cap ample i deforme, ulls petits i feroços i trets distorsionats. Les mans i els peus, però, són extremament petits. Són talment intractables i hostils, que tots els esforços dels oficials britànics per conquerir-los han fracassat. Han estat sempre el terror de les tripulacions de vaixells naufragats, trencant el cap dels supervivents amb els seus bastons amb cap de pedra o llançant-los sagetes enverinades. Aquestes massacres són seguides invariablement d’un festí caníbal». Una gent maca i amigable, Watson! Si a aquest individu se l’hagués permès de lliurar-se a les seves inclinacions, aquest assumpte hauria pres un caire més terrible encara. Crec que, malgrat tot, en Jonathan Small s’hagués estimat més de no utilitzar-lo.

—Però, com és que es va buscar un company com aquest?

—Ah, això ja no us ho sé pas dir. Ara bé, des del moment que hem determinat que en Small procedia de les Andaman, no és molt extraordinari que aquest illenc estigués amb ell. No hi ha dubte que ho esbrinarem tot a temps. Mireu, Watson, sembleu realment fatigat. Estireu-vos al sofà i deixeu-me que provi d’adormir-vos.

Agafà el seu violí del racó, i mentre jo em retirava es posà a tocar una peça greu, tranquil·la i melodiosa, sens dubte de la seva collita, ja que tenia un peculiar do per a la improvisació. Guardo un vague record dels seus membres esprimatxats, el seu rostre seriós i els moviments amunt i avall del seu arquet. Aleshores em vaig sentir flotant plàcidament en una mar suau de sons fins a trobar-me en el país dels somnis, amb la dolça cara de la Mary Morstan mirant-me.





9. Una esquerda en la cadena


Era ja avançada la tarda quan em vaig despertar. En Sherlock Holmes continuava assegut exactament com jo l’havia deixat, tret del fet que havia deixat el violí i estava llegint un llibre. Em mirà mentre m’incorporava, i em vaig adonar que el seu rostre estava ombrívol i preocupat.

—Heu estat dormint profundament —constatà—. Tenia por que la nostra conversa pogués despertar-vos.

—No he sentit pas res —vaig replicar—. Així que heu tingut notícies fresques?

—Dissortadament, no. Confesso que estic sorprès i decebut. A hores d’ara, m’esperava alguna cosa definida. Ha vingut en Wiggins a informar. Diu que no hi ha ni rastre, de la llanxa. És un contratemps empipador, perquè cada hora és molt important.

—Voleu que faci res? Ara em sento nou, i força disposat per a una altra nit d’excursió.

—No. No podem fer res. Només podem esperar. Si sortim, el missatge podria arribar en absència nostra i causaríem un retard. Vós podeu fer allò que us plagui, però jo he de romandre en guàrdia.

—Aleshores aniré a Camberwell per tal de visitar Mrs. Cecil Forrester. M’ho va demanar ahir.

—Mrs. Cecil Forrester? —preguntà en Holmes, amb l’espurneig d’un somriure als ulls.

—Bé, Miss Morstan també, és clar. Estaven impacients per saber què ha succeït.

—Jo no els diria pas massa —m’aconsellà en Holmes—. Cal no confiar enterament en les dones… ni en la millor d’elles.

No em vaig parar a discutir aquest cruel sentiment.

—Hauré tornat d’aquí a una o dues hores —vaig anunciar.

—D’acord! Bona sort! Però, si heu de creuar el riu, torneu el Toby, perquè no crec que sigui possible que en puguem treure profit.

Em vaig endur el quisso i el vaig deixar, juntament amb mig sobirà, a casa del vell naturalista, a Pinchin Lane. A Camberwell vaig trobar Miss Morstan una mica desmillorada després les seves aventures nocturnes, però molt frisosa per sentir les noves. També Mrs. Forrester era plena de curiositat.

Els vaig relatar tot el que havíem fet, suprimint, no obstant, els detalls més desagradables de la tragèdia. Així, encara que vaig parlar de la mort de Mr. Sholto, res no vaig dir de la manera i mètode exactes. Tot i les meves omissions, n’hi hagué prou per a espantar-les i astorar-les.

—És una novel·la! —exclamà Mrs. Forrester—. Una dama injuriada, un tresor de mig milió, un caníbal negre i un bergant amb una cama de fusta. Han substituït el drac convencional o el comte pervers.

—I dos cavallers errants al rescat —afegí Miss Morstan, amb una resplendent mirada cap a mi.

—Mira, Mary, la teva fortuna depèn dels resultats d’aquesta investigació, i crec que no estàs pas gaire emocionada. Imagina què excitant, d’ésser tan rica i de tenir el món als teus peus!

El meu cor rebé un petit raig de joia en constatar que ella no exterioritzava cap mostra d’alegria davant d’una tal perspectiva. Al contrari, bellugà el seu cap altiu en senyal de desdeny, com si el tema no li suscités el menor interès.

—És Mr. Thaddeus Sholto el que em preocupa —digué—. Res més no em treu el son, però crec que ell s’ha comportat amb molta amabilitat i honorabilitat. És el nostre deure d’alliberar-lo d’aquests terribles i infundats càrrecs.

Era el vespre quan vaig marxar de Camberwell, i força fosc quan vaig arribar a casa. El llibre i la pipa del meu company reposaven al costat de la seva cadira, però ell havia desaparegut. Vaig mirar pertot amb l’esperança de trobar una nota, però no n’hi havia cap.

—Suposo que Mr. Sherlock Holmes ha sortit —li vaig dir a Mrs. Hudson quan vingué a abaixar les persianes.

—No, senyor. És a la seva cambra, senyor. Sabeu, senyor? —digué, canviant el to de veu a un imprevisible xiuxiueig—, estic preocupada per la seva salut.

—Per què, Mrs. Hudson?

—Bé doncs, perquè està molt estrany, senyor. Després que vós marxéssiu es passejà amunt i avall, amunt i avall, fins que em marejà el soroll de les seves passes. Aleshores el vaig sentir enraonant amb si mateix i murmurant, i cada vegada que sonava el timbre sortia a l’escala i em preguntava: «Qui és, Mrs. Hudson?». Ara s’ha tancat a la seva habitació, però el puc sentir passejant-se com abans. Espero que no es posi malalt, senyor. Vaig gosar de dir-li alguna cosa a propòsit dels estimulants, però m’adreçà una mirada tal, que em vaig afanyar a abandonar la cambra.

—Crec que no teniu motius per a estar incòmoda, Mrs. Hudson —vaig respondre—. Ja l’he vist així abans. Té alguna petita preocupació que el fa estar intranquil.

Vaig provar d’enraonar a la lleugera amb la nostra patrona, però jo mateix em vaig inquietar una mica aquella nit quan de tant en tant sentia el soroll sord dels seus passos, i em vaig adonar de com el seu esperit ardent es refregava contra aquesta involuntària inacció.

A l’hora de l’esmorzar, se’l veia esgotat i ullerós, amb una clapa de color febril a cada galta.

—Us esteu fent malbé, amic meu —li vaig fer notar—. Us he sentit passejar tota la nit.

—No, no he pogut pas dormir —respongué—. Aquest problema infernal m’està consumint. És massa el que pot frustrar un obstacle tan ridícul, quan tota la resta ha estat ja superada. Conec els homes, la llanxa… tot, i encara no n’he rebut noves. He posat a treballar d’altres agències, i he emprat tots els mitjans al meu abast. El riu ha estat escodrinyat de dalt a baix i en ambdues vores, però no hi ha notícies, ni Mrs. Smith no ha sabut res del seu marit. Aviat arribaré a la conclusió que han enfonsat la barca, però hi ha algunes objeccions.

—O potser Mrs. Smith ens ha donat una pista falsa.

—No, crec que això es pot descartar. He fet algunes indagacions, i existeix una llanxa de la mateixa descripció.

—Potser han anat riu amunt…

—També he considerat aquesta possibilitat, i hi ha un equip d’investigació treballant fins a Richmond. Si avui no rebem notícies, demà m’hi posaré personalment i empaitaré els homes en comptes de la barca. Però segurament, segurament, ens diran alguna cosa.

Tanmateix, no ho varen fer. No vàrem rebre ni un mot ni d’en Wiggins ni de les altres agències. La majoria de diaris publicaven articles sobre la tragèdia de Norwood. Tots ells semblaven bastant hostils a l’infortunat Thaddeus Sholto. Cap, però, no aportava detalls frescos, llevat que al dia següent s’endegaria una investigació judicial. Aquell vespre vaig anar a Camberwell per tal de posar les dames al corrent de la situació, i al meu retorn vaig trobar en Holmes abatut i un pèl taciturn. Amb treballs responia les meves preguntes, i es passà tot el vespre ocupat en una abstrusa anàlisi química que implicava l’escalfament de redortes i la destil·lació de vapors i culminava amb una sentor que no trigà en fer-me abandonar el lloc. Fins a altes hores de la matinada vaig poder sentir el soroll dels tubs d’assaig en xocar, la qual cosa m’anunciava que continuava abstret en el seu pudent experiment. A l’alba, em vaig despertar de cop, i em sorprengué de veure’l al costat del meu llit, disfressat amb un rude vestit de mariner, una jaqueta marinera i una basta bufanda roja al voltant del coll.

—Me’n vaig al riu, Watson —anuncià—. Li he estat donant voltes a l’assumpte, i només veig una manera de sortir-ne. Val la pena d’intentar-ho, passi el que passi.

—Puc venir amb vós, doncs? —vaig fer.

—No. Sereu de molta més utilitat si resteu aquí com a representant meu. Em sap greu de sortir, perquè és força probable que arribi algun missatge, encara que en Wiggins n’era pessimista, anit. Vull que obriu totes les notes i telegrames, i que actueu segons el vostre criteri si arribava cap notícia. Puc confiar en vós?

—És clar!

—Em temo que no em podreu enviar cap telegrama, perquè amb prou feines sé on seré. Si tinc sort, però, no seré fora gaire temps. Quan torni, hauré rebut notícies d’alguna classe.

A l’hora de l’esmorzar, encara no n’havia sabut res d’ell. Tot fullejant el Standard, però, hi vaig descobrir al·lusions fresques sobre l’afer:

En relació amb la tragèdia d’Upper Norwood, hi ha raons per a creure que l’assumpte promet d’ésser més complex i misteriós del que hom preveia d’entrada. Proves d’última hora demostren que és força improbable que Mr. Thaddeus Sholto estigui directament relacionat amb el cas. Tant ell com la majordoma, Mrs. Bernstone, han estat posats en llibertat la passada nit. En canvi, hom pensa que la policia disposa d’una pista respecte dels veritables culpables que s’encarrega de seguir Mr. Athelney Jones, de Scotland Yard, amb la seva coneguda energia i sagacitat. Hom espera nous arrests en qualsevol moment.

«Això és prou satisfactori», vaig pensar. «L’amic Sholto, al capdavall, està a segur. Em pregunto què deu ser aquesta pista, per bé que sembla una forma estereotipada de dir que la policia ha tingut una patinada».

Vaig deixar el diari sobre la taula, però en aquell moment els meus ulls toparen amb un anunci a la secció d’assumptes personals que deia el següent:

DESAPAREGUTS: En Mordecai Smith, barquer, i el seu fill Jim deixaren el moll d’en Smith cap a les tres del matí del passat dimarts a bord de la llanxa de vapor Aurora, negra amb dues llistes roges i xemeneia negra amb una banda blanca. Hom recompensarà amb cinc lliures a qui pugui informar del parador de l’esmentat Mordecai Smith i de la llanxa Aurora a Mrs. Smith, al moll d’en Smith, o a Baker Street, 221 b.

Era clarament obra d’en Holmes. L’adreça de Baker Street era suficient per a provar-ho. Em semblà un ardit força genial, ja que podria ser llegit pels fugitius sense que aquests hi veiessin res més que la natural ànsia d’una esposa pel seu marit desaparegut.

Fou aquell un dia llarg. Cada vegada que trucaven a la porta o se sentien unes passes ràpides pel carrer, em creia que era en Holmes o bé una resposta al nostre anunci. Vaig provar de llegir, però els meus pensaments vagaven envers la nostra estranya recerca i la dispar i malvada parella que estàvem perseguint. Em preguntava si podia existir alguna esquerda en el raonament del meu company. Seria víctima d’algun pregon autoengany? Que potser no era possible que la seva ment àgil i especulativa hagués bastit una teoria a partir de falses premisses? No l’havia vist mai equivocar-se, per bé que el raonador més brillant és algun cop susceptible d’engany. Vaig pensar que era probable que anés errat a conseqüència d’un excés de refinament en la seva lògica… de la seva preferència per una explicació subtil i rebuscada enfront d’una de més planera a l’abast de la mà. D’altra banda, jo havia presenciat els fets i havia escoltat les raons de les seves deduccions. Girant els ulls cap a la llarga cadena de curioses circumstàncies, moltes d’elles trivials per si mateixes, però totes tendint en la mateixa direcció, no podia deixar de pensar que, inclús si la explicació d’en Holmes era incorrecta, la teoria correcta havia d’ésser igualment outré i espantosa.

A les tres de la tarda se sentí un insistent repic del timbre i una veu autoritària al rebedor, i, davant la meva sorpresa, aparegué ni més ni menys que Mr. Athelney Jones. Molt diferent era, però, del brusc i magistral professor de sentit comú que amb tanta confiança havia escomès el cas a Upper Norwood. Tenia un aire abatut, i la seva actitud era submisa i humil.

—Bon dia, senyor, bon dia —va dir—. M’han dit que Mr. Sherlock Holmes és fora…

—Sí, i no us sabria dir a quina hora tornarà. Però potser preferiríeu d’esperar. Asseieu-vos i agafeu un cigar.

—Gràcies, però no puc fumar —digué, assecant-se la cara amb un mocador vermell.

—Un whisky amb soda?

—Bé, mig vas. Fa molta calor per l’època de l’any. He tingut molta feina de què ocupar-me i preocupar-me. Sabeu la meva teoria sobre el cas de Norwood?

—Recordo que en vàreu exposar una.

—Bé doncs, m’he vist obligat a reconsiderar-la. Tenia la xarxa ben calada a l’entorn de Mr. Sholto quan… pam!, s’obri camí a través d’un forat. Aportà una coartada que no ha pogut ser refutada. D’ençà del moment en què deixà la cambra del seu germà, sempre havia estat vist per algú o altre. Així, no podia pas ser ell el que pujà a la teulada i entrà per una trapa. És un cas molt difícil, i la meva credibilitat està en joc. M’agradaria molt de rebre una mica d’ajut.

—Tots necessitem ajut, de tant en tant.

—El vostre amic, Mr. Sherlock Holmes, és un home extraordinari, senyor —afirmà, amb una veu rogallosa i confidencial—. És un home invencible. He vist intervenir aquest jove en molts casos, i en cap d’ells no l’he vist incapaç de fer-hi una mica de llum. Té uns mètodes irregulars, i és potser una mica massa prompte a elaborar teories. Però, en el fons, crec que hauria estat un excel·lent oficial de policia, i no m’importa qui ho pugui saber. Aquest matí he rebut un telegrama seu, del qual dedueixo que ha trobat una pista en aquest afer dels Sholto. Vet ací el missatge.

Es tragué el telegrama de la butxaca i me’l passà. Estava datat a Poplar a les dotze, i deia: «Aneu a Baker Street de seguida. Si no he arribat, espereu-me. Estic darrere les passes de la trepa del cas Sholto. Aquesta nit podreu venir amb nosaltres si voleu assistir al final».

—Això va bé. És evident que ha recuperat el rastre —vaig observar.

—Ah! Aleshores també ell s’ha equivocat! —exclamà en Jones, amb manifesta satisfacció—. Inclús els millors cometem errors, de vegades. Per suposat, això pot resultar una falsa alarma, però el meu deure com a representant de la llei consisteix a no deixar cap opció a una patinada. Han trucat a la porta. Potser sigui ell.

Sentírem unes pesades passes pujant les escales acompanyades d’uns esbufecs similars als d’un home asmàtic. S’aturà un parell de vegades, com si l’ascensió fos excessiva per a ell, però finalment aconseguí d’arribar a dalt i entrà. El seu aspecte s’adeia amb els sorolls que havíem sentit. Era un home d’edat, abillat amb un vestit de mariner i una vella jaqueta marinera cordada fins al coll. Tenia l’esquena encorbada, els genolls tremolosos, i la seva respiració era clarament asmàtica. Com sigui que s’inclinava sobre un gruixut bastó de roure, les espatlles se li agitaven per l’esforç d’aspirar l’aire cap als seus pulmons. Portava una bufanda de colors al voltant del mentó, i el seu rostre no era visible tret d’un parell d’ulls foscos i penetrants, presidits per unes celles blanques i espesses, i unes llargues patilles de color gris. Tot plegat, em donava la imatge d’un respectable llop de mar que havia estat víctima dels anys i de la misèria.

—En què us puc servir, cavaller? —vaig fer.

Mirà tot al seu voltant de la lenta i metòdica manera pròpia de la vellesa.

—No hi és pas, Mr. Sherlock Holmes? —preguntà.

—No, però jo actuo en nom seu. Podeu deixar-me qualsevol missatge que porteu per a ell.

—Era amb ell amb qui volia parlar —va dir.

—Però us dic que jo actuo en nom seu. És sobre la barca d’en Mordecai Smith?

—Sí, sé molt bé on es troba. I sé on són els homes que persegueix. I sé on és el tresor. Ho sé tot, sobre això.

—Aleshores, digueu-m’ho, i jo li ho faré saber.

—Era amb ell, amb qui volia parlar —repetí, amb la petulant obstinació d’un home molt vell.

—Bé, doncs haureu d’esperar-lo.

—No, no. No puc perdre tot un dia per complaure ningú. Si Mr. Holmes no és aquí, haurà de descobrir-ho pel seu compte. No tinc cap interès per vós, i no us diré ni un mot.

Es dirigí, arrossegant els peus, cap a la porta, però l’Athelney Jones es palplantà davant seu.

—Espereu una mica, amic meu —va dir—. Vós teniu informació important, i no podeu pas marxar. Us retindrem ací, us agradi o no, fins que torni el nostre amic.

El vell féu una correguda cap a la porta, però, com l’Athelney Jones hi recolzà la seva àmplia esquena, s’adonà de la inutilitat d’oferir resistència.

—Bonica manera de tractar-me! —cridà, brandant el bastó—. He vingut aquí a veure un cavaller, i vós, a qui no he vist mai en la meva vida, em reteniu i em tracteu d’aquesta manera!

—No teniu res de què preocupar-vos —vaig intervenir—. Us recompensarem per la vostra despesa de temps. Seieu al sofà, i ja veureu com no heu d’esperar pas massa.

Travessà la cambra moixament i s’assegué amb el rostre entre les mans. En Jones i jo reprenguérem els nostres cigars i la nostra conversa. De sobte, però, irrompé la veu d’en Holmes.

—Crec que també jo em mereixo un cigar —digué.

Tots dos botàrem de les nostres cadires. En Holmes estava assegut al costat nostre amb un aire d’assossegada diversió.

—Holmes! —vaig exclamar—. Sou aquí! Però, i el vell?

—És aquí, el vell —va dir el meu company, mostrant una pila de cabell blanc—. És aquí… perruca, patilles, celles, i tota la resta. Ja sabia que la meva disfressa era força bona, però poc m’esperava una acollida com aquesta.

—Ah, galifardeu! —exclamà en Jones, encantat—. Podríeu haver esdevingut actor, i un bon actor. Teniu la tos característica d’un asil, i aquestes dèbils cametes valen almenys deu lliures la setmana. M’ha semblat de conèixer la resplendor dels vostres ulls, però. Com veieu, no ens heu pas enredat del tot.

—He estat treballant tot el dia amb aquesta indumentària —digué, encenent el seu cigar—. Mireu, una bona part de la classe criminal comença de conèixer-me… sobretot d’ençà que el nostre amic ha publicat algun dels meus casos, així que només puc anar a la guerra amb una disfressa senzilla com aquesta. Heu rebut el meu telegrama?

—Sí, és això el que m’ha dut fins aquí.

—Com ha prosperat, el vostre cas?

—De cap manera. He hagut d’alliberar dos dels detinguts, i no hi ha proves contra cap dels altres dos.

—No importa. Ja us en donarem dos més per substituir-los. Però cal que acateu les meves ordres. Teniu dret a tot el reconeixement oficial, però heu d’actuar sota les línies que us indiqui. Hi esteu d’acord?

—Enterament, sempre que m’ajudeu a trobar els culpables.

—Bé, aleshores, en primer lloc, vull que una barca ràpida de la policia, una llanxa de vapor, estigui a l’escala de Westminster a les set.

—Això serà fàcil. Sempre n’hi ha una a disposició, però més val que vagi a telefonar per tal d’assegurar-me’n.

—També necessitaré dos pinxos, per si un cas de resistència.

—N’hi haurà dos o tres a la barca. Què més?

—Quan agafem els homes, tindrem el tresor. Crec que serà un plaer per al meu amic de portar el cofre a la jove a la qual pertany de dret la meitat del seu contingut. Deixeu-la que sigui ella la primera en obrir-lo, entesos, Watson?

—Serà per a mi un gran plaer.

—Un procediment força anormal —sentencià en Jones, brandant el cap—. De fet, tot l’afer és anormal, i suposo que hi podem fer els ulls grossos. El tresor haurà de ser portat a les autoritats fins després de la investigació oficial.

—Certament. Això es podrà arreglar fàcilment. Una altra cosa. M’agradaria molt de sentir alguns detalls sobre aquest afer dels mateixos llavis d’en Jonathan Small. Ja sabeu que m’agrada d’esbrinar els detalls dels meus casos. Hi haurà cap problema per mantenir una entrevista no-oficial amb ell, aquí o a qualsevol altre lloc, sempre que estigui eficientment custodiat?

—Bé, vós sou l’amo de la situació. Encara no he tingut cap prova de l’existència d’aquest Jonathan Small. Tanmateix, si sou vós qui l’agafeu, no veig com puc negar-vos una entrevista amb ell.

—Quedem entesos, doncs?

—Perfectament. Hi ha res més?

—Només que insisteixo que us quedeu a sopar amb nosaltres. Estarà llest en no més de mitja hora. Tinc ostres i un parell de galls boscans, amb una petita selecció de vins blancs. Watson, encara és l’hora que reconeixeu els meus mèrits com a mestressa de casa.





10. La fi de l’illenc


El sopar fou excel·lent. En Holmes sabia enraonar extremament bé quan volia, i aquella nit volia. Semblava trobar-se en un estat de nerviosa exaltació. Mai abans l’havia vist tan brillant. Xerrà en una ràpida successió de temes: de miracles, de ceràmica medieval, de violins Stradivarius, del budisme de Ceilan i de les guerres navals del futur, dominant cada un d’ells com si n’hagués fet un estudi especial. El seu bon humor constatava una reacció a la fosca depressió dels dies precedents. L’Athelney Jones demostrà d’ésser una persona sociable en les seves hores de descans, i afrontà el sopar amb l’aire d’un bon vivant. Quant a mi, em sentia content de pensar que ens acostàvem al final de la nostra tasca, i participava de l’optimisme d’en Holmes. Cap dels tres no al·ludí durant el sopar a la causa que ens havia reunit.

Un cop desparada la taula, en Holmes consultà el seu rellotge i omplí tres vasos de Porto.

—Un brindis —digué— per a l’èxit de la nostra petita expedició. Ara, és l’hora de marxar. Teniu cap pistola, Watson?

—Tinc el meu revòlver de servei a l’escriptori.

—És millor que l’agafeu. Cal estar previnguts. Veig que el cotxe ja està a la porta. L’he demanat per a dos quarts de set.

Eren les set tocades quan arribàrem al moll de Westminster, on vàrem trobar una llanxa esperant-nos. En Holmes l’observà críticament.

—Duu res que la identifiqui com a una llanxa-policia?

—Sí, la làmpada verda del costat.

—Traieu-la, doncs.

Una vegada efectuat el canvi, ens hi embarcàrem i foren amollades les amarres. En Jones, en Holmes i jo restàrem a popa. Hi havia un home al timó, un a càrrec del motor i dos cepats inspectors de policia a proa.

—Cap a on? —preguntà en Jones.

—Cap a la Torre. Digueu-los que parin davant de la drassana d’en Jacobson.

L’embarcació era molt ràpida. Avançàvem llargues fileres de gavarres carregades com si estiguessin aturades. En Holmes somrigué amb satisfacció quan deixàrem enrere un vapor fluvial.

—Podríem atrapar qualsevol embarcació d’aquest riu —observà.

—Jo no diria tant. Però no hi ha gaire llanxes que puguin guanyar-nos.

—Haurem d’atrapar l’Aurora, i té nom d’embarcació ràpida. Us faré una descripció de la situació, Watson. Recordeu com n’estava, de capficat, per una cosa tan insignificant?

—Sí.

—Bé, doncs vaig decidir de descansar tot endegant una anàlisi química. Un dels nostres més grans homes d’estat deia que el millor descans és un canvi de feina, i això és el que vaig fer. Quan vaig aconseguir de dissoldre l’hidrocarboni amb què havia estat treballant, vaig tornar al problema dels Sholto, i vaig reconsiderar tot l’afer. Els meus xicots havien escorcollat el riu amunt i avall sense cap resultat. La llanxa no estava a cap moll o desembarcador, ni havia tornat. Per bé que no era gaire probable que l’haguessin enfonsada per ocultar el seu rastre, es tractava d’una hipòtesi possible si les demés fallaven. Sabia que el tal Small tenia un cert grau d’astúcia, però el veia incapaç de fer res gaire subtil. Normalment, això és producte d’una refinada educació. Així que vaig pensar que, d’ençà que havia passat un cert temps a Londres (ja que tenim l’evidència que mantingué una constant vigilància sobre l’hostal Pondicherry), era difícil que en marxés immediatament, sinó que necessitaria una mica de temps, ni que fos un sol dia, per arreglar els seus afers. Aquest era, en definitiva, el balanç de probabilitats.

—Em sembla una mica inconsistent —vaig objectar—. És més probable que arreglés els seus afers abans inclús d’emprendre la seva expedició.

—No, jo no ho veig així. El seu cau deuria ser un refugi massa valuós en cas de necessitat com per renunciar-hi abans d’assegurar-se de poder-s’ho amanir sense ell. Però vaig tenir una segona consideració. En Jonathan Small havia d’adonar-se que el singular aspecte del seu company, per molt que l’hagués disfressat, donaria lloc a la sospita i possiblement seria relacionat amb la tragèdia de Norwood. Era prou llest com per a adonar-se’n. Sortirien del seu amagatall protegits per la fosca, amb la intenció d’ésser-hi retornats abans que es fes de dia. Segons Mrs. Smith, eren les tres tocades quan agafaren la barca. Deuria ser força clar, i al cap d’una hora ja hi hauria gent voltant. Consegüentment, vaig concloure, no varen anar massa lluny. Pagaren en Smith bé per tal que tingués la boca tancada, li llogaren la llanxa per a la fugida final i s’afanyaren cap a llur allotjament amb el cofre del tresor. Un parell de nits després, amb temps de veure quin caire prenien les coses, i si hi havia cap sospita, anirien a buscar, a l’abric de la foscor, un vaixell a Gravesend o als turons, en el qual sens dubte haurien fet reserves cap a Amèrica o les colònies.

—Però, i la llanxa? No poden pas haver-la portat fins al seu cau…

—Exactament. Vaig pensar que la llanxa no podia ser gaire lluny, malgrat la seva invisibilitat. Així que em vaig posar en el lloc d’en Small i vaig adoptar el punt de vista d’un home de la seva capacitat. Probablement consideraria que tornar la llanxa o amarrar-la a un moll facilitaria la persecució en el cas que la policia els hagués seguit el rastre. Com, per tant, podia amagar la llanxa tot tenint-la alhora a l’abast? Em vaig preguntar què faria jo en el seu lloc, i només vaig poder pensar en una manera de fer-ho. Enviaria la llanxa a algun constructor o reparador de bucs amb l’encàrrec de fer-hi algun canvi insignificant. La barca seria per tant traslladada a un pati o una nau i quedaria eficaçment oculta, al mateix temps que podria disposar-ne en un marge de poques hores.

—Això sembla prou simple.

—Són coses tan simples com aquestes les més propenses a ser passades per alt. Tanmateix, vaig decidir d’obrar en conseqüència, així que m’he disfressat de mariner i he preguntat a totes les drassanes riu avall. De quinze, no n’he tret res, però a la setzena —la d’en Jacobson— m’han dit que l’Aurora hi havia estat deixada dos dies enrere per un home amb una cama de fusta amb algunes instruccions trivials respecte al timó. «No tenia pas res, el timó», m’ha dit el capatàs. «Allí la teniu, amb les llistes roges». En aquell moment ha arribat en Mordecai Smith, el propietari desaparegut. Havia begut més del compte. Naturalment, jo no l’hauria pas conegut si no hagués proclamat el seu nom i el de la seva barca. «La vull per a les vuit del vespre», ha dit, «per a les vuit en punt, ja que tinc dos cavallers que no poden pas esperar». Era evident que l’havien pagat bé perquè anava fort d’armilla, distribuint xelins als treballadors. L’he seguit un tros, però s’ha ficat a una cerveseria. De manera que he tornat a la draçana i, havent-me topat amb un dels meus xicots pel camí, l’he deixat vigilant la llanxa. Serà al costat de l’aigua i brandarà un mocador quan vinguin els nostres homes. Nosaltres serem al riu, i fóra molt estrany que no aconseguíssim de capturar homes i tresor tot d’un plegat.

—Ho heu planejat tot molt bé —intervingué en Jones—, tant si són els criminals o no. Però jo hauria destacat alguns agents de policia a la drassana d’en Jacobson i els arrestaria així que arribessin.

—La qual cosa no hagués succeït mai. El tal Small és un individu força perspicaç. Enviaria algú pel davant, i si tenia qualsevol motiu de sospita romandria amagat una setmana més.

—Però podíeu haver seguit en Mordecai Smith fins al seu amagatall… —vaig suggerir jo.

—En tal cas, hauria perdut tot el dia. Em jugo cent a un contra en Smith que no sap on viuen. Mentre tingui alcohol i una bona paga, per què fer preguntes? Ja li envien missatges sobre el que ha de fer. No, ja he pensat en d’altres opcions, i aquesta és la millor.

En el decurs d’aquesta conversa, havíem anat superant la llarga sèrie de ponts que travessen el Tàmesi. En passar per la City, els darrers raigs del sol dauraven la creu que corona St Paul’s. Quan assolírem la Torre, ja s’havia post el sol.

—Allò és la drassana d’en Jacobson —anuncià en Holmes, assenyalant una munió de pals i ormeig a la banda del Surrey—. Navegarem lentament amunt i avall a redós d’aquesta fila de barcasses. —Es tragué unes ulleres de nit de la butxaca i contemplà la riba una bona estona—. Veig el meu sentinella al seu lloc, però ni rastre del mocador.

—Potser fóra millor que avancéssim una mica riu avall i els esperéssim allí —proposà en Jones, frisós.

Ja tots estàvem impacients aleshores, inclús els policies i els fogoners, que tenien una idea molt vaga del que havia de passar.

—No tenim dret a donar res per descomptat —replicà en Holmes—. Deu a un que aniran riu avall, però no ens en podem refiar. Des d’aquí podem veure l’accés a la drassana, i ells amb treballs ens poden veure. Serà una nit molt clara. Hem de romandre on estem. Mireu com pul·lula la gent més enllà, a la llum de les faroles.

—Surten de treballar a la drassana.

—Brivalls grollers, però suposo que tots tenen alguna guspira immortal oculta. No ho diríeu pas, tot esguardant-los. No hi ha una probabilitat a priori. Quin enigma tan estrany que és l’home!

—Algú el defineix com una ànima amagada dins d’un animal —vaig comentar.

—En Winwood Reade sap tractar aquest tema —digué en Holmes—. Afirma que, mentre que l’home individual és un trencaclosques insoluble, en companyia esdevé una certitud matemàtica. Mai no podreu, per exemple, preveure el que farà un home, però determinareu amb precisió com es comportarà un terme mitjà. Els individus varien, però els percentatges romanen constants. Ho signa l’estadístic. Em sembla veure un mocador. Possiblement sigui un bellugueig llunyà.

—Sí, és el vostre xicot! —vaig cridar—. El veig clarament.

—I vet ací l’Aurora! —exclamà en Holmes—. Corre com un posseït! A tota màquina, enginyer! Seguiu aquella llanxa de la llum groga. Diantre, mai no em podré perdonar que se’ns escapin!

La llanxa havia sortit inapercebudament per l’accés a la drassana i havia passat entre dues o tres embarcacions petites, de manera que havia incrementat la velocitat abans que la veiéssim. Ara navegava riu avall, molt a prop de la riba, amb gran celeritat. En Jones la mirava seriosament, brandant el cap.

—És molt ràpida —observà—. Dubto que la puguem agafar.

—L’hem d’agafar! —cridà en Holmes amb les dents premudes—. Cremeu-ho tot, fogoners! A tota màquina! Si cremem la barca sencera els podrem agafar!

Els anàvem justament al darrere. Els forns rugien, i el potent motor xiulava i xerricava, com un gran cor de metall. La proa, esmolada i costeruda, tallava les somes aigües del riu i originava onades a dreta i esquerra. Amb cada vibració del motor, la barca botava i s’estremia com un ésser viu. Una gran llanterna groga a proa projectava un raig de llum llarg i tremolós davant nostre. Just enfront, una taca negra sobre l’aigua mostrava on era l’Aurora, i el solc d’escuma que deixava donava una idea de la velocitat a què anava. Avançàrem gavarres, vapors, vaixells mercants… esquivant-ne un rere l’altre. De la fosca sorgien algunes veus, però l’Aurora continuava la seva cursa, i nosaltres persistíem en la nostra persecució.

—Tireu-hi més llenya! Més llenya! —cridava en Holmes, adreçant-se a la sala de màquines, la ferotge resplendor del foc de la qual es reflectia sobre el seu semblant frisós i aquilí—. Produïu tot el vapor que pugueu.

—Crec que estem escurçant la distància —observà en Jones, amb els ulls clavats en l’Aurora.

—N’estic segur, d’això —vaig fer—. Els tindrem d’aquí a pocs minuts.

En aquell moment, però, el fat ens fou advers, i un remolcador amb tres gavarres a remolc es ficà entre ells i nosaltres. Tan sols un sobtat gir del timó evità la col·lisió, i quan aconseguírem d’eludir-lo i recuperàrem la nostra ruta, l’Aurora ja havia guanyat uns bons dos-cents metres. Tanmateix, era encara visible, i el tenebrós i incert crepuscle s’estava convertint en una nit clara i estrellada. Les nostres calderes treballaven a ple rendiment, i el fràgil buc vibrava i cruixia amb la ferotge energia que ens impulsava endavant. Havíem travessat el Pool, havíem superat els molls de West Índia, vàrem recórrer Deptford Reach i continuàrem recte després de contornejar la Isle of Dogs. L’ombrívola taca del davant es concretava ara nítidament en la delicada Aurora. En Jones l’enfocà amb el reflector, així que vàrem poder distingir-hi fàcilment algunes figures a coberta. A popa hi havia un home amb un objecte negre entre els genolls, sobre el qual s’inclinava. Al seu costat es veia una massa fosca, que semblava un gos de Terranova. El noi estava al timó, mentre que la lluentor rogenca del forn em permetia de veure el vell Smith, nu de cintura en amunt, tirant carbó amb la pala com un esperitat. En un principi deurien tenir algun dubte sobre si realment els encalçàvem, però ara, com sigui que seguíem cada un dels seus girs i revolts, ja ho donaven per cert. A l’alçada de Greenwich, ens trobàvem a unes tres-centes passes darrere d’ells. A Blackwall, no podien ser més de dues-centes cinquanta. Jo havia caçat molt en països molt diversos durant la meva atzarosa carrera, però mai l’esport no m’havia proporcionat una excitació tan salvatge com aquella folla cacera humana Tàmesi avall. Progressivament, anàvem caient damunt d’ells, metre a metre. Enmig del silenci de la nit podíem sentir el panteix i els cruixits de la seva maquinària. L’home de la popa continuava ajupit sobre la coberta, i movia els braços com si estigués ocupat, mentre que de tant en tant aixecava la vista per tal de mesurar la distància que ens separava. Ens hi acostàvem cada vegada més. En Jones els cridà que s’aturessin. Ja no teníem més desavantatge que la longitud de quatre barques, i les dues llanxes navegaven a una velocitat frenètica. Érem a un rabeig del riu, amb Barking Level a un costat, i les malenconioses Plumstead Marshes a l’altre. Després del nostre crit, l’home de la popa saltà des de la coberta i ens amenaçà amb els punys tancats, maleint-nos alhora amb una veu forta i deteriorada. Era un home robust i ben proporcionat, i mentre mantenia l’equilibri amb les cames eixarrancades vaig poder veure que, de la cintura en avall, al costat dret només tenia una cama de fusta. Tot seguit dels seus crits estridents i irritats, hi hagué un moviment al paquet que descansava sobre coberta, del qual aparegué un homenet negre —l’home més petit que mai he vist— amb un cap gros i deforme i una pelussera de cabells embullats i escabellats. En Holmes ja s’havia tret el revòlver, i jo vaig fer el mateix en veure aquella criatura salvatge i deformada. Anava vestit amb una mena de llençol fosc que només li deixava la cara al descobert. Aquella cara, però, era suficient per a torbar el son de qualsevol home. No he vist mai uns trets tan pregonament marcats per la bestialitat i la crueltat. Els seus ulls petits resplendien amb una llum llòbrega, i els seus llavis gruixuts apareixien contorçats per les dents, en un somriure amb fúria semi-animal.

—Dispareu si alça la mà —digué en Holmes, tranquil·lament.

Ja ens trobàvem a la longitud d’una barca de distància i gairebé a l’abast de les nostres preses. Encara els recordo tal com estaven: el blanc, amb les cames separades, cridant malediccions, i el demoníac nan amb el seu rostre repugnant i les seves dents fortes i grogues carrisquejant a la llum de la nostra llanterna.

Fou bo de tenir-ne una visió tan clara, d’ell. Mentre el contemplàvem, es tragué de sota el vestit un tros de fusta curt i rodó, com un regle d’escolar, i se’l posà sobre els llavis. Les nostres pistoles dispararen alhora. Ell giravoltà amb els braços estesos, i, amb una mena de tos convulsa, caigué al riu sobre el costat. Vaig copsar un fulgor dels seus ulls malignes i amenaçadors entre l’escuma blanca de l’aigua. En aquell mateix moment, l’home de la cama de fusta es precipità sobre el timó i el girà al màxim per tal d’orientar la barca cap al banc del sud, mentre que nosaltres passàvem fregant la seva popa a escassos centímetres. Viràrem darrere seu instantàniament, però la llanxa ja gairebé havia assolit el banc. Era un lloc feréstec i desolat, on la lluna resplendia sobre una àmplia extensió d’aiguamolls, amb basses d’aigua estancada i llits de vegetació decadent. La llanxa aterrà amb un cop sord al banc d’arena, amb la proa a l’aire i la popa a nivell de l’aigua. El fugitiu saltà, però la seva cama postissa s’enfonsà immediatament al sòl amarat. Lluità i es contorçà en va: no era possible donar un pas endavant ni enrere. Cridà rabiosament d’impotència i descarregà guitzes al fang amb l’altre peu, però els seus moviments només servien per a enfonsar encara més la seva cama de fusta en la llotosa superfície. Quan situàrem la nostra llanxa al costat, estava tan encallat que només resultà possible de treure’l tot tirant d’una corda lligada sobre les seves espatlles, hissant-lo com un peix diabòlic sobre el costat de la nostra barca. Els dos Smith, pare i fill, restaven sorrudament a la seva llanxa, però acudiren submisament quan els ho demanàrem. Vàrem halar l’Aurora i la vàrem amarrar a popa. Una sòlida arca de ferro d’artesania índia descansava sobre coberta. No hi havia dubte que es tractava de la mateixa que havia contingut l’ominós tresor dels Sholto. No hi havia clau, però pesava força, així que la traslladàrem acuradament a la nostra petita cabina. Mentre enfilàvem lentament riu amunt, enfocàrem el reflector en totes direccions, però ni rastre de l’illenc. En algun indret, al fosc llim del fons del Tàmesi, reposen els ossos d’aquell estrany visitant del nostre país.

—Mireu! —exclamà en Holmes, assenyalant l’escotilla de fusta—. Amb prou feines hem usat les pistoles a temps. —Allí, just darrere d’on ens havíem trobat, hi havia fermament clavat un dels dards assassins que tan bé coneixíem. Devia haver passat entre nosaltres en el moment en què disparàrem. En Holmes somrigué i encongí les espatlles despreocupadament, per bé que he de confessar que jo em vaig marejar de pensar en l’horrible mort que tan a prop de nosaltres havia passat aquella nit.





11. El gran tresor d’Agra


El nostre captiu seia a la cabina davant el cofre de ferro per guanyar el qual tant havia fet i esperat. Era un individu bronzejat pel sol, amb una mirada agressiva i una xarxa de línies i arrugues sobre el seu rostre de color de caoba, la qual cosa evidenciava una vida dura a l’aire lliure. Tenia una singular prominència al barbat mentó que el qualificava com un home no pas fàcil d’ésser dissuadit del seu propòsit. La seva edat deuria voltar la cinquantena, ja que els seus cabells negres i arrissats es barrejaven amb cabells grisos. El seu rostre, en repòs, no era pas desagradable, si bé les celles espesses i el mentó agressiu el dotaven, com vaig observar posteriorment, d’una expressió terrible quan era atacat per la ira. Ara seia amb les mans emmanillades sobre la falda i el cap enfonsat sobre el pit, mentre fitava amb uns ulls brillants i penetrants la caixa que havia estat el mòbil de les seves malifetes. Em semblava que existia més pena que no pas ira, en la seva rígida i casta captinença. En una ocasió em mirà amb una guspira d’alguna classe d’humor als seus ulls.

—Bé, Jonathan Small —va dir en Holmes, encenent un cigar—, lamento que això hagi acabat així.

—Jo també, senyor —respongué ell, amb franquesa—. Crec que no se’m pot fer responsable del crim. Us juro per la Bíblia que mai no he alçat la meva mà contra Mr. Sholto. Fou aquest petit canalla de l’infern, en Tonga, qui li disparà un dels seus maleïts dards. Jo no hi vaig prendre part, senyor. Em va afligir tant com si s’hagués tractat d’un parent meu. Vaig pegar el petit dimoni amb l’extrem de la corda per això, però ja estava fet, i jo no podia pas arreglar-ho.

—Agafeu un cigar —li oferí en Holmes—, i feu un traguet del meu termos, perquè esteu molt mullat. Com esperàveu que un home tan petit i feble com aquest individu negre dominés Mr. Sholto mentre vós pujàveu per la corda?

—Veig que en sabeu tant com si haguéssiu estat allí, senyor. La veritat és que jo m’esperava trobar la cambra buida. Coneixia els costums de la casa força bé, i aquella era l’hora en què normalment Mr. Sholto baixava a sopar. No us ocultaré pas res. La millor defensa que em puc permetre és la pura veritat. Si s’hagués tractat del vell major, no hi ha dubte que ja m’haurien penjat. No m’hauria pensat a acoltellar-lo més que a fumar-me aquest cigar. Però és trist que hagi d’ésser empresonat per aquest jove Sholto, amb el qual ni tan sols no hi havia discutit.

—Estareu a càrrec de Mr. Athelney Jones, de Scotland Yard. Ell us portarà a les meves cambres, i jo us demanaré un relat veritable de l’afer. Haureu de confessar-ho tot, ja que estic segur que us serà de gran utilitat. Crec que puc demostrar que el verí actuà tan ràpidament, que l’home era mort fins i tot abans que vós haguéssiu arribat a l’estança.

—Ho era, senyor. Mai no havia tingut un ensurt tal en la meva vida que quan el vaig veure somrient amb el cap recolzat sobre l’espatlla així que em vaig enfilar a la finestra. De veritat que m’afectà molt, senyor. Hauria matat en Tonga per això si no hagués sortit a corre-cuita. Així fou com es deixà el garrot i alguns dels seus dards, tal com ell em digué, la qual cosa sospito que us ha ajudat a seguir-nos la pista. Ara bé, com us ho heu fet per persistir-hi, ja no puc explicar-m’ho. No sento rancor envers vós per això. Però no deixa de ser curiós —afegí, amb un lleu somriure— que jo, que tenia bons motius per a reclamar mig milió, m’hagi passat la primera meitat de la meva vida construint una escullera a les Andaman, i és probable que em passi l’altra meitat cavant recs a Dartmoor. Fou un mal dia per a mi aquell en què vaig posar els meus ulls sobre el mercader Achmet i vaig entrar en coneixement del tresor d’Agra, que mai no ha proporcionat més que malediccions al seu posseïdor. A ell li aportà la mort; al major Sholto, por i culpabilitat; a mi, l’esclavitud per tota la vida.

En aquell moment, el rostre i les espatlles de l’Athelney Jones ingressaren a la petita cabina.

—Bonica festa familiar! —exclamà—. Crec que prendré un glop del vostre termos, Holmes. Bé, em sembla que podem felicitar-nos mútuament. Llàstima que no hàgim enxampat l’altre viu, però no hem pogut pas triar. Us dic, Holmes, que he de confessar que heu estat providencial. Era l’únic que podíem fer per tal d’atrapar la seva llanxa.

—Tot va bé si acaba bé —sentencià en Holmes—. El que jo no sabia era que l’Aurora fos un vaixell tan ràpid.

—En Smith diu que és una de les llanxes més ràpides del riu, i que si hagués tingut un altre home que l’ajudés amb els motors, mai no l’hauríem enxampada. Jura que no sabia res del cas de Norwood.

—I és cert! —cridà el nostre presoner—. Ni una paraula! Vaig triar la seva llanxa perquè en vaig sentir dir que quasi volava. No li vàrem dir res, però li pagàrem bé, i li hauríem donat una bella recompensa si haguéssim agafat el nostre vaixell, l’Esmeralda, a Gravesend, amb destinació al Brasil.

—Bé, si no ha fet res dolent, ja mirarem que no li passi res dolent. Si bé som ràpids en capturar els nostres homes, no ho som tant a condemnar-los. —Resultava divertit de constatar com el conseqüent Jones ja estava començant a atribuir-se el mèrit de la captura. Pel discret somriure que vaig copsar al rostre d’en Sherlock Holmes, em vaig adonar que aquests mots no se li havien pas escapat.

—Ara anirem a Vauxhall Bridge —continuà dient en Jones— i vós, doctor Watson, hi desembarcareu amb el tresor. No cal que us digui que pesa sobre mi una gran responsabilitat en actuar així. És molt irregular, però, és clar, un acord és un acord. Tanmateix, tinc el deure d’enviar un inspector amb vós, per tal com transportareu un carregament tan valuós. Agafareu un cotxe, veritat?

—Sí, agafaré un cotxe.

—És una llàstima que no hi hagi clau, per tal de procedir a un inventari. Haureu de forçar-lo. On és la clau, amic meu?

—Al fons del riu —respongué en Small, secament.

—Hum! No cal que us proporcioni un maldecap innecessari. Ja heu treballat prou. Tanmateix, doctor, no crec necessari d’aconsellar-vos que aneu amb compte. Torneu el cofre a les vostres cambres de Baker Street. Ens reunirem amb vós allí, de camí cap a comissaria.

Em deixaren a Vauxhall amb la pesada arca de ferro i un inspector brusc i genial per company. Un quart d’hora de cotxe ens portà a casa de Mrs. Cecil Forrester. La criada semblava sorpresa per una visita tan intempestiva. Mrs. Cecil Forrester havia sortit aquell vespre, segons ens explicà, i probablement no tornaria fins molt tard. Miss Morstan, en canvi, era al saló; cap allà vaig fer, amb el cofre a les mans, deixant l’atent inspector al cotxe.

Era asseguda al costat de la finestra oberta, vestida amb una sort de teixit blanc diàfan, amb un lleuger toc escarlata al coll i la cintura. La feble llum d’una làmpada ombrejada queia sobre ella mentre es reclinava a la cadira de vímet, jugant amb el seu rostre dolç i solemne i tenyint amb un espurneig somort i metàl·lic les riques espirals dels seus luxuriosos cabells. Sobre el costat de la cadira penjaven un braç i una mà blancs, i el seu posat i aspecte denotaven una atractiva malenconia. En sentir les meves passes s’aixecà d’un salt, i un brillant enrojolament de sorpresa i plaer acolorí les seves pàl·lides galtes.

—He sentit arribar un cotxe —va dir—. He pensat que Mrs. Forrester havia tornat molt d’hora, però mai no hauria ni somiat que fóssiu vós. Quines noves m’heu portat?

—He portat quelcom millor que no pas noves —vaig fer, deixant l’arca damunt la taula i enraonant jovialment i alegre, tot i que el meu cor pesava a dintre meu—. Us he portat una cosa que val per totes les noves del món. Us he portat una fortuna.

Mirà el cofre de ferro i preguntà amb una certa fredor:

—És això el tresor, doncs?

—Sí, aquest és el gran tresor d’Agra. La meitat és vostra i l’altra meitat és d’en Thaddeus Sholto. Tindreu dues-centes mil lliures cada un. Penseu-hi! Una renda anual de deu mil lliures! Hi haurà poques dames més riques, a Anglaterra. No és gloriós?

Crec que vaig exagerar un pèl el meu goig i que ella detectà un cert buit en les meves felicitacions, ja que vaig veure com les seves celles s’alçaven una mica i em mirava curiosament.

—Si el recupero —va dir—, us ho deuré a vós.

—No, no —vaig objectar—, no a mi, sinó al meu amic Sherlock Holmes. Ni amb tota la voluntat del món, no hauria pogut pas seguir una pista que fins i tot ha posat en qüestió el seu geni analític. Tant és així, que vàrem estar a punt de perdre-la a l’últim moment.

—Us prego que seieu i m’ho expliqueu tot, Dr. Watson —digué.

Li vaig narrar breument el que havia succeït d’ençà que l’havia vista per darrer cop. El nou mètode d’investigació d’en Holmes, el descobriment de l’Aurora, l’aparició de l’Athelney Jones, la nostra expedició del vespre i la salvatge cacera pel Tàmesi. Ella escoltava amb els llavis partits i ulls brillants el meu relat de les nostres aventures. Quan vaig parlar del dard que tan a prop havia passat de nosaltres, es va tornar tan pàl·lida que vaig témer que pogués desmaiar-se.

—No és res —féu, mentre jo m’apressava a servir-li una mica d’aigua—. Ja torno a estar bé. M’ha suposat un shock de saber que havia exposat els meus amics a un perill tan terrible.

—Ja s’ha acabat —vaig replicar—. No ha passat res. No us explicaré més detalls desagradables. Parlem de quelcom més positiu. Tenim el tresor. Què pot ser més positiu que això? M’han autoritzat a portar-vos-el, creient que interessaria que fóssiu la primera en veure’l.

—Serà del màxim interès per a mi —digué, sense cap indici d’ànsia a la seva veu. Sens dubte, havia pensat que no seria pas correcte per part seva de restar indiferent a un premi que havia costat molt de guanyar.

—Quina arca més bonica! —exclamà, inclinant-se damunt d’ella—. És d’artesania índia, suposo…

—Sí. És orfebreria de Benares.

—I com pesa! —féu, provant d’aixecar-la—. Només l’arca sola ja deu tenir un cert valor. On és la clau?

—En Small la va tirar al Tàmesi —vaig contestar—. Hauré d’utilitzar la burxa de Mrs. Forrester.

Al davant hi havia un mànec gruixut i extens, forjat amb la imatge d’un Buda sedent. A sota d’aquest, vaig introduir l’extrem de la burxa i la vaig manipular a manera d’alçaprem. El mànec es trencà amb un soroll sec. Amb dits tremolosos, vaig tirar la tapadora enrere. Tots dos ens quedàrem mirant amb estupefacció. El cofre estava buit!

No era pas estrany que fos pesant. El forjat de ferro tenia gairebé dos centímetres de gruix. Era massís, ben treballat, i sòlid, com un cofre construït per a guardar coses de molt valor, però no contenia cap bocí ni engruna de joia o metall. Estava completament i absoluta buit.

—El tresor ha desaparegut —observà Miss Morstan, amb calma.

Quan em vaig adonar del que significaven aquestes paraules, la meva ànima semblà alliberar-se d’una gran ombra. No vaig saber com m’havia enfonsat aquest tresor d’Agra fins ara, que finalment havia volat. Resultava, sens dubte, egoista, deslleial, incorrecte, però jo no era conscient de res més que la barrera d’or que ens separava havia caigut.

—Gràcies a Déu! —vaig exclamar amb tot el meu cor.

Ella em mirà amb un somriure prompte i interrogatiu.

—Per què dieu això? —em preguntà.

—Perquè novament ets al meu abast —vaig fer, agafant la seva mà. Ella no la retirà—. Perquè t’estimo, Mary, tant com un home mai no ha estimat cap dona. Perquè aquest tresor, aquestes riqueses, tancaven els meus llavis. Ara que han desaparegut, ja et puc dir que t’estimo. És per això que he dit «Gràcies a Déu».

—Aleshores també jo dic «Gràcies a Déu» —murmurà, mentre jo l’acostava cap a mi.

Si algú havia perdut un tresor, jo sabia que aquella nit n’havia guanyat un.





12. L’estranya història d’en Jonathan Small


L’inspector del cotxe era un home molt pacient, perquè va passar força temps abans de reunir-me amb ell. El rostre se li enfosquí quan li vaig mostrar el cofre buit.

—Se’ns escapa la recompensa! —exclamà amb pessimisme—. On no hi ha calés no hi ha paga. Aquesta nit de treball ens hauria proporcionat, al Sam Brown i a mi, un bitllet de deu lliures cada un si el tresor hagués estat aquí.

—Mr. Thaddeus Sholto és un home ric —vaig anunciar—. Ja s’ocuparà que sigueu recompensats, hi hagi tresor o no.

Tanmateix, l’inspector bellugà el cap, desanimat.

—És una mala feina —digué—, i això és el que pensarà Mr. Athelney Jones.

La seva predicció resultà correcta, ja que el detectiu es tornà blanc quan, una vegada a Baker Street, li vaig ensenyar l’arca buida. Ell, en Holmes i el detingut acabaven tot just d’arribar, puix que havien canviat de plans i havien passat per una comissaria, pel camí. El meu company estava escarxofat a la seva cadira de braços amb l’habitual expressió d’apatia, mentre que en Small seia flegmàticament davant seu amb la cama de fusta recolzada sobre la sana. Quan vaig exhibir l’arca buida, es reclinà a la cadira i esclafí a riure.

—Això és obra vostra, Small —digué l’Athelney Jones, irritat.

—Sí, l’he deixat allí on no pugueu assolir-lo —cridà en Small, exultant—. És el meu tresor, i si no puc posseir el botí ja pararé compte que ningú més no el tingui. Us diré que cap més home no té dret a posseir-lo, llevat de tres homes que són al penal de les Andaman i jo. Ara sé que no podré fer-ne ús, i ells tampoc. He actuat tant pensant en ells com en mi mateix. Sempre hem tingut el signe dels quatre amb nosaltres. Bé, sé que ells haurien fet el mateix que jo i haurien llençat el tresor al Tàmesi abans que deixar-lo als parents d’en Sholto o en Morstan. No va ser per fer-los rics que vàrem anar a Achmet. Trobareu el tresor on és la clau i on és el petit Tonga. Quan vaig veure que la vostra llanxa ens atraparia, vaig amagar el botí a un lloc segur. Aquesta vegada no teniu pas cap rupia a guanyar.

—Ens esteu decebent, Small —anuncià l’Athelney Jones, severament—. Si desitjàveu llençar el tresor al Tàmesi, hauria estat més fàcil per a vós de fer-ho amb caixa i tot.

—Fàcil per a mi de llençar-lo, i fàcil per a vós de recuperar-lo —replicà el presoner amb una mirada astuta i de reüll—. L’home que és prou llest per a caçar-me és prou llest per a recollir una caixa de ferro del fons d’un riu. Ara que el tresor està escampat en uns vuit quilòmetres, ja serà una tasca més difícil. Fou el cor el que em dictà d’obrar així. Estava mig foll quan ens veníeu al darrere. Tanmateix, no és bo d’afligir-se per això. He tingut alts i baixos durant la meva vida, però he après a no plorar per la llet vessada.

—Això és un afer molt seriós, Small —digué el detectiu—. Si ajudàveu a la justícia, en comptes de destorbar-la, tindríeu millors perspectives per al vostre judici.

—Justícia! —rondinà l’ex-condemnat—. Bonica justícia! De qui és aquest botí, sinó nostre? Quina justícia és aquesta, que em fa donar-lo a aquells que no se l’han pas guanyat? Mireu com me l’he guanyat, jo! Vint llargs anys en aquell aiguamoll febril, treballant tot el dia sota els mangles, tota la nit encadenat dins les immundes barraques dels condemnats, menjat pels mosquits, intimidat per tots els maleïts policies de cara negra que els agradava de turmentar els blancs. Així és com em vaig guanyar el tresor d’Agra, i em parleu de justícia perquè no puc suportar la idea d’haver pagat aquest preu per tal que un altre en gaudeixi! Prefereixo comptar el temps amb osques, o tenir un dels dards d’en Tonga clavat a la pell, que no pas viure a una cel·la de condemnats sabent que un altre es troba a un palau fruint dels meus diners.

En Small havia deixat caure la seva màscara d’estoïcisme i havia esclatat en un salvatge vertigen de paraules, mentre que els ulls li lluïen i les manilles xerricaven entre elles per l’exaltat moviment de les seves mans. En veure la fúria i l’apassionament d’aquest home, vaig comprendre que el terror que s’apoderà del major Sholto en saber que el condemnat ferit li seguia el rastre no era pas mancat de motius.

—Oblideu que no sabem res de tot això —advertí en Holmes tranquil·lament—. No hem sentit la vostra història, i no podem determinar fins a quin punt la justícia ha estat del vostre costat originalment.

—Bé, senyor, vós heu estat força considerat amb mi, si bé crec que és a vós a qui he d’agrair que m’hagin posat aquests braçalets entorn dels punys. Tot i això, no us tinc ressentiment. Tot és correcte i està en regla. Si voleu escoltar la meva història, no tinc pas intenció de guardar-me-la. El que us diré és la pura veritat, mot per mot. Us prego que deixeu el vas al meu costat, i així hi refrescaré els llavis quan em quedi sec.

»Sóc de Worcestershire, nat a prop de Pershore. Crec que hi trobaríeu una pila de Smalls vivint allí, ara, si hi anàveu. Sovint he pensat d’arribar-m’hi, però la veritat és que no he tingut mai gaire crèdit a la família, i dubto que s’alegressin de veure’m. Eren tots gent ferma i creient, petits grangers coneguts i respectats a la comarca, mentre que jo sempre he estat una mica rodamón. Finalment, però, als divuit anys, ja no els vaig causar més problemes perquè em vaig embolicar amb una noia, i l’única manera de sortir-ne consistia a entrar al servei de la reina i allistar-me al 3er regiment dels Buffs, que estava a punt de fer cap a l’Índia.

»No estava pas destinat a fer gaire instrucció. Tot just acabava d’aprendre el pas de l’oca i començava a fer servir el mosquet, quan vaig enfollir prou per anar a nedar al Ganges. Sortosament per a mi, el sergent de la meva companyia, en John Holder, es trobava a l’aigua al mateix temps que jo i era un dels millors nedadors de l’exèrcit. Un cocodril m’atacà, quan em trobava a mig camí de la travessia, i m’amputà la cama dreta tan bé com ho hauria fet un cirurgià, per sobre del genoll. Em vaig desmaiar víctima del shock i de la pèrdua de sang, i m’hauria ofegat si en Holder no m’hagués recollit per portar-me fins a la riba. Em vaig passar cinc mesos a l’hospital, i quan finalment vaig poder sortir amb aquest tros de fusta afegit al meu monyó, em vaig veure inhabilitat per a l’exèrcit i per a qualsevol ocupació activa.

»Com us podeu imaginar, em vaig sentir molt abatut, ja que no era més que un esguerrat inútil als meus vint anys encara no. Tanmateix, el meu infortuni aviat esdevingué una benedicció com a disfressa. Un home anomenat Abel White, que havia arribat en qualitat de plantador d’anyils, volia un capatàs que vigilés els seus culis i s’ocupés d’ells durant llur treball. Es tractava d’un amic del nostre coronel, que s’havia interessat per mi d’ençà del meu accident. Per tal de resumir una llarga història, el coronel em recomanà ferventment per a la plaça, i, com sigui que la feina consistia bàsicament a muntar a cavall, la meva cama no era un gran obstacle, perquè tenia prou genoll esquerre com per assegurar-me l’equilibri damunt l’enselladura. El que havia de fer era passejar-me, fer un cop d’ull als homes mentre treballaven i informar dels ganduls. El sou era just, tenia unes cambres còmodes i de fet em conformava amb invertir la resta de la meva vida a les plantacions d’anyils. Mr. Abel White era un home atent, que sovint venia a la meva barraca a fumar amb mi, ja que allí la gent blanca obren llurs cors als demés com mai no fan aquí.

»Bé, la sort no s’ha posat mai al meu costat gaire temps. De sobte, sense cap nota d’advertència, esclatà el gran motí. Durant un mes l’Índia restà tan tranquil·la i pacífica, aparentment, com Surrey o Kent; després, foren deixats anar dos-cents mil dimonis negres, i el país fou un veritable infern. Per suposat que vós ho sabeu tot sobre això, cavallers… força més que jo, probablement, perquè la lectura no ha estat mai la meva passió. Només sé el que vaig veure amb els meus ulls mateix. La nostra plantació era a un lloc anomenat Muttra, a prop del límit de les províncies del nord-oest. Nit rere nit el cel estava il·luminat pels campaments en flames, i dia rere dia passaven companyies d’europeus per la nostra propietat amb esposes i nens, de camí cap a Agra, on s’instal·laven les tropes més pròximes. Mr. Abel White era un home obstinat. Pensava que l’afer s’havia exagerat, i que s’acabaria tan de pressa com havia irromput. Restava assegut a la terrassa, prenent rajolins de whisky i fumant cigars, mentre el país cremava al seu voltant. Naturalment, nosaltres érem amb ell, jo i en Dawson, el qual, amb la seva dona, acostumava de portar la comptabilitat i la direcció. Bé, un bon dia s’esdevingué el daltabaix. Jo havia anat a una plantació distant, i tornava lentament a casa, al vespre, quan els meus ulls toparen amb un grup concentrat al peu d’una costeruda nullah. Vaig anar a veure què era, i se’m glaçà el cor de trobar la dona d’en Dawson amb els vestits estripats i mig menjada pels xacals i els gossos natius. Una mica més lluny, camí enllà, en Dawson mateix jeia de boca-terrosa, mort, amb un revòlver a la mà, i quatre sipais amuntegats davant seu. Vaig estirar la brida del meu cavall, preguntant-me quina direcció prendre, però en aquell moment vaig veure un fum espès procedent de la mansió de l’Abel White, mentre que les flames començaven a sortit de la teulada. Aleshores vaig saber que no podia fer res pel meu patró, sinó que perdria la meva vida si m’entremetia en l’afer. De la meva posició estant podia veure centenars de dimonis negres, amb llurs abrics rojos a l’esquena, ballant i xisclant entorn de la casa en flames. Alguns d’ells m’assenyalaren, i un parell de bales passaren xiulant sobre el meu cap. Així que em vaig afanyar a abandonar els arrossars, i aquella nit, cap al tard, em vaig trobar a segur dins les muralles d’Agra.

»Tal com es demostrà, però, tampoc allí no hi havia massa seguretat. El país sencer era un eixam d’abelles. Allà on els anglesos podien congregar-se en petites bandes, dominaven tan sols el territori que cobrien els seus rifles. A qualsevol altre indret, eren fugitius sense esperança. Era una lluita dels milions contra els centenars. I el més cruel de tot consistia que els homes contra els quals lluitàvem a peu, a cavall i amb l’artilleria, eren les nostres pròpies tropes seleccionades, que havíem educat i entrenat, proveïts de les nostres pròpies armes i fent els nostres tocs de corneta. A Agra hi havia el 3er regiment dels Fusellers de Bengala, alguns sikhs, dues tropes a cavall i una bateria d’artilleria. S’havia format un cos de voluntaris amb oficinistes i mercaders, i m’hi vaig allistar amb la cama ferida i tot. A primers de juliol vàrem sortir a enfrontar-nos amb els rebels a Shahgunge. Els rebutjàrem durant una estona, però se’ns acabà la pólvora, així que haguérem de retirar-nos a la ciutat.

»De tots els costats ens arribaven males notícies… la qual cosa no és pas d’estranyar, ja que si consulteu un mapa veureu que érem al cor del conflicte. Lucknow és a més de mil sis-cents quilòmetres a l’est, i Cawnpore aproximadament la mateixa distància cap al sud. A cada punt de la brúixola no hi havia sinó tortures, assassinats i ultratges.

»La ciutat d’Agra és gran, farcida de fanàtics i ferotges devots demoníacs de tota mena. El nostre grapat d’homes era perdut entre els estrets i tortuosos carrers. El nostre líder, per tant, es desplaçà al llarg del riu i prengué posició a l’antic fort d’Agra. No sé si algú de vós, cavallers, heu llegit o sentit alguna cosa d’aquest vell fort. És un lloc molt estrany… el més estrany en el qual he estat mai, i això que m’he trobat en racons ben insòlits. En primer lloc, és enorme. Jo diria que té acres i acres de superfície. Hi ha una part moderna, amb espai suficient per a acollir tota la nostra guarnició, dones, nens, provisions i demés. Però la grandària de la part nova no és res comparada amb la del barri antic, on ningú no s’aventura i és el domini d’escorpins i els centpeus. És ple de grans i desertes sales, carrerons sinuosos i llargs passadissos que es retorcen aquí i allà, de manera que és fàcil que la gent s’hi perdi. Per aquesta raó, era rar que algú s’hi fiqués, encara que de tant en tant una expedició amb torxes hi anava a explorar.

»El riu banya la façana del fort vell i això el protegeix, però als costats i al darrere hi ha moltes portes que cal vigilar, tant al barri antic com al que de fet ocupaven les nostres tropes. Anàvem curts de personal, i amb prou feines si hi havia homes suficients per a cobrir els angles de l’edifici i per a servir els canons. Ens era impossible, doncs, establir una guàrdia forta a cada una de les nombroses portes. Allò que vàrem fer fou organitzar un quarter central al bell mig del fort i deixar cada porta a càrrec d’un home blanc i dos o tres nadius. Jo vaig ser seleccionat per tenir cura, durant algunes hores de la nit, d’una petita porta aïllada a l’ala sud-oest de l’edifici. Tenia dos sikhs al meu comandament, i tenia ordre, si hi havia problemes, de disparar el meu mosquetó per tal de demanar ajut del quarter central. Tanmateix, com sigui que el quarter es trobava a dues-centes passes llargues i l’espai intermedi estava tallat per un laberint de carrerons i passadissos, jo tenia els meus dubtes de si l’ajut arribaria a temps en cas d’un atac real.

»Bé, jo estava força orgullós d’haver rebut aquest petit encàrrec, ja que era un soldat ras, i amb una cama de joguina. Durant dues nits vaig acomplir la meva guàrdia amb els dos homes del Punjab. Eren alts i d’aspecte ferotge, Mahomet Singh i Abdullah Khan de nom, ambdós lluitadors veterans que havien servit contra nosaltres a Chilian Wallah. Parlaven bé l’anglès, però jo poca cosa podia entendre del seu idioma. Preferien de restar junts i xerrar tota la nit en la seva estranya llengua sikh. Per la meva banda, acostumava de romandre a l’exterior de la porta contemplant l’ampli i sinuós riu i els espurnejants llums de la gran ciutat. El repic dels timbals i dels tam-tams, així com els udols i esgarips dels rebels, embriagats d’opi i bhang, bastaven per a recordar-nos durant tota la nit la perillositat dels nostres veïns de l’altra banda del riu. Cada dues hores, l’oficial nocturn feia una ronda per totes les posicions per tal d’assegurar-se que tot anava bé.

»La tercera nit de guàrdia fou fosca i desagradable, amb una pluja fina però constant. Es feia una tasca monòtona de restar davant la porta hores i hores amb aquell temps. Vaig provar una i altra vegada de fer enraonar els dos sikhs, sense gaire èxit. A les dues de la matinada passaren les rondes i trencaren per un moment el tedi de la nit. Veient que els meus companys no estaven disposats a conversar, vaig treure la meva pipa i vaig deixar el meu mosquetó per tal d’encendre un llumí. Instantàniament els dos sikhs caigueren sobre mi. Un d’ells m’arrabassà l’arma i m’apuntà amb ella al cap, mentre que l’altre em posava un gran ganivet al coll i jurava entre les dents que me l’enfonsaria si gosava de moure’m.

»El meu primer pensament fou que aquells homes estaven aliats amb els rebels i que allò era l’inici d’un assalt. Si la meva porta queia a mans dels sipais, el lloc seria envaït, i les dones i les criatures serien tractades com ho havien estat a Cawnpore. Potser, cavallers, creureu que estic presentant arguments al meu favor, però us dono la meva paraula que, quan vaig pensar això, tot i sentir la punta del ganivet a la meva gola, vaig obrir la boca amb la intenció de fer un crit, si havia d’ésser el darrer, per tal d’alertar la guàrdia principal. L’home que em tenia agafat semblà endevinar les meves intencions, ja que, mentre m’armava de valor, xiuxiuejà: “No feu soroll. El fort està a segur. No hi ha cap maleït rebel, a aquesta banda del riu”. Hi havia un deix de veritat en les seves paraules, i vaig pensar que si alçava la veu era home mort. Ho podia llegir en els ulls marrons d’aquell individu. Per tant, vaig esperar en silenci per tal de veure què volien de mi.

»—Escolteu-me, sahib —digué el més alt i ferotge dels dos, el que anomenaven Abdullah Khan. Ara heu d’estar amb nosaltres, o bé callareu per sempre més. L’afer és massa important per a dubtar. O bé jureu sobre la vostra creu dels cristians que estareu amb nosaltres en cos i ànima, o bé aquesta mateixa nit el vostre cos serà llançat al fossat i ens haurem de confiar als nostres germans dins l’exèrcit rebel. No hi ha mitjanies. O vida, o mort. Només podem concedir-vos tres minuts per a decidir-ho, perquè va passant el temps i cal actuar abans de la pròxima ronda.

»—Com voleu que decideixi? —vaig fer—. Encara no m’heu dit què és el que voleu de mi. Però us diré que si és res contra la seguretat del fort, no hi haurà pas tracte, així que ja podeu enfonsar-me el ganivet i avall.

»—No és pas res contra el fort —digué—. Tan sols us demanem que feu que els vostres compatriotes vinguin cap a aquesta terra. Us farem un home ric. Si aquesta nit sou un dels nostres, us jurem sobre la fulla nua del ganivet per tres vegades, un jurament que mai cap sikh no ha gosat pas de trencar, que tindreu la vostra part justa del botí. Una quarta part del tresor serà vostra. No us podem dir res més.

»—Però, què és això del tresor? —vaig preguntar—. Tinc tantes ganes de ser ric com vosaltres, però m’heu d’ensenyar com.

»—Aleshores —va dir—, jureu pels ossos del vostre pare, per l’honor de la vostra mare i per la creu de la vostra fe que no alçareu la vostra mà ni direu ni un mot en contra nostre, ni ara ni després?

»—Ho juro —vaig respondre—, sempre que el fort no corri cap perill.

»—Així doncs, el meu company i jo jurem que rebreu la quarta part del tresor, que serà equitativament dividit entre tots quatre.

»—Però només som tres… —vaig observar.

»—No, En Dost Akbar té dret a la seva part. Us explicarem la història mentre els esperem. Queda’t a la porta, Mahomet Singh, i avisa’ns de la seva arribada. Us explicaré la situació, sahib, perquè sé que un jurament compromet un feringhee i que sou digne de confiança. Si haguéssiu estat un hindú, encara que haguéssiu jurat per tots els déus de llurs falsos temples, la vostra sang hauria caigut sobre el ganivet i el vostre cos, a l’aigua. Però el sikh coneix l’anglès, i l’anglès coneix el sikh. Escolteu, per tant, el que tinc a dir-vos.

»—Hi ha un rajà a les províncies del nord que té moltes riqueses, si bé les seves terres són minses. La major part ho ha heretat del seu pare, però la resta ho ha acumulat ell, perquè és un gasiu i acumula l’or en comptes de gastar-lo. Quan esclatà el conflicte s’alià tant amb el lleó com amb el tigre… amb els sipais i amb l’imperi britànic. Aviat, però, li semblà que havia sonat la darrera hora de l’home blanc, ja que de tot el país rebia noves de les seves baixes i desfetes. Malgrat tot, com era un home prudent, s’ho planificà per tal que, passés el que passés, almenys es pogués quedar amb la meitat del seu tresor. Tot allò que era d’or o argent ho emmagatzemà al soterrani del seu palau, però les pedres més precioses i les perles més fines que tenia les va guardar a un cofre de ferro i el confià a un criat lleial que, disfressat de mercader, l’havia d’amagar al fort d’Agra fins que el país torni a la tranquil·litat. Així, si els rebels guanyen recuperarà els seus diners, però si venç l’imperi salvarà les joies. Una vegada dividit el seu tresor, s’ha lliurat a la causa dels sipais, que s’han fet forts als límits del seu territori. Noteu, sahib, que en obrar així la seva propietat esdevé el feu d’aquells que han estat fidels a llurs ideals.

»—Aquest mercader fals, que viatja sota el nom d’Achmet, es troba ara a Agra i vol obrir-se camí fins al fort. Porta amb ell com a acompanyant el meu germà adoptiu, en Dost Akbar, que sap el seu secret. En Dost Akbar ha promès que aquesta nit el portaria fins a un sector del fort, i ha triat aquest per al seu propòsit. Així que vindrà cap ací i ens trobarà, al Mahomet Singh i a mi esperant-lo. El lloc és solitari, i ningú no advertirà pas la seva arribada. El món deixarà de saber del mercader, l’Achmet, però el gran tresor del rajà serà repartit entre nosaltres. Què us sembla, sahib?

»—A Worcester, la vida d’un home resulta quelcom molt important i sagrat. En canvi, és molt diferent quan tot és sang i foc al teu voltant i t’has acostumat a trobar la mort a cada racó. Si l’Achmet, el mercader, vivia o moria, era per a mi una qüestió tan lleugera com l’aire, però l’afer del tresor conquerí el meu cor i no em vaig saber estar de pensar en el que podria fer al vell continent amb tanta riquesa i en els ulls que posarien els meus en veure tornar aquell dròpol amb les butxaques plenes de peces d’or. Per tant, ja havia pres la meva decisió. L’Abdullah Khan, però, creient que jo dubtava, enfocà el tema més concretament.

»—Considereu, sahib —digué—, que si aquest home cau en mans del comandant, serà penjat o afusellat, i les joies confiscades pel govern, així que ningú no en veurà ni una rupia. Per tant, si som nosaltres els que ens apoderem d’ell, per què no arribar fins al final? Les joies estaran tan bé amb nosaltres com a les arques de l’imperi. N’hi haurà prou per a fer-nos rics i poderosos. Ningú no té per què assabentar-se’n, ja que estem isolats de la resta dels homes. Què podria servir millor els nostres interessos? Digueu novament, sahib, si esteu amb nosaltres o cal que us considerem un enemic.

»—Estic amb vosaltres en cos i ànima, —vaig fer.

»—Això és bo, —replicà, tornant-me l’arma—. Ja veieu que confiem en vós, ja que la vostra paraula, com la nostra, no pot ser violada. Ara, no ens queda sinó esperar el meu germà i el mercader.

»—Llavors, sap el vostre germà el que fareu? —vaig preguntar.

»—El pla és seu. Ell l’ha concebut. Ara, anirem a la porta i compartirem la guàrdia amb en Mahomet Singh.

»La pluja continuava caient amb persistència, ja que era el començament de l’estació humida. Uns núvols marrons i espessos lliscaven pel cel, i es feia difícil de veure quelcom més que una forma de pedra. Davant de la nostra porta s’obria un profund fossat, però en alguns punts l’aigua gairebé s’havia assecat. Se’m feia estrany de romandre allí, amb dos violents nadius del Punjab, esperant l’home que acudia a la seva mort.

»De sobte, vaig veure la somorta resplendor d’una llanterna a l’altra banda del fossat. Es perdé entre uns desnivells del terreny, i reaparegué acostant-se lentament cap a nosaltres.

»—Són ells! —vaig exclamar.

»—Li demanareu el sant i senya, sahib, com sempre, —murmurà l’Abdullah—. No li doneu pas motiu de temor. Feu-nos acompanyar-lo, i ens encarregarem de la resta mentre vós us quedeu de guàrdia. Tingueu la làmpada llesta per a ser destapada, per tal d’assegurar-nos que és l’home.

»La tremolosa llum havia anat apropant-se, deturant-se i avançant, fins que vaig poder veure dues figures fosques a l’altre costat del fossat. Els vaig deixar baixar el costerut declivi, ficar-se en el fang i pujar fins a mig camí de la porta abans de demanar el sant i senya.

»—Qui sou?, —vaig preguntar, amb veu tranquil·la.

»—Amics, —fou la resposta. Vaig destapar la llanterna i vaig enfocar un raig de llum sobre seu. El primer era un enorme sikh, amb una barba negra que li arribava fins a la faixa. Tret dels espectacles, no he vist mai un home tan alt. L’altre era un individu baix i grassonet, amb un gran turbant de color groc i un farcell a la mà, fet amb un xal. Semblava estremir-se de por, ja que tenia les mans crispades i girava el cap a dreta i esquerra amb uns ulls petits i brillants, com el ratolí que s’aventura lluny del seu forat. Vaig experimentar un calfred davant la perspectiva de matar-lo, però vaig pensar en el tresor i el meu cor esdevingué més dur que un roc. En veure la meva cara blanca, deixà anar una petita exclamació de joia, i acudí corrents cap a mi.

»—Protecció, sahib, —pregà—, protecció per a l’infeliç mercader Achmet. He viatjat a través de Rajpootana en busca del recer de la fortalesa d’Agra. M’han robat, m’han pegat i m’han ultratjat perquè he estat amic de l’imperi. Beneïda nit aquesta, que novament estic a segur… Jo i les meves pobres possessions.

»—Què porteu al farcell?, —vaig preguntar.

»—Un cofre de ferro, —respongué—, que conté un parell d’objectes familiars que no tenen cap valor per als demés, però que em sabria greu de perdre. No sóc pas un captaire, i us recompensaré, jove sahib, i també el vostre governador, si em doneu la protecció que us demano.

»Jo no confiava en poder continuar parlant amb aquell home. Com més em mirava la seva cara rodona i espantada, més em costava d’acceptar la idea de matar-lo a sang freda. Valia més deixar-ho córrer.

»—Acompanyeu-lo a la guàrdia principal, —vaig ordenar. Els dos sikhs l’escortaren a ambdós costats, i el gegant els seguí mentre es perdien per la fosca entrada. Mai cap home no havia estat millor acompanyat cap a la mort. Jo vaig romandre davant la porta amb la llanterna.

»Vaig poder sentir els seus passos feixucs pels solitaris passadissos. De sobte, s’aturaren, vaig sentir veus, un soroll de batussa i de cops. Poc després, davant el meu espant, s’acostaren cap a la meva direcció unes passes a corre-cuita, acompanyades de la respiració mig nuada d’un home. Vaig enfocar la meva llanterna cap al llarg i recte passadís i hi vaig veure l’home gras, corrent com el vent, amb una taca de sang a la cara, i, entalonant-lo tot seguit, saltant com un tigre, el gran sikh de barba negra amb un ganivet a la mà. Mai abans no havia vist cap home córrer tant com aquell petit mercader. Estava guanyant avantatge sobre el sikh, i em vaig adonar que si em superava i sortia a l’aire lliure s’hauria salvat. El meu cor s’apiadava d’ell, però novament el pensament en aquell tresor em féu dur i implacable. Li vaig col·locar el meu fusell entre les cames quan passava davant meu, i caigué donant dues tombarelles com un conill ferit. Abans que pogués incorporar-se, el sikh ja era damunt seu i li enfonsava el ganivet dues vegades al costat. L’home no deixà escapar ni un gemec ni bellugà un sol múscul, sinó que restà on havia caigut. Vaig pensar que s’havia trencat el coll en caure. Com veieu, cavallers, estic acomplint la meva promesa. Us estic contant cada detall de la història exactament com s’esdevingué, sigui a favor meu o no».

S’aturà, i estengué les seves mans emmanillades cap al whisky amb aigua que en Holmes li havia preparat. Per la meva banda, confesso que concebia ja l’horror més absolut respecte d’aquell home, no només per l’assassinat a sang freda en el qual estava implicat, sinó sobretot per la frívola i descurada manera com el narrava. Qualsevol que fos el càstig que li esperava, vaig pensar que no es mereixia cap mena de simpatia per part meva. En Sherlock Holmes i en Jones romanien amb les mans sobre els genolls, pregonament interessats en la història, però amb el mateix disgust pintat sobre els seus rostres. L’home ho havia advertit, ja que hi havia un deix de desafiament en la seva veu i actitud quan tornà a parlar:

—Va estar molt malament, ja ho sé. M’agradaria saber quants individus en el mateix cas haurien rebutjat una part d’aquell botí quan sabien que hom els tallaria el cap per les seves penes. A més, es tractava de la meva vida o la seva, una vegada el mercader dins el fort. Si s’hagués escapat, l’assumpte hauria esdevingut clar com la llum del dia, i molt probablement m’haurien format un consell de guerra i afusellat, ja que ningú no era massa indulgent en aquella època.

—Reempreneu el relat —ordenà en Holmes, secament.

—Bé, ens el vàrem endur, l’Abdullah, l’Akbar i jo. Pesava força, en relació amb la seva estatura. En Mahomet Singh es quedà de guàrdia a la porta. Vàrem portar el cos a un lloc que els sikhs ja havien preparat. Era una mica lluny. Un sinuós passadís conduïa fins a una gran sala buida, les parets de maó de la qual estaven esmicolades. El terra s’havia esfondrat en un punt i originava una sepultura natural, on hi deixàrem l’Achmet, el mercader, després de recobrir-lo amb maons solts. Fet això, retornàrem cap al tresor.

»Estava on havia caigut quan l’home havia estat atacat per primer cop. El cofre era el mateix que ara està obert sobre la vostra taula. Hi havia una clau penjada d’un fil de seda lligat a aquest mànec de la part de dalt. L’obrírem, i la llum de la llanterna resplendí sobre una col·lecció de gemmes com les que havia llegit i imaginat quan era un marrec a Pershore. La seva visió ens cegava. Regalats els nostres ulls, les vàrem treure totes i en férem una llista. Hi havia cent quaranta-tres diamants de primera qualitat, inclòs un que havia estat anomenat, segons crec, “el Gran Mogol”, i que era considerat la segona gemma més gran del món. Hi havia també noranta-set maragdes molt fines, i cent setanta robins, alguns dels quals, però, eren petits. Hi havia a més quaranta carboncles, dos-cents deu safirs, seixanta-una àgates i una gran quantitat de beril·les, ònixs, ulls de gat, turqueses i d’altres pedres els noms de les quals desconeixia en aquell moment, per bé que em foren més familiars a partir d’aleshores. A part d’això, hi havia quasi tres-centes perles molt fines, dotze de les quals encastades a una diadema d’or. Per cert que aquestes havien desaparegut de l’arca quan la vaig recuperar.

»Després de comptar les joies, les tornàrem al cofre i les portàrem a l’entrada per mostrar-les al Mahomet Singh. Llavors renovàrem solemnement el nostre jurament de fidelitat als demés i de guardar el secret. Vàrem acordar d’amagar el botí a un lloc segur fins que el país tornés a la calma, i després dividir-lo equitativament entre nosaltres. No era pràctic de dividir-lo en aquell moment, ja que si ens trobaven gemmes com aquelles hi hauria lloc per a la sospita, i ja no existiria secret al fort ni a cap altre indret per tal d’ocultar-les. Així doncs, portàrem l’arca a la mateixa sala on havíem enterrat el cos, i allí, sota alguns maons de la paret millor conservada, vàrem fer un forat i hi ficàrem el tresor. Prenguérem bona nota de l’amagatall, i el dia després vaig dibuixar quatre plànols, un per a cada un, i hi vaig marcar el signe dels quatre a la part inferior, per tal com havíem jurat que cadascú havia d’actuar sempre en benefici de tots perquè ningú no pogués pas prendre cap avantatge. Fou un jurament del qual puc garantir amb la mà al cor que mai no he violat.

»Bé, no cal que us digui, cavallers, com va acabar la sublevació índia. Després que Wilson prengué Delhi i Sir Colin alliberà Lucknow, la part més difícil de l’afer quedà resolta. Aparegueren tropes de refresc, i en Nana Sahib mateix es féu escàpol frontera enllà. Un destacament a les ordres del coronel Greathed atacà Agra i n’expulsà els pandit. La pau semblava establir-se al territori, i tots quatre començàvem a somiar que s’acostava el dia en què podríem sortir amb seguretat amb la nostra part del botí. Tanmateix, les nostres esperances s’esvaïren de sobte quan fórem arrestats per l’assassinat de l’Achmet.

»Tot va anar de la següent manera. Quan el rajà posà les seves joies en mans de l’Achmet, fou perquè sabia que era un home de confiança. La gent de l’est és, però, molt desconfiada, així que el que féu el rajà fou d’enviar un segon criat encara més lleial perquè vigilés el primer. Aquest segon home tenia ordre de no perdre mai de vista l’Achmet, i el seguí com si fos la seva ombra. Aquella nit anava darrere seu, i el veié travessar la porta. Naturalment, va creure que s’havia refugiat al fort, i el dia després provà d’allotjar-s’hi ell també, però no trobà ni rastre de l’Achmet. Aquest fet li resultà tan estrany, que en parlà a un sergent de guies, que ho féu saber al seu torn a un comandant. S’endegà ràpidament una investigació i fou trobat el cos. Així, quan ens crèiem que tot estava a segur, tots quatre fórem detinguts i processats sota l’acusació d’homicidi: tres, perquè vigilàvem la porta aquella nit, i el quart perquè hom l’havia vist en companyia de la víctima. Durant el judici hom no pronuncià ni un mot sobre les joies, per tal com el rajà havia estat destituït i exiliat de l’Índia, de manera que ningú no hi tenia un particular interès. L’homicidi era evident, i es demostrà que tots quatre hi estàvem implicats. Els tres sikhs foren condemnats a cadena perpètua, i jo vaig rebre sentència de mort, si bé la meva pena fou posteriorment commutada a la mateixa que els demés.

»Era una situació ben curiosa aquella en què ens trobàvem. Els quatre teníem les cames encadenades i comptàvem amb molt poques possibilitats d’escapada, alhora que compartíem un secret que ens hauria instal·lat a un palau si haguéssim pogut fer-ne ús. Resultava desesperant de rebre totes les bufetades i puntades de peu de qualsevol pixatinters, menjar arròs i beure aigua, mentre aquella enorme fortuna esperava fora que la recollíssim. La idea hauria pogut tornar-me boig, però sempre he estat un tossut, així que em vaig armar de paciència en espera del moment propici.

»Finalment, semblà arribada l’hora. Vaig ser traslladat d’Agra a Madras, i d’allà a l’illa de Blair, a les Andaman. Hi ha molt pocs condemnats blancs en aquell establiment, i, com sigui que m’havia portat bé des del començament, vaig esdevenir aviat una sort de pres privilegiat. Em varen donar una cabana a Hope Town, a la falda de Mount Harriet, i em deixaren viure pel meu compte. És un lloc espantós i febrós, i les clarianes dels encontorns estaven infestades de nadius caníbals, que eren capaços de llançar-me un dard enverinat a la més mínima oportunitat. Calia cavar, fer recs, plantar nyams i una dotzena de coses més, de manera que estava tot el dia ocupat i per la nit no hi havia massa opció per al lleure. Entre d’altres coses, vaig aprendre a preparar drogues per al metge, i vaig recollir uns rudiments del seu coneixement. Em mantenia sempre atent a qualsevol oportunitat d’escapada, però em trobava a centenars de quilòmetres de qualsevol altra terra i amb prou feines si hi ha vent en aquelles aigües, així que es feia tremendament difícil de fugir.

»El metge, el doctor Somerton, era un jove àgil i esportista, i d’altres joves oficials es reunien alguns vespres a casa seva per jugar a cartes. La infermeria, on jo acostumava de preparar les drogues, estava al costat de la sala d’estar, i ens separava una petita finestra. Sovint, si em trobava sol, apagava el llum de la infermeria i em quedava a sentir-los parlar i a veure’ls jugar. Sóc un gran afeccionat a les cartes, i gairebé m’agradava igual de veure jugar els demés. Hi havia el major Sholto, el capità Morstan i el lloctinent Bromley Brown, que comandaven les tropes natives, i també hi era el metge, a més de dos o tres oficials de la presó… unes mans velles i cautes que jugaven un joc bell, astut i prudent. Una reunió molt agradable, la que solien fer.

»Bé, hi havia un detall que molt aviat em sobtà, i era que els militars acostumaven de perdre sempre i els civils de guanyar. No diria pas que hi hagués cap irregularitat, però de fet hi era. Aquells escarcellers no havien fet res més d’ençà que vivien a les Andaman que no fos jugar a cartes i coneixien el joc dels demés fil per randa, mentre que els altres només jugaven per passar l’estona i tiraven les cartes de qualsevol manera. Nit rere nit els soldats esdevenien cada cop més pobres, i com més pobres més disposats estaven a jugar. El major Sholto era el que menys sort tenia. Al començament pagava amb bitllets i amb or, però aviat hagué de recórrer als talons per altes sumes de diners. De vegades guanyava algunes poques mans, les suficients perquè es fes il·lusions, i tot seguit la mala sort queia sobre ell amb el màxim rigor. Es passava el dia vagant presa de l’abatiment, i arribà a beure més del que fóra aconsellable per a ell.

»Una nit va perdre més calés que mai. Jo era a la meva cabana quan el vaig sentir, amb el capità Morstan, de camí cap a la seva caserna. Aquests dos eren amics íntims i no se separaven mai. El major xerrava de les seves pèrdues.

»—S’ha acabat, Morstan —deia mentre passaven al costat del meu refugi—. Hauré de renunciar. Sóc un home arruïnat.

»—Bestieses, amic meu! —digué l’altre, donant-li uns copets a l’espatlla—. També jo tinc un tràngol delicat, però…

»Això és l’únic que vaig poder sentir, però n’hi hagué prou per a fer-me pensar.

»Un parell de dies després el major Sholto es passejava per la platja, així que vaig tenir ocasió d’enraonar amb ell.

»—M’agradaria conèixer el vostre consell, major —vaig fer.

»—Bé, Small, de què es tracta? —em preguntà, traient-se el cigar dels llavis.

»—M’agradaria saber, senyor, quina és la persona adient a la qual lliurar un tresor amagat. Sé on hi ha mig milió, i, com sigui que no puc pas fer-ne ús, he pensat que el millor potser fóra de portar-lo a l’autoritat competent per tal que limitessin la meva sentència.

»—Mig milió, Small? —exclamà tot bleixant, mirant-me fixament per tal de determinar si parlava de veres.

»—Exactament, senyor… en joies i perles. Està esperant que el vagin a buscar. I el més curiós és que el propietari real és un proscrit i no pot gaudir de les seves propietats, de manera que pertany al primer que el trobi.

»—Al govern, Small —balbucejà—, al govern. —Però ho digué d’una manera vacil·lant, i llavors vaig saber que ja el tenia.

»—Aleshores, senyor, creieu que n’hauria d’informar al governador general? —vaig suggerir amb calma.

»—Bé, bé, no has de fer cap imprudència, o te’n penediries. Cal que m’assabenti de tot, Small. Explica’m els fets.

»Li vaig narrar la història sencera amb alguns canvis, per tal que no pogués identificar els indrets. En acabar, el vaig veure immòbil i pensarós. La vibració del seu llavi m’indicava que s’estava desenvolupant una lluita dintre seu.

»—Això és un afer molt important, Small, —digué finalment—. No en diguis ni un mot a ningú. Ja en tornarem a parlar aviat.

»Dues nits més tard, ell i el seu amic, el capità Morstan, acudiren a la meva cabana protegits per la foscor, amb una llanterna.

»—Vull que el capità Morstan escolti la història dels teus mateixos llavis, Small —va dir.

»La vaig repetir tal com l’havia narrada abans.

»—Sembla versemblant, oi? —va fer—. N’hi ha prou per a posar-se a treballar?

»El capità Morstan assentí amb el cap.

»—Mira, Small —digué el major—. El meu amic i jo n’hem estat parlant i hem arribat a la conclusió que aquest teu secret a penes és un afer de govern, sinó un tema privat que et concerneix a tu i del qual pots disposar, naturalment, com creguis convenient. La qüestió és: quin preu en demanaries? Estem disposats a mirar d’arribar a un acord sobre les condicions. —Provava d’enraonar d’una manera freda i despreocupada, però els ulls li resplendien d’excitació i cobdícia.

»—Pel que a això respecta, cavallers —vaig respondre, mirant també d’aparentar calma, però sentint-me tan nerviós com ell—, només hi ha un pacte que un home en la meva situació pugui fer. Vull que m’ajudeu a restar en llibertat, i que ajudeu també els meus tres companys. Aleshores us agafarem com a socis i us donarem una cinquena part perquè us la repartiu.

»—Hum! —exclamà—. Una cinquena part! No és pas gaire temptador.

»—Equivaldria a cinquanta mil per barba —vaig dir.

»—Però, com podem obtenir la teva llibertat? Saps molt bé que el que ens demanes és impossible.

»—En absolut —vaig replicar—. Hi he pensat fins al darrer detall. L’únic obstacle per a la nostra fugida és que no disposem de cap embarcació per al viatge ni de provisions per a tants dies. A Calcuta i Madras n’està ple, de iots i ioles que ens podrien servir. Vós ens en porteu un. Nosaltres ens ho amanim per abordar-lo de nit, i si ens deixeu desembarcar a qualsevol lloc de la costa índia us haureu guanyat la vostra part del tracte.

»—Si només es tractava d’un… —objectà.

»—O tots, o cap —vaig respondre—. Ho hem jurat. Nosaltres quatre sempre actuem plegats.

»—Ja ho veieu, Morstan —va fer—. En Small és un home de paraula. No abandona els seus amics. Crec que podem confiar en ell.

»—És un assumpte brut —replicà l’altre—. Encara que, com dieu, els diners podrien avalar les nostres graduacions generosament.

»—Bé, Small —digué el major—, suposo que haurem de posar-te a prova. Abans que res hem de verificar, naturalment, l’autenticitat de la teva història. Digues-me on és amagat el cofre i tornaré a l’Índia amb el vaixell d’aquest mes per tal d’investigar el tema.

»—No tan de pressa —vaig fer, refredant-me a mesura que ell s’acalorava—. He de comptar amb el consentiment dels meus tres companys. Ja us he dit que es tracta dels quatre o de cap.

»—Disbarats! —exclamà—. Què hi tenen a veure tres negres amb el nostre pacte?

»—Negres o blaus, són els meus companys, i actuarem tots plegats.

»Bé, l’afer culminà en una segona reunió, a la qual estigueren presents en Mahomet Singh, l’Abdullah Khan i en Dost Akbar. Reconsideràrem el tema, i finalment arribàrem a un acord. Proporcionaríem als dos oficials sengles plànols de la secció del fort d’Agra, amb un senyal que indicaria la paret on estava amagat el tresor. El major Sholto aniria a l’Índia a verificar la nostra història. Si trobava l’arca, la deixaria allí, ens enviaria un petit iot equipat per a un viatge a l’illa de Rutland, la nostra destinació, i finalment tornaria a les seves obligacions. El capità Morstan havia d’arranjar-s’ho per marxar, reunir-se amb nosaltres a Agra per tal d’assistir a la divisió final del tresor i endur-se la seva part i la del major Sholto. Tot això fou segellat pels juraments més solemnes que ningú hagi pogut mai imaginar. Em vaig passar la nit treballant amb tinta i paper, i l’endemà ja tenia fets els dos plànols, marcats amb el signe dels quatre… és a dir, de l’Abdullah, l’Akbar, en Mahomet i jo.

»Bé, cavallers, sé que us canso amb la meva llarga història i que el meu amic Mr. Jones està impacient per ficar-me en lloc segur a la garjola. Abreviaré tant com pugui. El mesquí d’en Sholto anà a l’Índia, però mai no en tornà. El capità Morstan em mostrà el seu nom en una llista de passatgers d’un vaixell-correu poc després. El seu oncle havia mort deixant-li una fortuna, i en Sholto havia deixat l’exèrcit; havia estat capaç de rebaixar-se fins a trair cinc homes com ens havia traït a nosaltres. En Morstan va anar a Agra pocs dies més tard i descobrí, tal com ens temíem, que el tresor havia desaparegut. El poca-vergonya l’havia robat íntegrament sense complir ni una sola de les condicions amb què li havíem venut el secret. Des d’aquell dia només vaig viure pensant en la venjança. Hi pensava de dia i en tenia cura de nit. Esdevingué per a mi una obsessió aclaparadora i absorbent. No em preocupava gens la justícia ni la forca. Fugir, trobar en Sholto, posar-li les mans al coll… aquests eren els meus únics pensaments. Fins i tot el tresor d’Agra s’havia convertit en un aspecte d’importància secundària darrere l’eliminació d’en Sholto.

»Bé, jo m’he proposat moltes coses en aquesta vida, però mai cap que no pogués dur a terme. Però vaig haver de sofrir molts anys fins que arribà el meu dia. Ja us he dit que havia après alguna cosa de medicina. Un dia que el doctor Somerton era al llit amb febre, una colla de condemnats varen recollir un petit nadiu de les Andaman al bosc. Era molt malalt, i s’havia retirat a un indret solitari per morir. Jo em vaig ocupar d’ell, per bé que era tan maligne com una serp jove, i dos mesos després ja s’havia recuperat fins al punt de poder caminar. Aleshores m’agafà una certa estimació i amb prou feines tornava al bosc, sinó que vagarejava sempre pels encontorns de la meva cabana. Vaig aprendre d’ell una mica de la seva llengua, i això contribuí a incrementar la seva afecció per mi.

»En Tonga —aquest era el seu nom— era un bon navegant i tenia una canoa llarga i àmplia. Quan em vaig adonar que em tenia tanta devoció i que faria qualsevol cosa per mi, vaig veure una oportunitat de fugir. En vaig parlar amb ell. Ell hauria de portar la canoa, una nit, a un vell moll que mai no estava vigilat i em recolliria. Li vaig donar instruccions perquè aconseguís unes quantes carabasses d’aigua i força nyams, cocos i batates.

»Mai cap home no ha tingut un company tan fidel com el petit Tonga. La nit convinguda, tenia la barca al moll. Resultà, però, que hi havia un dels guàrdies del penal… el vil Pathan, que mai no havia desaprofitat cap ocasió d’insultar-me i humiliar-me. Sempre li havia jurat venjança, i ara tenia una bona opció. Era com si el fat l’hagués posat en el meu camí per tal que pogués pagar-li el meu deute abans de deixar l’illa. Era assegut a un banc d’esquena a mi, amb la carabina sobre l’espatlla. Vaig buscar una pedra amb què esclafar-li el cervell, però no en vaig veure cap.

»De sobte, un estrany pensament acudí a la meva ment i em mostrà la manera de poder disposar d’una arma. Em vaig ajeure enmig de la fosca i em vaig treure la cama de fusta. En tres salts llargs, vaig caure sobre seu. Es portà la carabina a l’espatlla, però jo el vaig colpejar de ple i li vaig aixafar la zona frontal del crani. Encara es veu l’esquerda a la fusta, conseqüència de l’impacte. Tots dos vàrem caure alhora, perquè jo no vaig poder mantenir l’equilibri, però quan em vaig incorporar el vaig veure estès, inconscient. Vaig anar a cercar la barca, i una hora més tard ja érem en alta mar. En Tonga s’havia endut totes les seves pertinences de terra, amb armes i déus. Entre d’altres coses, portava una llarga llança de bambú i una mena d’estora de coco de les Andaman, amb la qual vaig improvisar una vela. Navegàrem durant deu dies temptant la sort, i a l’onzè vàrem ser recollits per un vaixell mercant que anava de Singapur a Jiddah amb un passatge de pelegrins malais. Era una gent estranya, i en Tonga i jo aviat ens espavilàrem per establir-nos entre ells. Tenien una virtut molt bona: et deixaven tranquil sense fer-te preguntes.

»Bé, si us posava al corrent de totes les aventures que el meu petit amic i jo vàrem viure no m’ho agrairíeu pas, perquè us tindria aquí fins que el sol estigués ben alt. Voltàrem per tot el món, procurant sempre de mantenir-nos allunyats de Londres. Durant tot aquell temps, però, no vaig deixar de pensar en el meu objectiu. Per les nits, somiava amb en Sholto. El vaig matar cent vegades en somnis. Finalment, tres o quatre anys després, ens vàrem trobar a Anglaterra. No vaig tenir massa problemes per a descobrir el parador d’en Sholto, i vaig mirar d’assabentar-me si realment havia trobat el tresor i si encara el tenia. Vaig fer amistat amb qui em podia ajudar —no donaré pas noms, perquè no vull implicar-hi ningú més—, i aviat vaig esbrinar que encara posseïa les joies. Aleshores vaig provar de capturar-lo de diverses maneres, però era força astut, i sempre es feia custodiar per dos guàrdies personals a més dels seus fills i el seu khitmugar.

»Tanmateix, un dia em vaig assabentar que s’estava morint. Vaig acudir al seu jardí a corre-cuita, foll davant la idea que pogués escapolir-se de les meves grapes d’aquella manera, i, a través de la finestra, el vaig veure estirat al llit amb els seus fills al seu costat. Vaig estar temptat d’entrar i provar d’acabar amb tots tres, però llavors vaig veure com li baixava la mandíbula i vaig saber que havia mort. Vaig entrar a la seva cambra aquella mateixa nit, i vaig regirar els seus papers a la recerca d’alguna pista que revelés on havia amagat les nostres joies. No vaig trobar-hi res, així que vaig marxar, ressentit i enfurit com ningú no ho ha estat mai. En marxar, vaig pensar que si mai retrobava els meus amics sikh, els satisfaria de saber que havia deixat algun vestigi del nostre odi. Per tant, vaig escriure el signe dels quatre, tal com ho havia fet al plànol, i l’hi vaig deixar sobre el pit. Era impensable que s’hagués anat a la tomba sense cap record dels homes als quals havia robat i enredat.

»En aquell temps em guanyava la vida exhibint el pobre Tonga a fires i llocs semblants com el caníbal negre. Es menjava carn crua i ballava la dansa de la guerra, de manera que sempre teníem el barret ple de penics al final d’una jornada de treball. Jo continuava amatent a tot allò que passava a l’hostal Pondicherry, i durant uns anys no hi hagué res d’interessant tret que estaven buscant el tresor. Per fi, però, s’esdevingué el que havíem estat esperant tant de temps: havien trobat el tresor. Estava a la part superior de la casa, al laboratori de química de Mr. Bartholomew Sholto. Em vaig presentar al lloc tot seguit i hi vaig fer un cop d’ull, però no vaig veure com podia assolir aquella cambra amb una cama de fusta. M’informaren, però, d’una trapa a la teulada, i també de l’hora en què Mr. Sholto sopava. Em va semblar que me les podria arreglar bé amb en Tonga, així que me’l vaig endur amb una corda llarga lligada a la cintura. Grimpava com un gat, i aviat assolí la teulada, però, dissortadament, en Bartholomew Sholto era encara a la seva habitació. En Tonga va creure que havia actuat intel·ligentment en matar-lo, perquè quan vaig arribar a dalt mitjançant la corda, el vaig veure cofat com un paó. Se sorprengué molt quan el vaig pegar amb l’extrem de la corda i li vaig dir que era un dimoniet sanguinari. Vaig agafar el cofre del tresor, el vaig baixar i a continuació el vaig seguir jo després d’haver deixat el signe dels quatre damunt la taula, per tal d’anunciar que les joies havien tornat a aquells que n’eren mereixedors. En Tonga recollí la corda, tancà la finestra i féu el mateix camí que havia seguit per pujar.

»Crec que no tinc gran cosa més a dir-vos. Jo havia sentit parlar a un barquer de la velocitat de la llanxa d’en Smith, l’Aurora, així que vaig pensar que seria la barca idònia per a la nostra fugida. Vaig anar a veure el vell Smith i li vaig prometre molts calés si ens deixava sans i estalvis al nostre vaixell. Ell pensava, és clar, que hi havia gat amagat, però no coneixia el nostre secret. Tot això és veritat, i si us ho he explicat, cavallers, no ha estat pas per distreure-us —ja que no m’heu fet precisament un favor—, sinó perquè crec que la meva millor defensa consisteix a no ocultar pas res i proclamar en canvi com m’ha tractat el major Sholto i com en sóc, d’innocent, de la mort del seu fill».

—Un relat molt notable —observà en Sherlock Holmes—. Una cloenda digna d’un cas extremament interessant. No hi ha res de nou per a mi en la darrera part de la vostra narració llevat que vàreu portar la vostra pròpia corda. Això, no ho sabia pas. Per cert, tenia entès que en Tonga havia perdut tots els seus dards, però encara se les va compondre per disparar-nos-en un a la barca.

—Els havia perduts tots, senyor, tret d’un que sempre havia estat dins la seva sarbatana.

—Ah, és clar —exclamà en Holmes—. No hi havia pensat pas.

—Hi ha cap altre punt que desitjaríeu que us aclarís? —preguntà el detingut, afablement.

—Crec que no, gràcies —digué el meu company.

—Bé, Holmes —intervingué l’Athelney Jones—, vós sou un home que cal complaure i tots sabem que sou un gran coneixedor del crim. Però el deure és el deure, i he arribat massa lluny en allò que vós i el vostre amic m’heu demanat. Em sentiré molt més tranquil quan tingui el vostre narrador d’històries tancat amb pany i clau. El cotxe ens espera, i hi ha dos inspectors a baix. Us estic molt agraït per la vostra col·laboració. Naturalment, us necessitarem al judici. Bona nit tingueu.

—Bona nit, cavallers —digué en Jonathan Small.

—Vós primer, Small —féu el cautelós Jones mentre abandonaven la sala—. Tindré bon compte que no em bastonegeu pas amb la vostra cama de fusta, en vista de com vàreu tractar aquell cavaller a les illes Andaman.

—Bé, vet ací el final del nostre petit drama —vaig sentenciar, després de romandre una bona estona fumant en silenci—. Molt em temo que aquesta sigui la darrera investigació en què he tingut ocasió d’estudiar els vostres mètodes. Miss Morstan m’ha fet l’honor d’acceptar-me com el seu futur marit.

Ell deixà escapar un trist gemec abans de dir:

—També jo m’ho temia. Realment, no puc pas felicitar-vos.

Em vaig sentir una mica ferit.

—Teniu alguna raó per a desaprovar la meva elecció? —vaig preguntar.

—En absolut. Crec que és una de les joves més encisadores que he conegut mai, i ha resultat molt útil en la tasca que ens ha ocupat. Tenia molta decisió, com ho demostra el fet que guardés el plànol d’Agra d’entre tots els papers del seu pare. Però l’amor és quelcom d’emocional, i el que és emocional s’oposa a la raó veritable i freda que jo sempre anteposo a qualsevol altra cosa. Jo mai no em casaria, per por que predisposés el meu criteri.

—Confio —vaig fer tot rient— que el meu criteri podrà superar aquesta prova. Però sembleu cansat…

—Sí, ja acuso la reacció. Durant una setmana estaré fet un parrac.

—És curiós —vaig observar— com els símptomes que en un altre home consideraria de peresa alternen amb els vostres rampells d’esplèndida energia i vigor.

—Sí —respongué—, en mi hi ha les actituds d’un gran gandul i també les d’un individu força actiu. Sempre penso en aquelles paraules del vell Goethe:

Schade dass die Natur nur einen Mensch aus dir schuf,

Denn zum würdigen Mann war und zum Schelmen der Stoff.[3]



Per cert, a propòsit de l’afer de Norwood, fixeu-vos que tenien, tal com vaig suggerir, un còmplice dins la casa, que no podia ser altre que en Lal Rao, el majordom. Així que en Jones té, de fet, el mèrit exclusiu d’haver pescat un peix amb la seva enorme xarxa.

—La distribució de premis em sembla prou injusta —vaig dir—. Sou vós qui ha fet tota la feina en aquest assumpte. Jo en trec una esposa, en Jones se n’enduu la fama. Què en resta per a vós?

—Per a mi —digué en Sherlock Holmes— encara resta el meu pot de cocaïna. —Dit això, estirà la seva mà llarga i blanca cap al flascó.





Notes


[1] «No hi ha ximples tan molestos com els que tenen enginy», de Les Maximes de Francois, Duc de La Rochefoucald. (Nota de l’editora) [Torna]



[2] «Estem acostumats que els homes es burlen del que no entenen», de Faust de Goethe. (Nota de l’editora) [Torna]



[3] «Ai, que la naturalesa va fer un sol home de vostè, quan no hi havia prou material per a un bon home i un murri». (Nota de l’editora) [Torna]





LES AVENTURES DE SHERLOCK HOLMES





Títol original: The Adventures of Sherlock Holmes

Títol original dels relats:

A Scandal in Bohemia

The Red-Headed League

A Case of Identity

The Boscombe Valley Mystery

The Five Orange Pips

The Man with the Twisted Lip

The Adventure of the Blue Carbuncle

The Adventure of the Speckled Band

The Adventure of the Engineer’s Thumb

The Adventure of the Noble Bachelor

The Adventure of the Beryl Coronet

The Adventure of the Copper Beeches



Arthur Conan Doyle, 1892

Traducció: Joan Godó & Jordi Vidal Tubau, 1988

Edició digital: Raticulina (v1.0)

Digitalització: Josep M.

ePUBCat base r1.3





En aquesta sèrie d’aventures —que varen començar a publicar-se el juliol de 1891 al The Strand Magazine de Londres i que després Doyle aplegaria a The adventures of Sherlock Holmes— se’ns presenta un doctor Watson ja casat i que ha reprès la pràctica de la medicina civil. Això l’ha allunyat durant un temps del seu mestre inseparable en l’art d’esbrinar misteris que la Policia ha deixat de banda perquè els considera irresolubles. Alternant les setmanes entre l’abatiment provocat per la cocaïna i l’eufòria que li proporcionen els casos que se li presenten, Sherlock Holmes continua posant a prova les seves extraordinàries dots d’observació i aplicant el mètode deductiu amb el rigor habitual en ell. Al 221B de Baker Street no paren d’acudir personatges importats d’ambdós costats de l’Atlàntic a sol·licitar els seus serveis.





1. UN ESCÀNDOL A BOHÈMIA





I


Per a Sherlock Holmes ella és sempre la dona. Rarament he sentit que la mencionés per cap altre nom. Als seus ulls, ella eclipsa i supera tot el referent al seu sexe. No és pas que ell sentís per Irene Adler cap emoció que tingués res a veure amb l’amor. Totes les emocions, i aquesta última en particular, repugnaven a la seva ment freda, precisa, però admirablement equilibrada. Admeto que era la màquina d’observar i de raonar més perfecta que el món hagi conegut mai, però com a amant, s’hauria col·locat en una posició falsa. Mai no parlava de les passions més tendres i dolces sense fer-ho amb una rialleta de burla. Eren coses admirables per a l’observador, excel·lents per descórrer el vel dels motius i de les accions de les persones, però per al raonador entrenat, el fet d’admetre tals intrusions en el seu temperament delicat i finament ajustat equivalia a introduir un factor de distracció que podria fer dubtar de tots els resultats de la seva activitat mental. Ni un granet de sorra en un instrument de gran sensibilitat, ni una esquerda en una de les seves lupes de gran augment no haurien estat més pertorbadors que una forta emoció en una naturalesa com la de Sherlock Holmes. Amb tot, per a ell no hi havia més que una dona, i aquesta dona era la que es deia Irene Adler, de memòria dubtosa i discutible.

Últimament havia jo vist ben poc Sherlock Holmes. El meu casament ens havia separat. La meva completa felicitat i els interessos, centrats en la llar, que neixen entorn de l’home que per primera vegada es troba en una casa pròpia, eren suficients per absorbir tota la meva atenció; mentre que Holmes, que sentia aversió per qualsevol forma de societat amb tota la seva ànima bohèmia, seguia vivint al nostre antic apartament de Baker Street, sepultat enmig dels seus vells llibres i alternant d’una setmana a l’altra entre la cocaïna i l’ambició, l’ensopiment de la droga i la fogosa energia de la seva desperta naturalesa. Encara se sentia tan profundament atret com abans per l’estudi del crim, i ocupava les seves enormes facultats i els extraordinaris poders d’observació en el seguiment d’aquelles pistes i en l’escatiment d’aquells misteris que havien estat abandonats per la policia oficial. De tant en tant, jo havia sentit vagament parlar dels seus fets: que l’havien cridat a Odessa en el cas de l’assassinat de Trepov, del seu aclariment de la singular tragèdia dels germans Atkinson a Trincomalee, i finalment de la missió que tan delicadament i amb tan d’èxit havia dut a terme per a la família regnant d’Holanda. No obstant, llevat d’aquests senyals de la seva activitat, que merament havia compartit jo amb tots els lectors de la premsa diària, poca cosa sabia del meu antic amic i company.

Una nit, la del dia 20 de març de 1888, jo tornava de visitar un pacient (perquè ara m’havia reintegrat com a metge a la pràctica civil), i el meu camí em va conduir per la Baker Street. En passar per davant d’aquella recordada casa, que per sempre romandrà associada al meu festeig i als obscurs incidents de l’Estudi en Escarlata, vaig experimentar el viu desig de tornar a veure Holmes i saber com emprava les seves extraordinàries facultats. Les seves habitacions estaven brillantment il·luminades i àdhuc, en mirar enlaire, vaig veure la seva alta i prima figura passar dues vegades en fosca silueta per davant de la cortina. Es passejava per la cambra ràpidament, ansiosament, amb el cap enfonsat en el pit i amb les mans juntes, a l’esquena. A mi, que coneixia els seus estats d’ànim i els seus costums, la seva actitud em contà la seva història. Ja tornava a treballar. Havia sorgit dels seus somnis creats per la droga i estava lliurat a seguir el rastre d’un nou problema. Vaig fer sonar la campaneta de la porta i se’m féu passar a la cambra que anteriorment havia estat en part també la meva.

Les seves maneres no foren efusives. Rarament ho eren; però es va alegrar de veure’m, em penso. Gairebé sense pronunciar un mot, però amb una mirada afectuosa, amb un gest de la mà em va assignar una butaca, em va tirar la seva capsa de cigars i em va indicar una ampolla de licor i un sifó que hi havia en un racó. Després es va quedar dret davant del foc i em va mirar d’aquella singular manera introspectiva que li era peculiar.

—Veig que el matrimoni us prova —va comentar—. Em penso, Watson, que des de l’última vegada que us vaig veure, heu augmentat de pes set lliures i mitja.

—Set —li vaig respondre.

—Realment, hauria d’haver pensat una mica més. Sols una mica, Watson, m’imagino. I observo que heu tornat a la pràctica de la medicina. No m’havíeu pas dit que teníeu la intenció de tornar-hi.

—Aleshores, como ho sabeu?

—Ho veig, ho dedueixo. Com us penseu que sé que últimament vàreu agafar una gran mullena i que teniu una minyona molt barroera i descurosa?

—Estimat Holmes —vaig dir—, això és massa. Segurament us haurien cremat, si haguéssiu viscut fa uns quants segles. És cert que el dijous passat vaig caminar pel camp i vaig tornar a casa com una gallina mullada; però, havent-me canviat de roba, no puc imaginar com ho haveu deduït. Pel que fa a la Mary Jane, és incorregible, i la meva dona ja l’ha acomiadada; però tampoc en aquest punt no veig com us ho heu fet per a saber-ho.

Va fer una rialleta i es va fregar les seves mans llargues i nervioses.

—És extraordinàriament senzill —digué—; els meus ulls em diuen que a la part interior de la vostra sabata esquerra, just en el punt on hi dóna el resplendor del foc, la pell presenta sis talls gairebé paral·lels. És evident que han estat causats per algú que sense cap mirament ha gratat al voltant de les vores de la sola per treure’n la crosta de fang. D’aquí, com podeu veure, la meva doble deducció que havíeu sortit amb un temps molt dolent i que teníeu un exemplar d’element del servei domèstic londinenc que neteja les botes amb molt poca cura. Quant a la vostra pràctica, si un cavaller entra a casa meva fent olor de iodoform, amb una marca negra de nitrat de plata al dit índex de la seva mà dreta i una protuberància al costat del seu barret de copa alta que indica on ha amagat el seu estetoscopi, hauria d’ésser jo ben beneit si no conegués que és un membre actiu de la professió mèdica.

No vaig poder deixar de riure en veure la facilitat amb què explicava el seu procés de deducció.

—Quan us sento adduir les vostres raons —vaig observar—, la cosa sempre em sembla tan ridículament senzilla, que podria fer-ho fàcilment jo mateix, encara que a cada exemple successiu del vostre raonament jo em quedo desconcertat, fins que vós expliqueu el vostre procés mental. I, malgrat tot, crec que els meus ulls són tan bons com els vostres.

—És clar que sí —va dir, mentre encenia una cigarreta i es deixava caure en una butaca—. Vós veieu, però no observeu. La distinció és clara. Per exemple, moltes vegades heu vist els escalons que condueixen des del vestíbul fins aquesta cambra.

—Moltes vegades.

—Quantes?

—Bé, alguns centenars de vegades.

—Aleshores, quants n’hi ha d’escalons?

—Quants! No ho sé pas.

—És clar! Perquè no heu observat. I malgrat tot, heu vist. Aquest és precisament el meu punt. Ara bé, jo sé que hi ha disset escalons, perquè a la vegada que he vist, he observat. A propòsit, ja que us interessen aquests petits problemes, i ja que heu tingut l’amabilitat de fer la crònica d’una o dues de les meves experiències d’estar per casa, és possible que us interessi també això.

Em va tirar un full de paper de cartes gruixut i de color de rosa, que fins aquell moment havia estat damunt la taula.

—Ha arribat amb l’últim correu —va dir—, llegiu-lo amb veu alta.

La nota no tenia data ni tampoc no hi havia firma o adreça.

“Us visitarà —deia— aquest vespre, a tres quarts de vuit, un cavaller que desitja consultar-vos sobre un assumpte de la major transcendència. Els vostres recents serveis a una de les Cases Reials d’Europa, han demostrat que sou una persona a la qual amb seguretat poden confiar-se assumptes d’una importància que a penes pot ésser exagerada. Aquesta informació sobre vós de totes bandes l’hem rebuda. Així, doncs, procureu trobar-vos a casa vostra a aquesta hora i no us ho prengueu malament si el vostre visitant es cobreix el rostre amb un antifaç”.

—Això és ben bé un misteri —vaig comentar jo—. Què us imagineu que pot voler dir?

—Encara no disposo de dades. És un error colossal teoritzar abans de tenir dades. Insensiblement comença un a torçar els fets per a acomodar-los a les teories, en lloc d’acomodar les teories als fets. Però anem a la nota mateixa. Què en deduïu?

Vaig examinar amb atenció l’escrit i el paper sobre el qual havia estat feta la nota.

—La persona que ho ha escrit era probablement una persona benestant —vaig comentar, esforçant-me en imitar els processos mentals del meu company—. Un paper així no es podria pas comprar per mitja corona el paquet. És peculiarment gruixut i consistent.

—Peculiar, aquest és el mot exacte —va dir Holmes—. No és en absolut un paper anglès. Mireu-lo a contraclaror.

Així ho vaig fer i vaig veure una E majúscula amb una g minúscula, una P i una G i una t minúscula entrellaçades en la textura del paper.

—I què en traieu d’això? —va preguntar Holmes.

—El nom del fabricant, sens dubte; o millor dit, el seu monograma.

—Res de tot això. La G amb la t minúscula vol dir “Gesellschaft”, que és el terme alemany per a “Societat”. És l’abreujament usual corresponent a “S”. La P naturalment, indica “Papier”, paper. Anem ara per l’abreujament Eg. Agafem ara el nostre Diccionari Geogràfic. —Va baixar dels prestatges un pesat volum de color marró—. Eglow, Eglonitz, aquí ho tenim: Egria. Es tracta d’una regió de llengua alemanya de Bohèmia, no lluny de Carlsbad. “Remarcable per haver estat l’escena de la mort de Wallenstein i per les seves nombroses fàbriques de vidre i de paper”. Què en deduïu d’això, amic meu? Els seus ulls centellejaven i va emetre de la seva cigarreta cap enlaire un triomfant gran núvol blau.

—Que el paper va ésser fet a Bohèmia —vaig dir jo.

—Exactament. I la persona que va escriure la nota és alemanya. Fixeu-vos en la peculiar construcció de la frase: “Aquesta informació sobre vós de totes bandes l’hem rebuda”. Un francès o un rus no podien haver escrit això. És l’alemany el que és tan poc considerat amb els seus verbs. Per tant, sols ens queda esbrinar què és el que vol aquest alemany que escriu en paper de Bohèmia i s’estima més dur una màscara en comptes de donar la cara. I ja el tenim aquí per a fer-nos sortir de dubtes.

Mentre parlava, es va sentir el fort soroll d’uns cascs de cavalls i el xerraquejar d’unes rodes fregant la voravia, seguit d’una enèrgica estirada del cordó de la campaneta. Holmes va deixar escapar un xiulet.

—Un parell de cavalls, si hem de jutjar pel so —va dir—. Sí —va continuar, mirant per la finestra—, un bonic cotxe brougham tirat per dos magnífics cavalls. Cent cinquanta guinees cada un. Hi ha calés en aquest cas, si no és que hi ha alguna altra cosa.

—Em penso que jo me n’hauria d’anar, Holmes.

—De cap manera, doctor. Quedeu-vos on sou. Sense el meu entusiasta cronista, sóc home perdut. I això promet ésser interessant. Seria una llàstima que ens ho deixéssim perdre.

—Però el vostre client…

—No us preocupeu per ell. És probable que jo necessiti el vostre ajut, i ell també. Ja és aquí. Seieu en aquesta butaca, doctor, i poseu la màxima atenció.

Uns passos lents i pesats, que s’havien sentit per l’escala i pel passadís, s’interromperen en arribar a la porta. Després un truc fort i autoritari.

—Endavant! —va dir Holmes.

Va entrar un home que no devia tenir menys de sis peus i sis polzades d’alçada, amb el pit i les extremitats d’un Hèrcules. El seu vestit era d’una riquesa que a Anglaterra hauria estat considerada com vorejant el mal gust. Les mànigues i la part davantera de la seva jaqueta creuada lluïen unes pesades franges d’astracan, i la seva capa de color blau fosc, que duia tirada enrera sobre les espatlles, estava folrada de seda de color de flama i subjectada al coll amb un afiblall consistent en un resplendent beril. Unes botes fins a mitja cama, fistonejades en la part superior amb rica pell de color marró, completaven la impressió de bàrbara opulència que tot el seu aspecte suggeria. Duia a la mà un barret d’ala ampla i cobria la part superior de la seva cara, estenent-se fins més avall dels pòmuls, un antifaç negre, que evidentment acabava d’ajustar-se en aquell moment, perquè tenia encara la mà alçada prop de la cara quan va entrar. Per la part inferior del rostre semblava ésser un home de fort caràcter, de llavi gruixut, penjant, i llarg i recte mentó, que suggeria una decisió vorejant l’obstinació.

—Heu rebut la meva nota? —va preguntar amb una veu profunda i aspra i un accent alemany molt marcat—. En ella us deia que us vindria a veure.

Ens va mirar de l’un a l’altre com si no estigués segur envers qui devia adreçar-se.

—Seieu, si us plau —digué Holmes—. Aquest és el meu amic i col·lega, el doctor Watson, que en ocasions té l’amabilitat d’ajudar-me en alguns dels meus casos. A qui tinc l’honor de dirigir-me?

—Podeu dirigir-vos a mi com a Comte von Kramm, aristòcrata bohemi. Suposo que aquest cavaller, el vostre amic, és home d’honor i discreció, en qui puc confiar en un assumpte de la màxima importància. De no ésser així, m’estimaria més comunicar-me amb vós privadament.

Jo em vaig alçar per anar-me’n, però Holmes em va agafar pel puny i em va empènyer novament vers la butaca.

—Ha d’ésser amb tots dos o amb cap —va dir—. Podeu dir davant d’aquest cavaller tot el que podríeu dir-me a mi.

El comte es va encongir d’espatlles.

—Aleshores —va dir—, dec començar per obligar-vos a tots dos a una absoluta discreció durant dos anys, al terme dels quals, l’assumpte haurà deixat de tenir importància. En aquests moments en té tanta, que no és cap exageració afirmar que podria tenir influència sobre la història europea.

—Ho prometo —va dir Holmes.

—I jo.

—Disculpareu aquest antifaç —va continuar el nostre estrany visitant—. L’augusta persona al servei de la qual em trobo, desitja que el seu agent sigui desconegut de vós, i dec confessar tot seguit que el títol amb el que acabo de presentar-me no és pas exactament el meu.

—Ja me n’havia adonat —va fer Holmes secament.

—Les circumstàncies són d’extrema delicadesa i s’han de prendre totes les precaucions per a sufocar el que es podria convertir en un immens escàndol que podria comprometre una de les famílies regnants d’Europa. Per a dir-ho amb tota franquesa, l’assumpte implica la gran Casa d’Ormstein, dels reis hereus de Bohèmia.

—D’això també me n’havia adonat —va murmurar Holmes, asseient-se a la seva butaca i tancant els ulls.

El nostre visitant es va mirar amb evident sorpresa la lànguida i indolent figura de l’home que sens dubte li havia estat descrit com el més incisiu raonador i el més enèrgic agent d’Europa. Holmes va tornar lentament a obrir els ulls i va mirar impacient ment el seu herculi client.

—Si vostra Majestat es digna declarar el seu cas —va dir—, jo estaria en millors condicions per aconsellar-vos.

L’home féu un bot de la seva butaca i es va posar a passejar amunt i avall de l’habitació, dominat per una agitació incontrolable. Després, amb un gest de desesperació, es va arrencar l’antifaç de la cara i el va tirar per terra.

—Teniu raó —va cridar—, sóc el Rei, per què hauria d’intentar amagar-ho?

—Sí, per què? —va mormolar Holmes—. La vostra Majestat no havia encara parlat quan jo ja m’havia adonat que m’estava dirigint a Wilhelm Gottsreich Sigismond von Ormstein, Gran Duc de Casel-Falstein i Rei hereu de Bohèmia.

—Però podeu comprendre —digué el nostre estrany visitant, tornant a asseure’s i passant la mà pel seu front ample, blanc—, podeu comprendre que no estic acostumat a ocupar-me personalment de tals afers. Però l’assumpte era tan delicat que no podia pas confiar-lo a un agent, sense posar-me a les seves mans. He vingut d’incògnit des de Praga a fi de consultar-vos.

—Aleshores, consulteu-me si us plau —va dir Holmes, tornant a tancar els ulls.

—Resumint, els fets són els següents: Fa uns cinc anys, durant una prolongada visita a Varsòvia, vaig conèixer la famosa aventurera Irene Adler. Aquest nom, sens dubte, us serà familiar.

—Feu-me el favor de buscar-la en el meu índex, doctor —va murmurar Holmes, sense obrir els ulls. Durant molts anys, havia adoptat un sistema de resumir tots els paràgrafs referents a persones i coses, de manera que era difícil fer esment d’un tema o d’una persona sobre els quals no pogués procurar immediatament alguna informació. En aquest cas, vaig trobar la biografia d’aquesta senyora com un sandvitx entre la d’un rabí hebreu i la d’un comandant que havia escrit una monografia sobre els peixos d’alta mar.

—Deixeu-me veure —va dir Holmes—. Bé! Nascuda a Nova Jersey l’any 1858. Contralt… bé! La Scala… bé! Prima donna a l’Òpera Imperial de Varsòvia… Sí! Retirada del teatre… ah! Va viure a Londres, això mateix! Segons tinc entès, vostra Majestat va tenir una relació amb aquesta senyoreta, li va escriure algunes cartes comprometedores, i ara desitja recuperar-les.

—Exactament, però, com?

—Va haver-hi un casament secret?

—No n’hi va haver cap.

—Ni papers legals o certificats?

—Cap ni un.

—Aleshores, ja no segueixo vostra Majestat. Si aquesta senyoreta tingués la intenció de fer sortir les cartes per a fer xantatge o altres coses, com en podria provar l’autenticitat?

—Hi ha la meva lletra.

—Bah, podria estar falsificada.

—El meu paper particular de cartes.

—Robat.

—El meu segell.

—Imitat.

—La meva fotografia.

—Comprada.

—És que hi som tots dos a la fotografia.

—Oh, amic meu! Això sí que és greu! La vostra Majestat sens dubte va cometre una indiscreció.

—És que estava boig, sabeu? Completament boig.

—Us heu compromès seriosament.

—Aleshores jo no era més que el Príncep hereu. Era jove. Ara mateix, sols tinc trenta anys.

—S’ha de recuperar aquesta fotografia.

—Ja ho hem intentat i hem fracassat.

—La vostra Majestat ha de pagar. La fotografia ha d’ésser comprada.

—Ella no la vol vendre.

—Robada, doncs.

—Ja s’han fet cinc temptatives. Dues vegades, lladres pagats per mi li escorcollaren tota la casa. Una vegada, mentre ella viatjava, vàrem fer que es perdés el seu equipatge. Dues vegades, la vàrem sotjar. Sense cap resultat positiu.

—Cap rastre de la fotografia?

—Absolutament cap.

Holmes es posà a riure.

—Un petit problema molt bonic —va dir.

—Però molt seriós per a mi —va replicar el rei en un to acusador.

—Molt, certament. I què es proposa fer ella amb la fotografia?

—Arruïnar-me.

—Però, de quina manera?

—Estic a punt de casar-me.

—És el que he sentit dir.

—Amb Clotilde Lothmann von Saxe-Meningen, filla segona del Rei d’Escandinàvia. Ja deveu conèixer els rígids principis de la seva família. Ella mateixa és la delicadesa personificada. La mera ombra d’un dubte sobre la meva conducta podria frustrar tot aquest afer.

—I quant a Irene Adler?

—M’amenaça amb enviar-los la fotografia. I ho farà. Vós no la coneixeu, però té una ànima d’acer. Té el rostre de la més formosa de les dones i la ment de l’home més decidit. Abans de tolerar que em casi amb una altra dona, no té límit el que seria capaç de fer… cap límit.

—Esteu segur que no l’ha enviada ja?

—N’estic ben segur.

—I per què?

—Perquè va dir que l’enviaria el dia en què es proclamés públicament el compromís matrimonial. I serà el dilluns vinent.

—Oh, aleshores, encara disposem de tres dies —va dir Holmes fent un badall—. És una sort que en aquest moment només tingui jo entre mans un o dos assumptes d’importància. La vostra Majestat, naturalment, es quedarà de moment a Londres, no?

—És clar que sí. Em trobareu al Langham, sota el nom de Comte von Kramm.

—Així, doncs, us deixaré unes ratlles per a fer-vos saber els nostres progressos.

—Us ho agrairé. Estaré molt ansiós.

—I pel que fa als diners?

—Teniu carta blanca.

—Completament?

—Us asseguro que donaria una de les províncies del meu reialme per tenir la fotografia.

—I pel que fa a les despeses de moment?

El Rei va treure de sota la capa una pesada bossa de pell de camussa i la va posar damunt la taula.

—Aquí teniu tres-centes lliures d’or i set-centes en bitllets de banc —va dir.

Holmes va gargotejar un rebut en un full del seu bloc de notes i l’hi va donar.

—I l’adreça de la senyoreta? —va preguntar.

—Briony Lodge, Serpentine Avenue, St. John’s Wood.

Holmes prengué nota de la direcció.

—Una altra pregunta —va dir—, la fotografia era de mida exposició?

—Sí, ho era.

—Aleshores, bona nit, Majestat, i confio tenir aviat bones notícies per a comunicar-vos. I bona nit també, Watson —va afegir quan el real brougham anava allunyant-se carrer avall—. Si teniu l’amabilitat de venir demà a la tarda, a les tres, m’agradaria xerrar una estona amb vós sobre aquest afer.





II


A les tres en punt em trobava a Baker Street, però Holmes no havia tornat encara. La dispesera em va informar que havia sortit de casa poc després de les vuit del matí. Amb tot, em vaig asseure a la vora del foc, amb la intenció d’esperar-lo, trigués el que trigués. Ja em sentia profundament interessat en aquella investigació, ja que, encara que no estava envoltada per cap dels aspectes estranys i sinistres que estigueren associats amb els dos delictes dels quals en un altre lloc vaig fer la crònica, la naturalesa del cas i l’exaltada posició del seu client, li conferia un caràcter propi. Certament, a més a més de la naturalesa de la investigació que el meu amic tenia entre mans, hi havia en la seva forma magistral de comprendre una situació i la seva manera incisiva de raonar, alguna cosa que convertia per a mi en un plaer estudiar el seu sistema de treball i seguir els ràpids i subtils mètodes amb què desembrollava els misteris més inextricables. Tan acostumat estava jo al seu èxit invariable, que havia deixat d’entrar-me al cap la possibilitat mateixa que pogués fracassar.

Eren a prop de les quatre quan es va obrir la porta i va entrar a l’habitació un mosso d’establa amb aspecte d’embriac, brut, de llargues patilles, vermell de cara i tot mal forjat. Malgrat que jo estava acostumat a la sorprenent habilitat del meu amic per disfressar-se, vaig haver de mirar-me’l tres vegades abans d’estar segur de què realment era ell. Fent-me una salutació amb el cap, va desaparèixer a l’interior del dormitori, d’on va tornar a sortir, cinc minuts després amb el seu vestit de xeviot i el seu respectable aire de sempre. Ficant-se les mans a les butxaques, va estirar les cames davant del foc i es va estar rient de molt bona gana durant alguns minuts.

—Bé, molt bé! —va exclamar, i aleshores va semblar que s’ofegava, de tant de riure; i va riure novament fins que es va veure obligat a reclinar-se a la seva butaca, extenuat.

—Què passa? —li vaig preguntar.

—Una cosa molt divertida. Estic segur que mai no podríeu endevinar en què he emprat aquest matí o què es el que he acabat fent.

—No m’ho puc pas imaginar. Suposo que heu estat observant els costums, i potser fins i tot la casa, de la senyoreta Irene Adler.

—Exactament, però el que després ha vingut ja no és una cosa tan corrent. Però us ho diré. He sortit de casa poc després de les vuit del matí, disfressat de mosso d’estable que va en busca de feina. Entre la gent de cavalls existeix una meravellosa simpatia i una mena de maçoneria. Feu-vos un d’ells i sabreu tot el que hi ha per saber. Aviat vaig trobar Briony Lodge. És una torre preciosa, amb un jardí a la banda del darrera, però amb la façana de dues plantes construïda en línia amb la carretera. A la porta hi ha un pany senzill. Una espaiosa sala d’estar al costat dret, ben moblada, amb llargues finestres que gairebé arriben fins a terra, aquelles antiquades tanques de finestra angleses que un infant podria obrir. A la part del darrera no hi havia res de remarcable, llevat que a la finestra del passadís s’hi podia arribar des de la part superior de la cotxera. Vaig donar la volta i la vaig examinar des de tots els punts de vista, però sense veure-hi res d’interès.

»Després vaig anar baixant pel carrer i vaig descobrir, tal com esperava, que hi havia una cavallerissa en un carreró que s’estén al llarg d’una tàpia del jardí. Vaig ajudar els mossos d’establa a estrijolar els cavalls i vaig rebre a canvi dos penics, un got de mig i mig, tabac de picadura per a la pipa i tanta informació com vaig voler sobre la senyoreta Adler, a més de les biografies de mitja dotzena d’altres persones del veïnat que no m’interessaven gens ni mica, però que no vaig tenir més remei que escoltar.

»Oh, té bojos tots els homes que viuen per allí. És la cosa més deliciosa que hi ha sota un barret en tot el planeta. Ho diuen com un sol home tots els de la Cavallerissa Serpentine. Duu una vida tranquil·la, canta en concerts, surt en cotxe a les cinc cada dia, i torna a casa a les set en punt per sopar. Rarament surt en altres hores, llevat de quan ha de cantar. Només té un visitant masculí, però va a veure-la molt sovint. És un home bru, ben plantat i elegant; mai no la visita menys d’una vegada al dia, i sovint dues vegades. És un tal senyor Godfrey Norton, del Col·legi d’Advocats de Londres. Ja veieu els avantatges d’un cotxer com a confident. L’havien dut en cotxe a casa una dotzena de vegades des de la Cavallerissa Serpentine i sabien tot allò referent a ell. Quan vaig haver escoltat tot el que podien dir-me, vaig començar a passejar un altre cop amunt i avall a prop de Briony Lodge, meditant el meu pla de campanya.

»Aquest Godfrey Norton era evidentment un factor important en l’afer. Era advocat. Això sonava com un mal presagi. Quina era la relació entre els dos i quin era el motiu de les repetides visites de l’elegant jove? Era ella la seva client, la seva amiga o la seva amant? Si era la primera de les tres coses, probablement li hauria donat la fotografia per a què la guardés. Si era l’última, això ja era menys probable. Del resultat d’aquesta qüestió depenia el que jo hagués de continuar el meu treball a Briony Lodge o dirigir la meva atenció envers el despatx que té aquest cavaller al Col·legi d’Advocats. Era un punt delicat i que eixamplava el camp de la meva investigació. Tinc por d’estar-vos avorrint amb aquests detalls, però he de fer-vos veure les meves petites dificultats si és que us heu de fer càrrec de la situació».

—Us segueixo amb molta atenció —li vaig respondre.

—Jo estava encara sospesant mentalment aquest assumpte, quan vaig veure que s’acostava a Briony Lodge un cotxe tirat per un cavall del qual va saltar un cavaller. Era un home força atractiu, bru, de perfil aquilí i amb bigoti: evidentment, l’home del que havia sentit parlar. Semblava tenir molta pressa, va dir cridant al cotxer que l’esperés, i va passar fregant pel costat de la minyona que li va obrir la porta com si fos completament a casa seva.

»Es va estar a la casa com una mitja hora i jo el podia entrellucar per les finestres de la sala d’estar, anant amunt i avall, parlant molt excitat i gesticulant. D’ella no en podia veure res. De sobte, l’home va sortir, aquesta vegada amb més pressa encara. En pujar al cotxe, es va treure de la butxaca un rellotge d’or i el va mirar molt seriós.

»—Condueix com el dimoni —va cridar—, primer cap a Gross i Hankey, a Regent Street i després cap a l’església de Santa Mònica, a Edgware Road. Mitja guinea si ho fas en vint minuts!

»I se n’anaren i jo m’estava preguntant si havia de seguir-los o no, quan pel carreró pujava un bonic petit landó, amb el cotxer amb la jaqueta a mig cordar i el nus de la corbata sota l’orella, mentre que els extrems dels guarniments sortien fora de les sivelles. No havia tingut temps de parar davant de la porta quan ella va sortir precipitadament per la porta del vestíbul i va pujar al cotxe. En aquell moment, sols vaig tenir temps d’entreveure-la, però era una dona formosa, amb un rostre pel que un home podria morir.

»—A l’església de Santa Mònica, John —va cridar—, i mig sobirà si hi arribes en vint minuts. Allò, Watson, era massa bo per deixar-s’ho perdre. Estava calculant què em convenia més, si posar-me a córrer o penjar-me a la part del darrera del seu landó, quan vaig veure que un cotxe pujava pel carrer. El cotxer es va mirar una i altra vegada aquell client tan mal forjat, però jo vaig saltar dins el cotxe abans que tingués temps de fer cap objecció.

»—A l’església de Santa Mònica —vaig dir—, i mig sobirà si hi arribes en vint minuts.

»Faltaven vint-i-cinc minuts per a les dotze i no resultava difícil sospitar de què anava la cosa.

»El meu cotxet corria més. No crec que hagi anat mai més de pressa en un cotxe, però els altres arribaren abans que nosaltres. El cotxe i el landó amb els seus cavalls fumejants es trobaven davant l’església quan jo vaig arribar. Vaig pagar el cotxer i vaig entrar corrent. No hi havia ni una ànima al temple a aquella hora, llevat dels dos que jo havia seguit, i un clergue revestit amb sobrepellís que semblava estar discutint amb ells. Tots tres formaven un grupet davant de l’altar. Jo em vaig posar a passejar per la nau lateral com qualsevol altra persona ociosa que s’ha deixat caure a l’interior d’una església. De sobte, amb gran sorpresa per la meva part, els tres de l’altar es giraren de cara a mi i Godfrey Norton va venir corrent al meu encontre.

»—Gràcies a Déu! —va exclamar—. Vós ho fareu. Veniu! Veniu!

»—De què es tracta, doncs? —vaig preguntar.

»—Veniu, home, veniu, només tres minuts, o sinó, no serà legal.

»Vaig ésser mig arrossegat envers l’altar, i em vaig trobar mormolant respostes que m’anaven dictant en veu baixa a l’orella i garantint coses de les quals no en sabia res i col·laborant en general a lligar ben fort Irene Adler, soltera, a Godfrey Norton, solter. Tot es va fer en un instant, i ja em teniu entre el cavaller, per un costat, donant-me les gràcies, i per l’altre la dama fent el mateix, mentre el clergue, davant meu, em somreia beatíficament. Fou la situació més absurda amb què mai m’hagi trobat a la meva vida, i fou el pensar-hi el que m’ha fet començar a riure fa una estona. Es veu que faltava algun requisit a la llicència matrimonial i el clergue es negava absolutament a casar-los sense un testimoni d’alguna mena, i la meva afortunada aparició va estalviar al nuvi de sortir al carrer a buscar un padrí. La núvia em va donar un sobirà i penso lluir-lo a la cadena del meu rellotge com a record de l’ocasió».

—L’afer ha pres un caire inesperat —vaig dir jo—; i després què?

—Bé, he vist els meus plans molt seriosament amenaçats. Tenia la impressió que la parella partiria de viatge immediatament i que jo, per la meva part, necessitaria prendre mesures ràpides i enèrgiques. Però a la porta de l’església se separaren, tornant ell al Col·legi d’Advocats i ella a casa seva.

»—Aniré a passejar al Parc a les cinc com de costum —va dir ella en acomiadar-se. Ja no vaig sentir res més. Se’n varen anar amb cotxe en diferents direccions, i jo me’n vaig anar per a fer els meus propis arranjaments».

—Quins arranjaments?

—Doncs menjar alguns talls de carn freda i beure un got de cervesa —va respondre, fent sonar la campaneta—. He estat massa ocupat per pensar en menjar i és probable que ho estigui encara més aquest vespre. A propòsit, doctor, necessitaré la vostra col·laboració.

—Estaré encantat.

—No us importa infringir la llei?

—En absolut.

—Ni córrer el risc d’ésser detingut?

—Tampoc, si és per una bona causa.

—Oh, la causa és excel·lent!

—Aleshores, podeu comptar amb mi.

—Estava segur que podia confiar en vós.

—Però, quin és el vostre desig?

—Quan la senyora Turner hagi dut la safata, us ho explicaré. I ara —va dir, mirant l’àpat senzill que li havia preparat la nostra dispesera—, us parlaré d’això mentre menjo, perquè no tinc gaire temps. Són gairebé les cinc. D’aquí dues hores he de trobar-me a l’escenari de l’acció. La senyoreta Irene, o la senyora, més ben dit, torna del seu passeig amb cotxe a les set. Hem d’estar a Briony Lodge per a trobar-nos amb ella.

—I després, què?

—Deixeu-m’ho de part meva. Ja tinc arranjat el que ha de succeir. Només hi ha un punt sobre el qual dec insistir. Vós no heu d’intervenir, passi el que passi. No heu de fer res. Probablement hi haurà algun petit incident desagradable. No us hi fiqueu. Tot acabarà amb què seré conduït a l’interior de la casa. Quatre o cinc minuts més tard, s’obrirà la finestra de la sala d’estar. Us col·locareu a prop d’aquella finestra oberta.

—Molt bé.

—Em vigilareu, perquè seré visible per a vós.

—D’acord.

—I quan aixequi la mà… així… llençareu dintre l’habitació el que jo us doni per a llançar, i al mateix temps cridareu dient que hi ha foc. Em seguiu?

—Del tot.

—No es tracta pas de res gaire terrible —va dir, traient-se de la butxaca un llarg rotllo de forma de cigar—. Es tracta d’un coet ordinari de fum de lampista, proveït d’una càpsula a cada extrem que fa que s’encengui automàticament. La vostra tasca es limita a això. Quan vós proferiu el crit de “foc!”, el sentirà un gran nombre de persones. Anireu aleshores al final del carrer i jo em reuniré amb vós en deu minuts. Espero que m’hagi explicat bé, oi?

—He de mantenir-me neutral, apropar-me a la finestra, observar-vos, i quan feu el senyal, tirar a l’interior de la casa aquest objecte, després donar el crit de “foc!” i esperar-vos a la cantonada.

—Exactament.

—Aleshores, podeu confiar plenament en mi.

—Això és magnífic. Em penso que ja és hora que em prepari pel nou paper que vaig a representar.

Va desaparèixer a l’interior del seu dormitori i al cap d’uns minuts va tornar a sortir transformat en un bondadós i senzill clergue dissident. El seu ample barret negre, els seus pantalons que li feien bossa, la seva corbata blanca, el seu somriure ple de comprensió i un aspecte general de penetrant i benèvola curiositat eren tals que sols el senyor John Hare podria igualar. No era simplement que Holmes hagués canviat de vestit. La seva expressió, les seves maneres, la seva mateixa ànima semblaven variar a cada nova caracterització que assumia. Quan es va convertir en especialista del delicte, el teatre va perdre un bon actor i la ciència un raonador subtil.

Era un quart de set quan sortíem de Baker Street, i encara faltaven deu minuts per les set quan ja ens trobàvem a Serpentine Avenue. Ja era fosc i començaven a encendre els fanals quan passejàvem amunt i avall davant de Briony Lodge, esperant que arribés la persona que l’ocupava. La casa era tal com jo me la imaginava segons la concisa descripció de Sherlock Holmes, però el lloc semblava menys solitari del que jo esperava. Hi havia un grup d’homes mal vestits, que fumaven i reien en una cantonada, un esmolet amb la seva roda, dos guàrdies que flirtejaven amb una mainadera i uns quants joves ben vestits que passejaven per allí amb cigars a la boca.

—Com podeu veure —va dir Holmes, mentre passejàvem per davant la casa—, aquest casament més aviat ve a simplificar les coses. La fotografia es converteix ara en una arma de dos talls. És probable que ella senti la mateixa aversió que la vegi el senyor Godfrey Norton que la del nostre client que pugui veure-la la seva princesa. La qüestió és ara la següent: on hem de buscar la fotografia?

—Sí, on hem de buscar-la?

—El menys probable és que ella la dugui d’un costat a l’altre en els seus viatges. És de mida exposició. Massa grossa per a poder amagar-la sota un vestit de dona. Ella sap que el Rei és capaç de fer-la espiar i escorcollar. Ja s’han fet dues temptatives d’aquesta mena. Aleshores, podem donar per segur que no la duu amb ella.

—Aleshores, on la té?

—La guarda el seu banquer o el seu advocat. Hi ha aquesta doble possibilitat. Però m’inclino a pensar que no la té ni l’un ni l’altre. Les dones són per natura propenses al secret i els interessa guardar els propis secrets. Per què hauria de donar la fotografia a una altra persona? Ella podia confiar en la seva pròpia custòdia, però no sabia quina influència podria tenir, directa o indirecta, sobre un home de negocis. A més a més, recordeu que ella havia decidit fer-ne ús al cap d’uns dies. La fotografia es deu trobar en un lloc a l’abast de la seva mà. La deu tenir dins la seva pròpia casa.

—Però la casa ja ha estat assaltada i escorcollada dues vegades.

—Bah, no varen saber on havien de mirar.

—I vós sí?

—Jo no miraré pas.

—Què fareu, doncs?

—Faré que ella me l’ensenyi.

—Però ella es negarà a fer-ho.

—No podrà. Però ja sento soroll de rodes. És el seu carruatge. Bé, procureu seguir les meves instruccions al peu de la lletra.

Mentre ell parlava, aparegueren per la corba de l’avinguda els llums laterals d’un cotxe. Era un petit i elegant landó que s’acostava trontollant a la porta de Briony Lodge. Quan es va parar, un d’aquells homes desvagats de la cantonada es va precipitar a obrir la porta, esperant guanyar-se una moneda, però un altre desvagat el va apartar amb el colze per a dur a terme la mateixa intenció. Es va produir una terrible baralla, augmentada pels dos guàrdies, que prengueren partit per un dels dropos, i per l’esmolet que es va posar acaloradament a la banda de l’altre. Algú va donar un cop de puny, i en un instant, la dama, que havia baixat del seu carruatge, es va trobar en el centre d’un petit nus d’homes que es copejaven salvatgement amb punys i bastons. Holmes es precipità dins la multitud per a protegir la senyora; però en el moment en què va arribar on era ella, va fer un crit i es deixà caure a terra, amb la sang que li vessava copiosament per la cara. En veure que queia, els guàrdies fugiren corrents en una direcció i els dropos en l’altre, mentre que algunes persones més ben vestides que havien presenciat la baralla sense prendre-hi part, varen acudir en ajut de la senyora i per a assistir l’home que havia estat ferit. Irene Adler, com la seguiré anomenant encara, havia pujat de pressa l’escalinata; però es detingué a dalt, amb la seva superba figura retallada contra els llums del vestíbul, mirant en direcció del carrer.

—Està molt ferit aquell cavaller? —va preguntar.

—És mort —cridaren algunes veus.

—No, encara dóna senyals de vida —va cridar una altra—, però morirà abans de què se’l dugui a l’hospital.

—És un home valent —va dir una dona—, si no hagués estat per ell, ja li haurien pres la bossa de mà i el rellotge de la senyora. Eren una trepa i, a més a més, de les pitjors. Ah, ara respira.

—No se’l pot deixar al carrer. El podem entrar a casa vostra, senyora?

—És clar que sí. Dueu-lo a la sala d’estar. Hi ha un còmode sofà. Per aquí, si us plau!

Lentament i solemne el dugueren a l’interior de Briony Lodge i el dipositaren a la sala principal, mentre jo encara observava el desenvolupament dels fets des del meu lloc al costat de la finestra. S’havien encès les llànties, però no s’havien corregut les cortines, de manera que podia veure Holmes ajagut al sofà. No sé si ell se sentia penedit en aquell moment del paper que estava representant, però el que sé és que mai en la meva vida no m’he sentit més avergonyit que quan vaig veure aquella formosa criatura contra la qual estava jo conspirant, i la gràcia i l’amabilitat amb què assistia el ferit. Vaig endurir el meu cor i vaig treure de sota el meu folgat gavany el coet de fum. Després de tot, no li fèiem cap mal. Solament tractàvem d’impedir que ella en fes a un altre.

Holmes s’havia incorporat al divan i jo vaig veure que feia uns moviments com una persona a la qual li falta l’aire. Una minyona va travessar la sala i s’apressà a obrir la finestra. Al mateix instant, vaig veure que ell alçava la mà i davant aquest senyal, jo vaig llançar dins l’habitació el meu coet amb el crit de “foc!”. A penes havia sortit aquesta paraula de la meva boca, quan tota la multitud d’espectadors, ben i mal vestits —cavallers, palafreners i minyones—, es varen unir en un xiscle general de “foc!” Densos núvols de fum es varen alçar per tota la cambra i fora de l’oberta finestra. Vaig poder entreveure figures que es movien precipitadament i un moment després vaig sentir la veu de Holmes des de dins, assegurant-los que es tractava d’una falsa alarma. Esmunyint-me a través de la multitud, em vaig dirigir vers la cantonada i deu minuts després vaig tenir l’alegria de sentir a frec del meu braç el braç del meu amic i poder sortir de l’escena de l’aldarull. Va anar caminant de pressa i en silenci durant alguns minuts, fins que vàrem girar i entràrem en un dels tranquils carrers que duen vers la Edgware Road.

—Ho heu fet molt bé, doctor —va comentar—. Res no podia haver anat millor. Magnífic.

—Teniu la fotografia?

—Sé on és.

—I com ho heu descobert?

—Ella m’ho ha indicat, com ja us vaig dir que faria.

—Encara no m’aclareixo.

—No vull pas fer-ne un misteri —va dir, tot rient—. La cosa ha estat molt senzilla. Ja haureu comprès, naturalment, que tots els que hi havien al carrer eren còmplices. Tots estaven llogats per a la comèdia de la tarda.

—Ja ho sospitava.

—Aleshores, quan ha esclatat el tumult, jo tenia a la palma de la mà una mica de pintura roja humida. M’he precipitat cap endavant, he caigut, i m’he passat la mà per la cara i m’he convertit en un espectacle digne de llàstima. Es tracta d’un truc antic.

—Això també ho he comprès.

—Aleshores m’han dut dintre. Ella s’ha vist obligada a deixar que ho fessin. No tenia altre remei. I a l’interior de la seva sala d’estar, que era la mateixa habitació on jo sospitava que es trobava la fotografia. O allí o al seu dormitori i estava decidit a veure en quina de les dues habitacions. M’han posat damunt un sofà, jo he fet un gest demanant aire, s’han vist obligats a obrir la finestra i vós heu tingut la vostra oportunitat.

—De què us ha servit tot això?

—Era molt important. Quan una dona creu que a la seva casa es cala foc, el seu instint és el de córrer immediatament envers allò que li és més preuat. És un impuls completament incontrolable, i jo me n’he aprofitat més d’una vegada. En el cas de l’escàndol de la substitució de Darlington em va ésser útil i també en l’afer del castell d’Arnsworth. Si la dona és casada, el que fa primer és tractar d’agafar el seu fillet, si és soltera, intentarà salvar el cofre de les joies. Ara bé, per a mi era evident que la dona del cas que ens ocupa no tenia a la casa res que li fos més preciós que el que nosaltres estem buscant. Estava segur que s’apressaria a salvar-lo. L’alarma de foc s’ha efectuat a la perfecció. El fum i els crits eren suficients per afectar uns nervis d’acer. Ella ha reaccionat magníficament. La fotografia es troba en un amagatall que hi ha en un pany de paret corredís, damunt mateix del cordó de la campaneta de la porta, a la dreta. Ella hi ha anat tot seguit i he pogut entreveure la fotografia en el moment en què la treia de l’amagatall. Quan jo he cridat que era una falsa alarma, ha tornat a desar-la, ha mirat el coet, ha sortit precipitadament de l’habitació i ja no l’he tornada a veure. M’he aixecat i, tot disculpant-me, he fugit de la casa, dubtava sobre si havia d’endur-me’n la fotografia immediatament; però el cotxer havia entrat, i com que em mirava molt fixament, m’ha semblat més segur esperar. Una mica de precipitació excessiva, podria engegar-ho tot a rodar.

—I ara? —vaig preguntar.

—La nostra investigació pràcticament ja s’ha acabat. Demà aniré de visita a Briony Lodge amb el rei, i amb vós, si voleu ésser de la colla. Ens faran passar a la sala d’estar per esperar la dama, però és probable que quan ella vingui ja no ens trobi ni a nosaltres ni a la fotografia. Podria ésser una satisfacció per a Sa Majestat el recuperar-la amb les seves pròpies mans.

—I a quina hora voleu anar-hi?

—A les vuit del matí. Encara no estarà llevada, i així tindrem el camp lliure. A més a més, ens hem d’afanyar, perquè aquest casament pot representar un canvi complet en la vida i els costums d’aquesta dona. He de telegrafiar al Rei com més aviat millor.

Havíem arribat a Baker Street i ens havíem aturat a la porta. Holmes estava buscant la clau a la butxaca, quan algú, al passar, li va dir:

—Bona nit, senyor Sherlock Holmes.

Hi havia diverses persones al carrer en aquell moment, però la salutació va semblar que venia d’un jove esvelt que duia un folgat gavany i que va passar molt de pressa.

—Ja he sentit abans aquesta veu —va dir Holmes mirant fixament el carrer vagament il·luminat—. Però em pregunto qui redimoni pot haver estat.





III


Vaig dormir a Baker Street aquella nit i estàvem prenent el nostre cafè amb torrades de l’esmorzar, quan el rei de Bohèmia va entrar apressadament a la cambra.

—Ho heu aconseguit realment? —va cridar, agafant Sherlock Holmes per les espatlles i mirant-lo ansiós a la cara.

—Encara no.

—Però, teniu esperances?

—Tinc esperances.

—Anem-hi, doncs. La impaciència em devora.

—Hem de buscar un cotxe.

—No, el meu brougham ens està esperant.

—Aleshores, això simplificarà les coses.

Vàrem baixar al carrer i vàrem partir novament envers Briony Lodge.

—Irene Adler s’ha casat —va comentar Holmes.

—Que s’ha casat? Quan?

—Ahir.

—Però amb qui?

—Amb un advocat anglès que es diu Norton.

—Però podria ésser que no n’estigués enamorada, oi?

—Espero que n’estigui.

—I per què ho heu d’esperar?

—Perquè això estalviaria a la vostra Majestat tot temor de futures molèsties. Si aquesta dama estima el seu espòs, no estima la vostra Majestat. Si no us estima a vós, no hi ha raó per a què vagi a interferir en els plans de vostra Majestat.

—És cert. I amb tot… Bé! Desitjaria que ella hagués estat al meu nivell! Quina gran reina hauria pogut ésser!

El rei es va sumir en un malhumorat silenci que no es va interrompre fins que arribàrem a Serpentine Avenue.

La porta de Briony Lodge estava oberta i una dona d’edat estava dreta dalt de l’escalinata. Ens contemplava amb mirada sardònica mentre baixàvem del brougham.

—El senyor Sherlock Holmes, oi? —va dir.

—Jo sóc el senyor Holmes —respongué el meu company, mirant-la amb ulls interrogants i a la vegada sorpresos.

—Molt bé. La senyora em va dir que era probable que vinguéssiu. Se n’ha anat aquest matí amb el seu marit, en el tren que surt a les 5,15 de Charing Cross, amb destí al Continent.

—Què! —Sherlock Holmes va vacil·lar, lívid de dolor i de sorpresa—. Voleu dir que se n’ha anat d’Anglaterra?

—Per no tornar mai més.

—I els documents? —va preguntar el rei amb veu ronca—. Tot s’ha perdut.

—Ara ho veurem.

Va apartar amb el braç la criada i es precipità a la sala d’estar, seguit pel rei i per mi. Els mobles estaven tots escampats, buits els prestatges i oberts els calaixos, com si aquella senyora ho hagués escorcollat i saquejat tot abans de la seva fuga. Holmes es precipità vers on hi havia el cordó de la campaneta, va obrir un petit pany corredís de la paret, i ficant-hi la mà, va treure una fotografia i una carta. La fotografia era d’Irene Adler en vestit de nit, i la carta anava dirigida al “Senyor Sherlock Holmes, que passarà a recollir-la ell mateix”. El meu amic la va obrir i la vàrem llegir tots tres junts. Duia la data de la mitjanit del dia anterior, i deia així:

«ESTIMAT SENYOR SHERLOCK HOLMES: Realment ho heu fet molt bé. M’heu ben ensarronat. Fins després de l’alarma d’incendi, jo no sospitava res. Però després, quan em vaig adonar que jo mateixa m’havia traït, vaig començar a pensar. Ja m’havien advertit contra vós fa uns mesos. M’havien dit que si el rei emprava un agent, certament seríeu vós. I em van donar la vostra adreça. Amb tot i això, vàreu aconseguir que us revelés el que volíeu saber. Tot i després d’haver començat a sospitar, se’m feia difícil pensar malament d’un ancià clergue bondadós i afable. Però, sabeu? jo també he hagut de practicar l’ofici d’actriu. La roba d’home no és per a mi cap novetat. Sovint m’aprofito de la llibertat que confereix. Vaig enviar John, el cotxer, per a què us vigilés, vaig córrer escales amunt, em vaig posar la roba de passeig, com en dic jo, i baixava en el moment en què vós us en vàreu anar.

»Bé, us vaig seguir fins a la porta de casa vostra i així vaig estar segura que era jo realment l’objecte de l’interès del famós senyor Sherlock Holmes. Després, un xic imprudentment, us vaig dir bona nit i me’n vaig anar al Col·legi d’Advocats del Temple a veure el meu espòs.

»Tots dos hem pensat que la millor solució era fugir, ja que érem perseguits per tan formidable adversari: així, doncs, trobareu buit el niu quan vingueu demà. Pel que fa a la fotografia, el vostre client pot dormir tranquil. Estimo i sóc estimada per un home millor que ell. El rei pot fer el que vulgui, sense que trobi impediment per part d’aquella amb qui es va portar tan cruelment. La conservo solament per a salvaguardar-me i per a disposar d’una arma que em preservi de qualsevol pas que contra mi pogués fer en el futur. Deixo una fotografia que potser a ell li agradaria posseir; i rebeu, senyor Sherlock Holmes, la meva més cordial salutació,

IRENE NORTON, née ADLER».



—Quina dona, oh, quina dona! —va exclamar el rei de Bohèmia, quan tots tres vàrem haver llegit l’epístola—. No us ho vaig dir que era molt ràpida i decidida? No hauria estat una admirable reina? No és una llàstima que no estigués al mateix nivell que jo?

—Pel que jo he vist d’aquesta dama, sembla, certament, que està a un nivell ben diferent del vostre, Majestat —va dir Holmes, fredament—. Sento molt no haver pogut dur l’afer de vostra Majestat vers una conclusió més reeixida.

—Al contrari, estimat senyor —va exclamar el rei—, no ho podia haver estat més de reeixida. Jo sé que la paraula d’aquesta dona és sagrada. La fotografia està ara tan segura com si hagués anat a parar al foc.

—Estic content de sentir dir això a vostra Majestat.

—I us heu fet mereixedor del meu immens agraïment. Us prego que em digueu de quina forma puc recompensar-vos. Aquest anell…

Es va treure del dit un anell de maragda que tenia la forma de serpent i li va mostrar sobre la palma de la mà.

—Vostra Majestat té una cosa que per a mi seria encara més preuada —va dir Holmes.

—Només heu d’anomenar-la.

—Aquesta fotografia! —va exclamar.

El rei el va mirar, astorat.

—La fotografia d’Irene! —va exclamar—. Certament, si aquest és el vostre desig…

—Estic molt agraït a vostra Majestat. Aleshores, ja no hi ha res més a fer en aquest assumpte. Tinc l’honor de desitjar-vos un bon matí.

Va fer una reverència i girant-se sense fer cas de la mà que el rei li allargava, se’n va anar, en la meva companyia, cap a les seves habitacions.

I així fou com un gran escàndol que amenaçava afectar el regne de Bohèmia i com els millors plans del senyor Sherlock Holmes es veieren frustrats per l’enginy d’una dona. Ell solia fer broma quant a la intel·ligència de les dones, però després ja no vaig tornar a sentir que ho fes més. I quan parla d’Irene Adler o quan fa referència a la seva fotografia, ho fa sempre sota l’honorable títol de la dona.





2. LA LLIGA DELS CAPS DE PANOTXA


Jo havia visitat el meu amic, el Sr. Sherlock Holmes, un dia de tardor de l’any passat, i el vaig trobar lliurat a una profunda conversa amb un home d’edat, molt cepat, de cara rubicunda i cabells vermells com el foc. Disculpant-me per la meva intrusió, estava a punt de retirar-me, quan Holmes, estirant-me bruscament pel braç, em va fer entrar i va tancar la porta darrera meu.

—No podíeu haver vingut més oportunament, estimat Watson —va dir cordialment.

—Tenia por que estiguéssiu ocupat.

—Sí que ho estic. I molt.

—Així, doncs, puc esperar a l’altra habitació.

—De cap manera. Aquest cavaller, el Sr. Watson, ha estat el meu soci i col·laborador en molts dels meus casos de més èxit, i no dubto que serà de màxima utilitat per a mi i també per a vós.

El cavaller cepat es mig alçà de la seva cadira i va saludar amb una inclinació del cap, amb una ràpida mirada interrogadora del seus ulls, petits i voltats per cercles de greix.

—Seieu al sofà —digué Holmes, deixant-se caure novament en la seva butaca i ajuntant les puntes dels dits, com solia fer quan reflexionava—. Ja sé, estimat Watson, que vós compartiu amb mi la meva afecció per tot el que és rar i surt dels convencionalismes i de la monòtona rutina de la vida diària. Heu demostrat que us agradava per l’entusiasme amb què fèieu la crònica de les meves petites aventures i, permeteu que us ho digui, amb la forma en què en certa manera les embellíreu.

—Els vostres casos han estat certament del major interès per a mi —vaig fer jo.

—Ja recordareu que jo comentava l’altre dia, poc abans que ens ocupéssim del problema, molt senzill, presentat per la senyoreta Mary Sutherland, que per a efectes estranys i combinacions extraordinàries, hem d’anar a la vida mateixa, que sempre va més enllà que qualsevol esforç de la imaginació.

—Proposició que jo em vaig prendre la llibertat de posar en dubte.

—En efecte, doctor, però amb tot i això, haureu de venir a coincidir amb el meu punt de vista, ja que, si no, hauré d’amuntegar fet sobre fet damunt vostre, fins que el vostre raonament es trenqui sota el seu pes i reconegui que jo tinc raó. Ara bé, el senyor Jabez Wilson, aquí present, ha tingut l’amabilitat de venir aquest matí i ha iniciat un relat que promet ésser un dels més singulars que he escoltat des de fa algun temps. Ja m’haureu sentit comentar que les coses més estranyes i singulars es relacionen molt sovint no amb els crims més grans, sinó amb els més petits, i en ocasions, certament, on hi ha marge per dubtar de si s’ha comès, en efecte, algun fet delictiu. Pel que fa al que he sentit, m’és impossible dir si el cas present és un exemple de delicte o no, però en el decurs dels esdeveniments figura certament entre el més singulars que hagi escoltat mai. Potser, Sr. Wilson, tindríeu la gran amabilitat de tornar a començar el vostre relat. No us ho demano simplement perquè el meu amic Dr. Watson no ha sentit la primera part, sinó també perquè el peculiar caràcter de la història em fa sentir ansiós d’escoltar dels vostres llavis tots els detalls possibles. Generalment, quan he sentit alguna lleugera indicació dels fets, puc guiar-me pels milers d’altres casos similars que acudeixen a la meva memòria. En el present exemple, em veig obligat a admetre que els fets, que jo sàpiga, són únics.

El voluminós client va semblar com si s’estarrufés tot orgullós i va treure’s de la butxaca de l’abric un periòdic brut i arrugat. Mentre ell recorria amb la mirada la columna dels anuncis, amb el cap inclinat i el diari estès damunt els seus genolls, jo vaig estar observant amb atenció l’aspecte d’aquell home, procurant, tal com feia el meu company, recollir les indicacions que podrien oferir-me la seva manera de vestir o el seu aspecte.

Amb tot, no vaig pas guanyar gran cosa amb la meva inspecció. El nostre visitant presentava tots els indicis d’ésser un comerciant britànic de mena molt corrent, obès, pompós i de lenta comprensió. Duia uns pantalons molt amples, que li feien bossa, de tela de pastor de quadres grisos, una levita negra i no massa neta, descordada de davant, armilla de color gris groguenc amb albertina de pesat llautó, de la qual penjava, com ornament, una peça, també de metall, quadrada i foradada. Al seu costat, damunt una cadira, hi havia un tronat barret de copa alta i un abric marró descolorit amb un arrugat coll de vellut. En conjunt, per més que jo me’l mirés, no hi havia en aquell home res de remarcable, llevat dels seus cabells vermells com foc i, en el seu rostre, l’expressió d’una gran pena i d’un gran disgust.

La ràpida mirada de Sherlock Holmes em va sorprendre en la meva inspecció i va moure el cap somrient al fixar-se en les meves ullades interrogadores.

—Llevat dels fets evidents que en algun temps ha fet treball manual, que pren rapè, que és maçó, que ha estat a la Xina, i que últimament s’ha dedicat molt a escriure, no puc deduir res més.

El senyor Jabez Wilson va fer un bot a la seva cadira, amb el dit damunt del diari, però amb els ulls clavats en el meu company.

—Com redimoni ha sabut tot això, senyor Holmes? —va preguntar—. Com heu sabut, per exemple, que he fet treball manual? És tan cert com l’evangeli, i vaig començar treballant com a fuster d’un vaixell.

—Les vostres mans, estimat senyor. La vostra mà dreta és de grandària un número sencer més gran que l’esquerra. Heu treballat amb ella i els músculs estan més desenvolupats.

—Bé, el rapè, aleshores, i la maçoneria?

—No vull pas ofendre la vostra intel·ligència, dient-vos com ho he deduït, especialment perquè, contravenint una mica les estrictes regles de la vostra ordre, lluïu una agulla de pit en forma d’arc i compàs.

—Ah, naturalment, això ho oblidava. Però, i el que fa referència a l’escriure?

—Quina altra cosa pot indicar aquest puny dret tan llustrós en una extensió de cinc polzades, i l’esquerre, amb el tros llis a prop del colze, en el punt on el recolzeu en el pupitre?

—Bé, però, i allò de la Xina?

—El peix que teniu tatuat per damunt mateix del vostre puny, sols podia haver estat fet a la Xina. He fet un petit estudi dels tatuatges i àdhuc he aportat contribucions a la literatura relativa a aquest tema. El detall de donar un delicat color rosat a les escames dels peixos és completament peculiar de la Xina. Quan, a més d’això, veig que penja de la vostra cadena del rellotge una moneda xinesa, l’assumpte resulta encara més simple.

El Sr. Jabez Wilson rigué de bona gana.

—Bé, mai no m’ho hauria pensat! —va dir—. De primer jo creia que vos havíeu fet alguna cosa més intel·ligent, però veig que no hi ha res d’això, després de tot.

—Em penso, Watson —digué Holmes—, que cometo una equivocació en donar explicacions. “Omne ignotum pro magnificum”, com sabeu, i la meva pobra petita reputació en resultarà perjudicada, si continuo essent tan càndid. És que no podeu trobar l’anunci, Sr. Wilson?

—Sí, ara ja el tinc —va respondre, amb el seu índex gruixut i vermell plantat a mig camí avall de la columna—. És aquí. Així és com va començar tot. Llegiu-ho vós mateix, senyor.

Vaig prendre el diari de les seves mans i vaig llegir el següent:

“A LA LLIGA DELS CAPS DE PANOTXA.—Obeint la voluntat del finat Ezequiah Hopkins, de Lebanon, Penn., U.S.A, hi ha una nova vacant que dóna dret a un membre de la Lliga, a un sou de quatre lliures a la setmana per a serveis purament nominals. Tots els homes de pèl roig que estiguin sans de cos i de ment i tinguin més de vint-i-un anys, són elegibles. Sol·licitar personalment el dilluns, a les onze, a Duncan Ross, a les oficines de la Lliga, Pope’s Court, número 7, Fleet Street.”

—Què dimonis vol dir això? —vaig exclamar, després d’haver llegit dues vegades l’extraordinari anunci.

Holmes va fer una rialleta i es va bellugar en la seva cadira com solia fer quan estava de bon humor.

—És una cosa que surt una mica del normal, oi? —va dir—. I ara, senyor Wilson, anem al gra, i parleu-nos de vós mateix, de la vostra família i de l’efecte que aquest anunci tingué sobre la vostra fortuna. Primerament, doctor, prendreu nota del periòdic i de la data.

—És The Morning Chronicle del 27 d’Abril de 1890. Sols fa dos mesos.

—Molt bé. I ara què, Sr. Wilson?

—Bé, és precisament el que us he estat dient, Sr. Sherlock Holmes —va dir Jabez Wilson, eixugant-se el front—. Jo tinc un petit negoci de préstecs a Coburg Square, prop de la City. No és un negoci gaire gran i en aquests últims anys només m’ha donat el just per anar tirant. Solia tenir dos ajudants, però ara només en tinc un; i em resultaria difícil poder-lo pagar, si no fos que ell es conforma amb cobrar la meitat del sou, per aprendre el negoci, diu ell.

—I com es diu aquest jove tan amable? —va preguntar Sherlock Holmes.

—Es diu Vincent Spaulding, i ja no es pot dir que sigui tan jove. És difícil de dir la seva edat. Jo no podria desitjar un col·laborador millor, Sr. Holmes; i sé molt bé que ell es podria fer valer més i guanyar dues vegades més del que jo li puc donar. Però, després de tot, si ell està content, per què li hauria jo de ficar idees al cap?

—Sí, en efecte. Per què? Sembla que teniu una gran sort en tenir un empleat que està per sota del preu de sou del mercat. No és una experiència comuna entre els patrons d’avui dia. No sé si el vostre ajudant no és tan remarcable com el vostre anunci.

—Oh, també té els seus defectes, no us penseu —va dir el Sr. Wilson—. Es torna boig per la fotografia. Surt corrent amb la seva màquina, quan hauria d’estar cultivant la seva intel·ligència, per submergir-se després al celler com un conill al seu cau per revelar les seves fotografies. Aquest és el seu principal defecte; però, en conjunt, és bon treballador. No té cap vici.

—Suposo que encara el teniu amb vós, no?

—Sí, senyor. Ell i una noia de catorze anys, que cuina una mica, coses senzilles, i fa la neteja de la casa, tot això és el que tinc a casa meva, perquè sóc vidu i mai no he tingut família. Tots tres vivim molt tranquil·lament, senyor; i tenim un sostre damunt el nostre cap i paguem els nostres deutes, i no fem res més.

»Va ser l’anunci el que va venir primer a trastornar-nos. Spaulding va venir a l’oficina ara fa vuit setmanes, amb aquest mateix periòdic a la mà, dient:

»—Tant de bo, Sr. Wilson, que jo fos un home de pèl roig.

»—Per què? —jo que li pregunto.

»—Per què, dieu? Hi ha una altra vacant a la Lliga dels Homes de Cap de Panotxa. És gairebé una petita fortuna per a qualsevol que l’obtingui, i em penso que hi ha major nombre de vacants que d’homes, de manera que els dipositaris no saben com emprar els diners. Si els meus cabells canviessin de color, aquí tindria jo un foradet on poder-me ficar.

»—Bé, però voleu explicar-me de què es tracta? —vaig fer jo—. Sabeu, Sr. Holmes? jo sóc un home molt de casa, i ja que el meu negoci vingué a mi, en lloc d’anar jo al negoci, sovint m’he passat setmanes senceres sense posar el peu més enllà del pelut de la meva porta. Per això, no sabia gaires coses del que s’esdevenia fora, i sempre m’alegrava de rebre alguna notícia.

»—No heu sentit mai parlar de la Lliga dels Caps de Panotxa? —va preguntar amb els ulls molt oberts.

»—Mai.

»—M’estranya molt, ja que vós mateix sou elegible per un dels llocs vacants.

»—I què representa això quant a diners? —vaig preguntar.

»—Oh, simplement un parell de centenars de lliures a l’any, però el treball és lleuger i no fa falta que interfereixi gaire amb les altres ocupacions de la persona en qüestió.

»Bé, ja us podeu fàcilment imaginar que això em va fer pessigolles a les orelles, perquè des de fa alguns anys, el meu negoci no anava gaire bé, i un parell de cents de lliures extra em vindrien com l’anell al dit.

»—Dieu-me tot el referent a això —vaig dir.

»—Bé —va dir, mostrant-me l’anunci—. Vós mateix podeu veure que la Lliga té una vacant, i aquí teniu l’adreça on hauríeu de sol·licitar els detalls. Segons he pogut esbrinar, la Lliga fou fundada per un milionari americà, Ezequiah Hopkins que era molt peculiar en les seves maneres. Ell mateix també era de pèl roig, i tenia una gran simpatia per a tots els caps de panotxa; així, quan va morir, es va veure que havia deixat la seva immensa fortuna a les mans d’uns dipositaris amb instruccions referents a procurar protecció a homes que tinguessin els cabells d’aquest color. Per tot el que he sentit dir, es tracta de proporcionar-los una ocupació pagada esplèndidament i amb molt poca feina a fer.

»—Però —vaig fer jo— hi hauria milions d’homes de pèl roig que ho sol·licitarien.

»—No pas tants com us podríeu pensar —em va respondre—. Com veieu, la cosa realment es limita a londinencs i homes adults. Aquest americà marxà de Londres en la seva jovenesa i volgué afavorir la seva vella i estimada ciutat. També he sentit dir que és inútil que un ho sol·liciti, si és que el seu cabell és vermell clar, o vermell fosc o de qualsevol color que no sigui d’un color encès com foc. Ara bé, si vós volguéssiu sol·licitar la vacant, Sr. Wilson, seríeu admès, sens dubte; però potser no valdria prou la pena que us molestéssiu en fer-ho solament per uns quants centenars de lliures.

»Ara bé, senyors, el fet és, com vosaltres mateixos podeu veure, que els meus cabells són d’un color molt esplèndid, de manera que em va semblar que, si hi havia un certamen sobre aquesta qüestió, jo tenia tan bona oportunitat com qualsevol altre home que hagi pogut conèixer en la meva vida. Vincent Spaulding semblava conèixer tan bé l’assumpte, que vaig pensar que em podria ser d’utilitat, i així, doncs, li vaig manar que tanqués l’establiment per aquell dia i m’acompanyés. Li va anar molt bé tenir un dia de festa, de manera que tancàrem el negoci i ens en vàrem anar a la direcció que figurava a l’anunci del diari.

»No espero tornar a veure mai més un espectacle com aquell, Sr. Holmes. Del nord, sud, est i oest, tots els que tenien un to vermell als seus cabells havien acudit a la City per l’anunci. Fleet Street estava obstruït per individus de pèl roig, i Pope’s Court semblava el carret d’un venedor de taronges. Mai no hauria pensat que n’hi hagués tants en tot el país com tots els que s’ajuntaren pel fet d’aquell sol anunci. Hi havien tots els matisos: palla, llimona, taronja, rajola, “setter” irlandès, fetge, argila; però, com va dir Spaulding, no n’hi havia gaires que tinguessin el vertader color viu de flama. Quan jo vaig veure que n’hi havia tants esperant, hauria desistit, desesperat, però Spaulding no va voler escoltar res d’això. Com s’ho va fer, no m’ho podria imaginar, però el cert és que empenyent d’aquí i estirant d’allà, no va parar fins que em va fer travessar la multitud i em va col·locar davant dels graons que duien a l’oficina. Hi havia una doble filera a l’escala, uns pujaven plens d’esperança i altres baixaven decebuts; però nosaltres, empenyent, empenyent tant com podíem, aviat ens trobàrem dins l’oficina».

—La vostra experiència ha estat molt divertida —va fer Holmes, quan el seu client va fer una pausa i refrescà la seva memòria amb un bon polset de rapè—. Continueu, si us plau, la vostra interessant narració.

—A l’oficina no hi havia més que un parell de cadires i una taula, darrera la qual seia un home baixet, amb uns cabells encara més rojos que els meus. Deia unes quantes paraules a cada candidat a mesura que s’acostava a la taula, i aleshores, se les engiponava per a trobar-li algun defecte que pogués desqualificar-lo. Després de tot, ocupar una vacant no semblava pas una cosa gaire senzilla. Amb tot, quan ens tocà el torn a nosaltres, l’homenet es va mostrar més favorable amb mi que no pas amb cap dels altres, i va tancar la porta quan vàrem entrar, per a poder tenir amb nosaltres uns mots en privat.

»—Aquest és el Sr. Jabez Wilson —va dir el meu ajudant—, i voldria sol·licitar una vacant en la Lliga.

»—I és admirablement idoni per a ocupar-la —va respondre l’altre—. Reuneix tots els requisits. No puc recordar des de quan no havia vist un cabell tan bonic.

»Va fer un pas enrera, va inclinar el cap vers un costat i em va mirar els cabells fins a fer-me ruboritzar. Després, de sobte, es va llançar cap endavant, em va agafar la mà i em va felicitar calorosament pel meu èxit.

»—Seria una injustícia dubtar —va dir—. Amb tot, estic segur que em dispensareu si prenc una precaució molt natural.

»Dient això, em va agafar els cabells amb les dues mans i va estirar fins a fer-me cridar de dolor.

»—Veig que teniu els ulls humits —va dir, deixant-me anar—. M’adono que tot és com cal. Però hem d’anar amb compte, perquè ja ens hem vist enganyats dues vegades per perruques i una vegada per tint. Podria contar-vos històries de cera de sabater que us farien sentir fàstic per la condició humana.

»Es dirigí vers la finestra i cridà tan fort com va poder, que la vacant ja estava ocupada. Des de baix va pujar un gemec de contrarietat i la gent es va anar dispersant en diferents direccions, fins que no es pogué veure altres caps de panotxa que no fossin el meu i el del gerent.

»—El meu nom —va dir—, és Sr. Duncan Ross, i jo també sóc un dels que cobren pensió procedent del llegat del nostre noble benefactor. Sou casat, Sr. Wilson? Teniu una família?

»Jo li vaig respondre que no en tenia.

»L’home es posà de cop molt seriós.

»—Déu, meu! —va exclamar—. Això sí que és greu! Sento molt que digueu això. El llegat era, naturalment, per a la propagació i difusió dels caps de panotxa, a més de la seva conservació. És una vertadera llàstima que vós sigueu solter.

»Se’m va posar llarga la cara, Sr. Holmes, en sentir aquestes paraules, perquè vaig pensar que a la fi no obtindria la vacant; però després de pensar-s’ho uns moments, va dir que era igual.

»—En el cas d’una altra persona —va dir—, aquest inconvenient podria ésser fatal, però hem d’estendre un punt a favor d’un home amb uns cabells com els que vós teniu. Quan podreu començar a fer-vos càrrec de les vostres noves obligacions?

»—Bé, hi ha un petit inconvenient, perquè ja tinc un negoci —vaig dir.

»—Oh, no us preocupeu per això, Sr. Wilson! —va dir Vincent Spaulding—, jo me n’encarregaré!

»—I quin seria l’horari? —vaig fer jo.

»—De deu a dues.

»Ara bé, Sr. Holmes, el negoci del préstec quasi sempre es fa al vespre, especialment el vespre del dijous i del divendres, que és precisament abans del dia de pagament; així, m’aniria molt bé guanyar-me uns calerets els matins. A més, jo sabia que el meu ajudant era bona persona i que s’ocuparia de tot el que pogués presentar-se.

»—M’aniria molt bé —vaig dir—. I la paga?

»—És de quatre lliures a la setmana.

»—I el treball?

»—És purament nominal.

»—De què en dieu purament nominal?

»—Bé, hauríeu d’estar a l’oficina, o almenys a l’edifici, tot el temps. Si en marxeu perdeu la col·locació per sempre més. El testament és molt clar en aquest punt. No compliu amb les condicions si us absenteu de l’oficina durant aquest temps.

»—Únicament es tracta de quatre hores al dia i no em passaria pel cap anar-me’n —vaig dir jo.

»—No hi valdria cap excusa —va dir el Sr. Duncan Ross—, ni malaltia, ni negoci, ni res de res. Vós haureu d’estar allí o perdreu la col·locació.

»—I el treball?

»—Consisteix en copiar l’Enciclopèdia Britànica. En aquell prestatge teniu el primer volum. Vós heu de procurar-vos la tinta, les plomes i el paper assecant, però nosaltres us proporcionarem aquesta taula i una cadira. Esteu disposat a començar demà?

»—És clar que sí —li vaig respondre.

»—Aleshores, adéu-siau, Sr. Jabez Wilson, i permeteu que us feliciti una vegada més per l’important col·locació que heu tingut la sort de trobar.

»Em va fer una reverència, indicant-me que podia sortir del seu despatx, i me’n vaig anar a casa amb el meu ajudant, sense saber gairebé què dir ni què fer, tan content estava amb la sort que havia tingut.

»Bé, tot el dia vaig estar pensant en el mateix i al vespre ja em tornava a trobar desanimat; perquè m’havia convençut completament a mi mateix que tot aquell assumpte havia d’ésser una broma o una gran ensarronada, malgrat que no podia imaginar-me quin objecte podria tenir. Semblava increïble que algú pogués fer tal testament o que paguessin tal quantitat per a fer una feina tan senzilla com la de copiar l’Enciclopèdia Britànica. Vincent Spaulding va fer tot el possible per a animar-me i a l’hora d’anar a dormir, jo ja havia decidit deixar-ho córrer tot. No obstant això, al matí vaig decidir provar-ho, així, doncs, vaig comprar una ampolla de tinta d’un penic, i amb una ploma d’escriure i set plecs de paper d’ofici, me’n vaig anar cap a Pope’s Court.

»Bé, amb sorpresa i alegria vaig comprovar que tot anava bé. La taula ja estava preparada per a mi, i el Sr. Duncan Ross es trobava allí per comprovar com jo posava mans a l’obra. Em va fer començar per la lletra A, i aleshores se’n va anar, però es deixaria caure per allí de tant en tant per a comprovar que tot anava bé. A les dues, em va dir bon dia, em felicità per la quantitat de còpia que havia fet, i va tancar la porta de l’oficina darrera meu.

»Això s’esdevingué un dia i un altre dia, Sr. Holmes, i el dissabte el gerent va entrar i em va donar quatre sobirans d’or per la meva feina de la setmana. El mateix va succeir la setmana següent i l’altra també. Cada matí jo estava allí a les deu, i cada tarda me n’anava a les dues. Gradualment, el Sr. Duncan Ross va anar venint solament una vegada cada matí, i aleshores, al cap d’algun temps, ja no venia en absolut. Malgrat això, mai no em vaig atrevir a abandonar l’habitació un sol instant, perquè no estava segur de quan podria presentar-se ell, i la col·locació era tan bona i a mi em convenia tant, que no volia arriscar-me a perdre-la.

»Així varen transcórrer vuit setmanes, i jo havia escrit sobre el referent a Armadures, Abats, Arquers, Arquitectura i Àtica i esperava arribar, a força de diligència, molt aviat a la lletra B. M’havia ja gastat algun diner en paper d’ofici i gairebé havia omplert un prestatge amb els meus escrits. I aleshores, de sobte, tot el negoci es va acabar».

—Voleu dir?

—Sí, senyor, i precisament ha estat aquest matí. Vaig anar al meu treball, com sempre, a les deu, però la porta estava tancada amb pany i clau, amb un bocí quadrat de cartolina clavat al bell mig amb una xinxeta. Aquí el teniu i vós mateix podeu llegir el que diu.

La nota deia així:

“S’HA DISSOLT LA LLIGA DELS

CAPS DE PANOTXA.

9 D’OCT. DE 1890.”



Sherlock Holmes i jo examinàrem aquest breu anunci i la cara compungida que hi havia al darrera, fins que l’aspecte còmic de l’assumpte dominà d’una manera tan completa qualsevol altra consideració i tots dos esclafírem en una sorollosa riallada.

—No veig pas que en això hi hagi res de divertit —va exclamar el nostre client, enrogint fins a les rels del seu cap flamejant—. Si no podeu fer res millor que riure-us de mi, puc anar-me’n en un altre lloc.

—No, no —va cridar Holmes, empenyent-lo per a fer-lo tornar a seure a la cadira de la qual mig s’havia alçat—. Realment no em voldria pas perdre el vostre cas per res del món. És molt poc corrent, i això ja resulta reconfortant. Però hi ha en ell, si em permeteu que us ho digui, quelcom amb un xic de comicitat. Digueu-me, si us plau, què vàreu fer, en trobar la cartolina sobre la porta?

—Em vaig quedar molt parat, senyor. No sabia què fer.

»Aleshores vaig preguntar en les altres oficines de l’edifici, però ningú no semblava saber res. Finalment, me’n vaig anar a trobar l’amo, que és un comptable que viu a la planta baixa i li vaig preguntar si podia dir-me què se n’havia fet de la Lliga dels Caps de Panotxa. Va respondre’m que mai no n’havia, sentit parlar. Aleshores li vaig preguntar qui era el Sr. Duncan Ross. Va respondre que aquest nom era nou per a ell.

»—Bé —vaig dir jo—, em refereixo al senyor de l’oficina número 4.

»—Ah, voleu dir el del cap de panotxa?

»—Sí.

»—Oh —va fer ell—, el seu nom és William Morris. Era un procurador i utilitzava la meva habitació provisionalment fins que tingués llesta la seva nova oficina. Se’n va anar ahir.

»—On el podria trobar?

»—A la seva nova oficina. Em va donar l’adreça. Sí, el número 17 de King Edward Street, prop de Sant Pau.

»Me’n vaig anar, senyor Holmes, però quan vaig arribar a la nova adreça, vaig veure que era una fàbrica de genolleres i allí ningú no havia sentit mai parlar d’un Sr. William Morris o d’un Sr Duncan Ross».

—I què vàreu fer, aleshores?

—Me’n vaig anar cap a casa, a Saxe-Coburg Square, i vaig demanar consell al meu ajudant. Però ell no em va poder ajudar de cap manera. Únicament podia dir-me que si tenia paciència, podria saber alguna cosa pel correu. Però això no em va satisfer, Sr. Holmes. No tenia ganes de perdre tal col·locació sense lluita, així, doncs, quan vaig sentir dir que vós éreu tan amable com per aconsellar la pobra gent que ho necessités, vaig venir de dret a trobar-vos.

—I heu obrat molt assenyadament —digué Holmes—. El vostre cas és extraordinàriament remarcable i em tindré per molt feliç de poder-lo investigar. Pel que vós me n’heu dit, em penso que és possible que se’n derivin conseqüències més greus del que sembla a primera vista.

—Encara més greus? —va dir el Sr. Jabez Wilson—. Bé, ja he perdut quatre lliures a la setmana.

—Pel que fa a vós, personalment —remarcà Holmes—, no veig pas que tingueu raó de queixar-vos d’aquesta extraordinària lliga. Al contrari, pel que puc comprendre, sou més ric d’unes trenta lliures, i no parlem dels detallats coneixements que heu pogut adquirir sobre tots els temes que comencen amb la lletra A. No hi heu perdut res.

—No, senyor. Però vull esbrinar el referent a ells, i qui són, i quina finalitat perseguien en voler-me ensarronar, perquè ha estat una ensarronada. I la broma els ha sortit un xic cara, ja que els ha costat trenta-dues lliures.

—Procurarem escatir per a vós aquests punts. I abans, he de fer-vos una o dues preguntes, senyor Wilson. Aquest ajudant vostre que va ésser el primer que us va fer fixar en l’anunci… quant de temps feia que estava amb vós?

—Aleshores feia un mes, aproximadament.

—De quina manera es va presentar?

—En resposta a un anunci.

—Era l’únic en sol·licitar la col·locació?

—No, en vaig tenir una dotzena.

—Per què el vàreu prendre a ell?

—Perquè era llest i s’oferia cobrant poc.

—Per la meitat del sou, en realitat.

—Això mateix.

—Com és aquest Vincent Spaulding?

—Baix, cepat, molt ràpid en els seus moviments, sense pèl a la cara, tot i que la seva edat no baixa dels trenta anys. Té al front una taca blanca com de l’esquitxada d’algun àcid.

Holmes es va incorporar en la seva cadira, visiblement excitat.

—Ja m’ho pensava —va dir—. Us heu fixat alguna vegada si tenia foradades les orelles com per a dur arracades?

—Sí, senyor. Va dir que li havia fet una gitana quan era un noiet.

—Hum! —va fer Holmes, i va quedar molt pensatiu—. Encara està amb vós?

—Oh, sí, senyor, l’acabo de deixar ara mateix.

—I, en la vostra absència, el negoci ha estat ben atès?

—No tinc pas motiu per a queixar-me, senyor. Mai no hi ha hagut gaire feina, al matí.

—Ja en tinc prou, senyor Wilson. M’alegraré de poder-vos donar una opinió sobre aquest tema d’aquí a un o dos dies. Avui és dissabte, i espero que vers el dilluns poguem arribar a una conclusió.

—Bé, Watson —va dir Holmes, quan el nostre visitant se’n va haver anat—, què en deduïu de tot això?

—No en dedueixo res —li vaig respondre amb tota franquesa—. Es tracta d’un assumpte molt misteriós.

—Generalment —va dir Holmes—, quan més estranya és una cosa, menys misteriosa resulta ser. El que és realment intrigant són els delictes vulgars i corrents, de la mateixa manera que un rostre corrent es més difícil d’identificar. Però en aquest assumpte d’ara, hauré d’obrar ràpidament.

—Així, doncs, què penseu fer? —li vaig preguntar.

—Fumar —va respondre—. És completament un problema de tres pipes, i us prego que no em parleu durant cinquanta minuts.

Es va cargolar en la seva cadira, amb els seus flacs genolls alçats fins al nas aguilenc, i es va quedar amb els ulls tancats i la seva negra pipa d’argila a la boca, com el bec d’algun estrany animal. Jo havia arribat a la conclusió que s’havia quedat adormit, i certament jo també començava ja a pesar figues, quan de sobte va fer un bot de la cadira amb el gest d’un home que havia pres una decisió i va deixar la pipa damunt la lleixa de la xemeneia.

—Sarasate actua aquesta tarda al St. James’s Hall —va remarcar—. Què us sembla, Watson? Els vostres pacients podrien prescindir de vós per unes hores?

—Avui no tinc res a fer. La meva pràctica mèdica no és mai massa abassegadora.

—Aleshores, agafeu el barret i anem. Primer he de passar per la City i podem dinar pel camí. Observo que en el programa hi ha una bona porció de música alemanya, que respon un xic més al meu gust que la italiana o la francesa. És introspectiva i em fa falta ésser introspectiu. Anem!

Vàrem anar amb el tren subterrani fins a Aldersgate; caminant una mica vàrem arribar a Saxe-Coburg Square, l’escena de la singular història que havíem escoltat aquell matí. Era una placeta ofegada, de mala mort, en la qual quatre files de cases descurades, de dues plantes, de rajols, donaven a un petit clos amb baranes, on una gespa raquítica i unes quantes mates de marcit llorer lluitaven desesperadament contra una atmosfera inhòspita i carregada de fum. Tres boles daurades i una placa de color marró amb “Jabez Wilson” en lletres blanques, anunciaven, a la cantonada d’una casa, el lloc on exercia el seu negoci el nostre client de cap de panotxa. Sherlock Holmes es va aturar davant la casa, decantant el cap i repassant-la de dalt a baix amb uns ulls que brillaven intensament entre unes parpelles encongides. Aleshores, va començar a pujar lentament pel carrer i després va tornar a baixar vers la cantonada, sense deixar de mirar fixament les cases. Finalment, va tornar a la casa del prestador i, després de donar amb el seu bastó dos o tres cops vigorosos sobre el paviment, es va acostar a la porta i va trucar. Immediatament va obrir un jove d’aspecte agradable, sense pèl a la cara, que el va invitar a entrar.

—Gràcies —va dir Holmes—, jo solament desitjava preguntar-vos com podria anar des d’aquí fins a l’Strand.

—Tercera a la dreta, quarta a l’esquerra —va respondre ràpidament l’ajudant i s’apressà a tancar la porta.

—Un jove espavilat, aquest —va observar Holmes, mentre ens allunyàvem—. En opinió meva, és el quart individu més llest de Londres, i pel que fa a audàcia, no estic segur que tingui dret a ésser considerat el tercer. Abans d’ara ja he tingut ocasió de saber alguna cosa relacionada amb ell.

—Evidentment —vaig dir jo—. L’ajudant del Sr. Wilson té molt a veure en aquest misteri de la Lliga dels Caps de Panotxa. Estic segur que vàreu preguntar-li per on havíeu de passar, simplement per a poder-lo veure.

—No pas a ell.

—Què, doncs?

—Les genolleres dels seus pantalons.

—I què hi heu vist?

—El que esperava veure-hi.

—Per què heu donat aquells cops a terra amb el bastó?

—Estimat doctor, aquest és un moment per a l’observació, no per a parlar. Som espies en un país enemic. Sabem alguna cosa de Saxe-Coburg Square. Anem ara a explorar les senderes que hi ha darrera aquesta plaça.

La carretera en la qual ens trobàvem en girar la cantonada de l’apartada placeta de Saxe-Coburg, presentava, respecte a aquesta, el mateix gran contrast de la part davantera d’un quadre en relació amb el seu dors. Era una de les artèries principals que condueix el trànsit de la City vers el nord i l’est. La calçada estava bloquejada pel riu immens de comerç que fluïa en doble marea cap en dintre i cap en fora, mentre que els passos de vianants formiguejaven de gent. Era difícil fer-se càrrec, mentre miràvem la fila d’establiments elegants i els majestuosos edificis que realment confinessin, a l’altre costat, amb la plaça trista i solitària que acabàvem d’abandonar.

—Vejam —va dir Holmes, aturant-se a la cantonada, i mirant al llarg de la fila de cases—, m’agradaria recordar l’ordre de cases que hi ha aquí. És una afecció meva la de tenir un coneixement exacte de Londres. Allà hi ha Mortimer’s, l’estanc, la petita tenda de periòdics, la sucursal Coburg del City and Suburban Bank, el Restaurant Vegetarià i el dipòsit de carrosseries de McFarlane. Això ens duu a l’altra illa de cases. I ara, doctor, que ja hem fet la nostra tasca, és hora de que tinguem alguna distracció. Un entrepà i una tassa de cafè i després anirem als dominis del violí, on tot és dolçor, delicadesa i harmonia i on no hi ha clients pèl-rojos que ens compliquin la vida amb els seus trencaclosques.

El meu amic era un músic entusiasta, que no sols era hàbil com a executor, sinó també com a compositor de considerable mèrit. Es va passar tota la tarda assegut a la seva butaca embolcallat en la més completa felicitat, movent suaument els seus dits llargs i prims, seguint el compàs de la música, mentre el seu rostre somrient i els seus ulls lànguids i somniadors eren tan diferents del Holmes detectiu, del Holmes perseguidor de criminals, inquiet, enginyós i ràpid en actuar como sigui possible concebre. En el seu caràcter singular, la naturalesa dual s’afirmava alternativament i la seva extrema meticulositat i astúcia representaven, com havia jo pensat sovint, la reacció contra la manera d’ésser poètica i contemplativa que en ocasions en ell predominava. Aquesta oscil·lació del seu temperament el feia passar d’una extrema languidesa a una devoradora energia; i, com jo sabia molt bé, mai no era tan realment formidable com quan durant dies i més dies havia estat reposant ociosament en la seva butaca enmig de les seves improvisacions i els seus llibres de lletra gòtica. Era aleshores quan l’envaïa sobtadament l’afecció de la caça, i la seva brillant facultat de raonament s’elevava al nivell de la intuïció, fins que aquells que no estaven familiaritzats amb els seus mètodes el miraven de reüll com un home, els coneixements del qual no eren els dels altres mortals. Quan el vaig veure aquella tarda tan embolcallat en la música al St. James’s Hall, vaig pressentir que s’apropava un mal moment per aquells que s’havia proposat de perseguir.

—Sens dubte voleu tornar a casa, veritat, doctor? —va dir, quan sortíem del concert.

—Sí, no aniria malament.

—I jo he de fer algunes coses que m’ocuparan unes quantes hores. L’assumpte de Coburg Square és seriós.

—Per què seriós?

—S’està tramant un gran fet delictiu. Tinc totes les raons de creure que tindrem temps d’impedir-ho. Però el fet d’ésser avui dissabte, complica un xic les coses. Aquesta nit tindré necessitat de la vostra ajuda.

—A quina hora?

—Les deu serà prou aviat.

—Seré a Baker Street a les deu.

—Molt bé. I, per cert, doctor! podria haver-hi una mica de perill, així, doncs, tingueu l’amabilitat d’embutxacar-vos el revòlver.

Em va acomiadar amb la mà, girà sobre els seus talons i desaparegué en un instant entre la multitud.

Confio que no sóc pas més obtús que els que m’envolten, però sempre m’aclaparava un sentit de la meva pròpia estupidesa en els meus tractes amb en Sherlock Holmes. Aquí havia escoltat jo el que ell havia escoltat, havia vist el que ell havia vist, i amb tot, per les seves paraules era evident que ell veia ben clar no sols el que s’havia esdevingut, sinó també el que anava a esdevenir-se, mentre que per a mi tot l’assumpte continuava essent confús i grotesc. Mentre anava a casa amb cotxe, a Kensington, pensava en tot aquell assumpte, des de la història extraordinària del copista pèl-roig de l’Enciclopèdia fins a la visita a Saxe-Coburg Square, i els mots ominosos amb què Holmes s’havia acomiadat de mi. Què era aquesta expedició nocturna, i per què havia jo d’anar armat? On havíem d’anar i què havíem de fer? Holmes havia insinuat que aquell ajudant imberbe del prestador era un home temible, un home que podia jugar a un joc perillós. Vaig intentar desxifrar aquell enigma, però vaig desistir, desesperat, i vaig deixar de banda la qüestió tot esperant que la nit portés una explicació.

Era un quart de deu quan sortia de casa i travessava el Park, i després Oxford Street en direcció a Baker Street. A prop de la porta hi havia dos cotxes hansom i, quan vaig ésser al vestíbul, vaig sentir veus que venien de dalt. En entrar a la seva habitació, vaig trobar Holmes en animada conversa amb dos homes, un dels quals vaig reconèixer que era Peter Jones, l’agent oficial de la policia; mentre que l’altre era un home llarg, prim, de cara tristoia, que duia un barret molt lluent i una levita excessivament respectable.

—Ah! la nostra expedició ja està completa —va dir Holmes, mentre es cordava la seva jaqueta de mariner i agafava de la perxa el seu pesat fuet de caça—. Watson, oi que ja coneixeu el Sr. Jones, de Scotland Yard? Permeteu que us presenti al Sr. Merryweather, que serà el nostre company en l’aventura d’aquesta nit.

—Ja tornem a sortir a caçar en parelles, com veieu, doctor —va dir Jones amb la seva acostumada prosopopeia—, el nostre amic és un home admirable per aixecar la peça. Tot el que necessita és un vell gos per a què l’ajudi a caçar-la.

—Espero que un ànec salvatge no resulti ésser el final de la nostra caça —observà lúgubrement el Sr. Merryweather.

—Senyor, podeu dipositar una bona dosi de confiança en el Sr. Holmes —digué l’agent de policia altivament—. Ell té els seus propis mètodes, que són, si no us sap greu que ho digui, una mica massa teòrics i fantàstics, però dintre seu té les qualitats d’un vertader detectiu. No és excessiu afirmar que una o dues vegades, com en el cas de l’assassinat de Sholto i del tresor d’Agra, va estar gairebé més encertat que les forces oficials de policia.

—Oh, si ho dieu vós, Sr. Jones, així deu ésser realment! —va dir el desconegut, amb deferència—. Amb tot, confesso que trobo a faltar la meva partida de cartes. En vint-i-set anys, és la primera nit de dissabte que no hi he jugat.

—Em penso —va observar Sherlock Holmes— que aquesta nit us jugareu quelcom de major importància que el que us heu jugat fins ara, i que el joc serà més emocionant. Vós, Sr. Merryweather, us jugueu unes trenta mil lliures; i vós, Jones, us jugareu l’home damunt el qual desitgeu posar les mans.

—John Clay, l’assassí, lladre, estafador fraudulent i falsificador. És un home jove, Sr. Merryweather, però va al cap de la seva professió, i preferiria posar-li a ell les manilles més que a cap altre delinqüent de Londres. Aquest jove John Clay és un home extraordinari. El seu avi era un duc de sang reial i ell mateix ha estat a Eton i a Oxford. El seu cervell és enginyós com els seus dits i encara que trobem senyals d’ell en girar cada cantonada, mai no sabem on podem trobar l’home mateix. Una setmana, forçarà una casa d’Escòcia, i la setmana següent estarà fent una capta per a construir un orfenat a Cornualles. Fa anys que li segueixo la pista, i encara no he pogut mai posar-li els ulls a sobre.

—Espero poder tenir el plaer de presentar-vos-el aquesta nit. Jo també he tingut alguna cosa a veure amb el Sr. John Clay, i estic d’acord amb vós en què està al cap de la seva professió. Però ja són més de les deu i ja és hora que ens posem en marxa. Si vostès dos agafen el primer hansom, Watson i jo seguirem en el segon.

Sherlock Holmes no va estar molt comunicatiu durant el llarg trajecte amb cotxe, i es va recloure en si mateix cantussejant les melodies que havia sentit aquella tarda. Vàrem passar trontollant per un laberint inacabable de carrers il·luminats amb llum de gas fins a sortir a Farringdon Street.

—Ara ja hi arribem —va comentar el meu amic—. Aquest Merryweather és director d’un banc i està interessat personalment en l’assumpte. També m’ha semblat bé que ens acompanyés Jones. No és mal subjecte, encara que un imbècil complet en la seva professió. Té una sola qualitat positiva. És valent com un buldog i tenaç com una llagosta quan posa les grapes sobre algú. Ja hi som i ens estan esperant.

Havíem arribat a la mateixa concorreguda artèria en la qual ens trobàvem el matí. Els nostres cotxes havien estat acomiadats i, sota la guia del Sr. Merryweather, vàrem baixar per un estret passadís i entràrem per una porta lateral que ell ens va obrir. Dintre hi havia un petit corredor que acabava en una porta de ferro molt massissa. També aquesta va ésser oberta i baixàrem per una sinuosa escala de pedra que acabava en una altra formidable porta. El Sr. Merryweather es va aturar per encendre una llanterna i després ens va conduir baixant per un passatge fosc que feia olor de terra i així, després d’obrir una tercera porta, a una enorme volta o celler dintre del qual hi havia per tot arreu amuntegades gàbies i pesades caixes.

—No sou pas molt vulnerable des de dalt —va observar Holmes, mantenint alçada la llanterna i mirant al seu voltant.

—Ni des de baix —va respondre el Sr. Merryweather, donant cops amb el bastó a les lloses que cobrien el terra—; oh, Déu meu, si això sona com si fos completament buit! —va observar, aixecant els ulls, molt sorprès.

—He de pregar-vos que estigueu un xic més tranquil —va dir Holmes amb severitat—. Ja heu posat en perill tot l’èxit de la nostra expedició. Podria pregar-vos que tinguéssiu la bondat de seure sobre una d’aquestes caixes, sense intervenir en res?

El solemne Sr. Merryweather anà a seure’s sobre una caixa, amb un posat de sentir-se molt ofès, mentre Holmes s’agenollava i, amb una llanterna i una lupa, començava a examinar minuciosament les escletxes que hi havia entre les pedres. Uns quants segons li foren suficients, ja que es posà ràpidament dret i es va guardar la lupa a la butxaca.

—Encara disposem almenys d’una hora —va observar—, ja que no és probable que facin cap pas abans que el prestador se n’hagi anat a dormir. Aleshores no perdran ni un minut, perquè, quan més aviat facin la seva feina, més temps tindran per fugir. Com sens dubte haureu endevinat, doctor, ara ens trobem al soterrani de la sucursal de la City d’un dels bancs principals de Londres. El Sr. Merryweather és el president del consell de direcció i ell us explicarà les raons per les quals els més atrevits criminals de Londres tindrien en aquests moments un interès considerable per aquest soterrani.

—És a causa del nostre or francès —va dir el director en veu baixa—. Hem rebut diversos avisos que podria haver-hi un intent de robatori.

—El vostre or francès?

—Sí. Fa uns mesos, vàrem tenir ocasió de reforçar els nostres recursos, i per a tal fi vàrem demanar al Banc de França un préstec de trenta mil napoleons. S’ha arribat a saber que no havíem tingut encara ocasió de desempaquetar els diners i que aquests es trobaven encara al nostre soterrani. La caixa damunt la qual estic assegut conté dos mil napoleons empaquetats entre dues capes de làmines de plom. En aquests moments, les nostres reserves d’or són molt més grans del que és normal guardar en una sucursal i el consell de direcció tenia el seu recel per aquest motiu.

—Recel molt justificat —va observar Holmes—. I ara ja és el moment que portem a la pràctica els nostres petits plans. Espero que d’aquí a una hora les coses hauran fet crisi. Mentrestant, Sr. Merryweather, hauríeu de tapar la vostra llanterna sorda.

—I romandre a les fosques?

—Em temo que sí. He dut, un joc de cartes, el tinc a la butxaca, i pensava que, ja que som una partie carrée, vós podríeu jugar, després de tot. Però veig que els preparatius de l’enemic han avançat tant, que no podem arriscar-nos a la presència d’un llum. I, abans de res, hem d’escollir les nostres posicions. Són homes atrevits, i encara que els mantindrem en desavantatge, ens poden causar algun mal si no anem amb compte. Jo em col·locaré darrera aquesta caixa i vós us amagareu darrera aquelles. Aleshores, quan jo enfoqui un llum sobre ells, acosteu-vos ràpidament. Si disparen, Watson, no tingueu remordiment en abatre’ls.

Vaig posar el meu revòlver, amb el gallet aixecat, damunt la caixa de fusta darrera la qual m’havia parapetat. Holmes va tapar la part davantera de la seva llanterna i ens va deixar completament a les fosques, en una foscor tan absoluta com jo mai no n’havia experimentat. L’olor del metall calent romangué per a assegurar-nos que el llum encara estava allí, a punt de tornar a brillar ràpidament. A mi, amb els nervis tensos a causa de l’expectació, aquella sobtada foscor i l’aire fred i humit del celler em produïen un efecte depriment.

—Només els queda un camí per a la retirada —digué Holmes en veu baixa; el de tornar a la casa i sortir a Saxe-Coburg Square. Espero que hàgiu fet el que us havia demanat, oi, Jones?

—Tinc un inspector i dos oficials esperant a la porta de davant.

—Aleshores, els hem tapat tots els forats. I ara hem de guardar silenci i esperar.

Que llarg que semblava tot aquell temps! Comparant notes posteriorment, sols va transcórrer una hora i quart, però a mi em va semblar que gairebé devia haver passat la nit i damunt nostre devia ja estar fent-se de dia. Tenia els membres pesats i entumits, perquè tenia por de canviar de postura, però els meus nervis havien assolit el punt més alt de tensió, i tenia tan aguditzada l’oïda, que no sols podia sentir la suau respiració dels meus companys, sinó que podia distingir el respirar més pesat i profund del voluminós Jones de la fina nota, com un sospir de la respiració del director del banc. Des del lloc on jo em trobava, podia mirar per damunt de la caixa envers el terra del soterrani. De sobte, els meus ulls varen percebre el llambreig d’una llum.

Al principi, no fou més que una lleugera guspira sobre el paviment de pedra. Després es va allargar fins a convertir-se en una línia groga, i aleshores, sense cap advertència o so, va semblar que s’obria una esberla i aparegué una mà, una mà blanca, quasi femenina, que va palpar en el centre de la petita àrea de llum. Durant un minut o més, aquella mà, amb els seus dits inquiets, va sobresortir del terra. Després es va retirar tan sobtadament com havia aparegut, i tot va tornar a quedar submergit en la foscor, llevat de la guspireta lívida, que revelava l’existència d’una esquerda entre les lloses.

Amb tot, la seva desaparició va ésser momentània. Amb un so estrident, una de les lloses, ampla i blanca, va girar sobre el seu costat i va deixar obert un forat quadrat a través del qual va sortir projectada la llum d’una llanterna. Sobre la vora del forat va començar a sortir una cara sense pèl, com de noi, que va mirar amb molta atenció al seu voltant, i després, recolzant-se a ambdós costats de l’obertura, es va aixecar, alçant primer les espatlles i després la cintura, fins a fer descansar un genoll damunt la vora del forat. Un instant després, es va redreçar al costat de l’esvoranc i va ajudar a pujar a un company, prim i baixet com ell, de cara pàl·lida i amb cabells d’un intens color roig.

—No hi ha ningú —va dir en veu baixa—. Tens el cisell i les bosses? Déu meu! Salta, Archie, salta, ja me n’ocuparé jo!

Sherlock Holmes havia saltat fora del seu amagatall i agafava l’intrús pel coll de la roba. L’altre es va esmunyir dins del forat i jo vaig sentir el so de roba que s’estripa quan Jones el va arreplegar pels faldons. La llum va llampeguejar sobre el canó d’un revòlver, però el fuet de caça de Holmes va caure sobre el puny de l’home i l’arma va anar a parar a les lloses amb un so metàl·lic.

—És inútil, John Clay —va dir Holmes sense perdre la calma—. No teniu absolutament cap probabilitat.

—Ja ho veig —va respondre l’altre amb la major sang freda—. M’imagino que el meu company s’ha pogut escapar, encara que, pel que veig, us heu quedat amb el seu faldó.

—A la porta hi ha tres homes esperant-lo —va dir Holmes.

—Ah, ja. Es veu que vós ho heu fet molt bé. Us felicito.

—I jo a vós —respongué Holmes—. La vostra idea dels caps de panotxa va ésser molt original i eficaç.

—Tot seguit tornaràs a veure el teu soci —va dir Jones—. És més àgil que jo baixant per forats. Allarga les mans per a què et posi les manilles.

—Us prego de no tocar-me amb les vostres mans brutes —observà el pres, quan les manilles es varen tancar amb un so metàl·lic al voltant dels seus punys—. Potser no sabeu que per les meves venes corre sang reial. Tingueu també l’amabilitat de donar-me el tractament de senyor i de dir-me si us plau.

—Molt bé —va dir Jones, mirant-lo fixament i fent una rialleta—. Bé, li plauria al senyor desfilar escales amunt, on podrem trobar un cotxe que dugui a vostra altesa a la comissaria?

—Això ja està millor —va dir serenament John Clay. Va fer-nos una gran reverència, i es va posar a caminar tranquil·lament, sota la custòdia del detectiu.

—Realment, Sr. Holmes —va dir el Sr. Merryweather, mentre els seguíem sortint del soterrani— no sé com el banc podrà agrair-vos o pagar-vos pel que heu fet. No hi ha cap dubte que heu descobert i desbaratat de la manera més completa un dels intents més audaços de robatori de bancs que mai he conegut.

—Jo tenia un o dos punts pendents amb el Sr. John Clay —va dir Holmes—. Aquest assumpte m’ha ocasionat unes petites despeses que espero que el banc em reemborsi, però a part d’això, em considero amplament recompensat havent tingut una experiència que en molts aspectes és única i havent escoltat el relat, molt remarcable, de la Lliga dels Caps de Panotxa.

—Com podeu veure, Watson —va explicar en les primeres hores del matí, mentre sèiem, davant d’un vas de whisky amb soda a Baker Street—, va resultar completament evident des del primer moment que l’única finalitat possible d’aquest cas bastant fantàstic de l’anunci de la Lliga i del copiar l’Enciclopèdia era la de tenir allunyat unes hores cada dia aquell prestador, un home d’intel·ligència no gaire desperta. Era una manera curiosa de fer les coses, però realment hauria estat difícil suggerir-ne una altra de millor. Sens dubte el mètode li fou suggerit a l’enginyós cervell de Clay pel color dels cabells del seu còmplice. Les quatre lliures a la setmana era un esquer que forçosament havia d’atraure la víctima, i què representava aquesta quantitat per a ells, que es jugaven milers en l’assumpte? Posen l’anunci al periòdic; un dels bergants lloga l’oficina provisional, l’altre incita l’home a sol·licitar la vacant i tots dos se les arrangen per obtenir la seva absència tots els matins de la setmana. Des del moment en què vaig saber que l’ajudant s’havia avingut a treballar per la meitat del sou, va resultar evident per a mi que tenia algun fort motiu per a obtenir aquella col·locació.

—Però, com vàreu poder endevinar quin era el motiu?

—Si hi haguessin hagut dones a la casa, hauria suposat que es tractava d’una mera vulgar intriga amorosa. Però això quedava descartat. El negoci del prestador era de poca importància i a casa seva no hi havia res que pogués explicar uns preparatius tan elaborats i unes despeses com les que estaven fent. Aleshores, devia tractar-se d’alguna cosa que es trobava fora de la casa. Què podia ésser? Vaig pensar en l’afecció de l’ajudant per la fotografia i el truc de desaparèixer a l’interior del celler. El celler! Aquí teníem l’extrem d’aquella embolicada pista. Aleshores vaig fer investigacions sobre aquest misteriós ajudant i vaig descobrir que me les havia de veure amb un dels delinqüents més cínics i audaços de Londres. Estava fent en el celler alguna cosa… alguna cosa que exigia moltes hores al dia durant tota una sèrie de mesos. Què podia ésser? Vaig tornar a preguntar-me. No podia imaginar res, llevat que estava practicant un túnel que conduís a un altre edifici.

»Fins aquest punt havia arribat, quan vàrem anar a visitar l’escena d’acció. Jo us vaig sorprendre quan vaig donar cops al paviment amb el meu bastó. M’estava assegurant de si el celler s’estenia cap a davant o cap a darrera. No donava a la part de davant. Després vaig tirar de la campaneta i, tal com esperava, va sortir a obrir l’ajudant. Havíem tingut algunes escaramusses, però encara no ens havíem vist l’un a l’altre. Gairebé no li vaig mirar la cara. Eren els seus genolls el que jo volia veure. Vós mateix vàreu poder comprovar com estaven de gastats, arrugats i tacats. Pregonaven les hores que s’havia passat cavant aquell forat. L’únic punt que quedava per esbrinar era per quin motiu el feien. Vaig donar la volta a la cantonada, vaig veure que el City and Suburban Bank donava al local del nostre amic i vaig tenir la sensació d’haver resolt el problema. Quan vós us en vàreu anar a casa després del concert, jo me’n vaig anar a Scotland Yard i després vaig anar a veure el president del consell de direcció del banc, amb el resultat que heu pogut veure».

—I com podíeu afirmar que durien a terme el seu intent aquesta nit? —vaig preguntar.

—Bé, quan varen tancar les oficines de la seva Lliga, va ésser el senyal que ja no els preocupava la presència del Sr. Jabez Wilson; dit d’una altra manera, que havien acabat de fer el seu túnel. Però era essencial que l’utilitzessin aviat, ja que podria ésser descobert o l’or podria ésser traslladat en un altre lloc. Els convenia el dissabte més que qualsevol altre dia, perquè els donaria dos dies per a fugir. Per totes aquestes raons, jo esperava que vindrien aquesta nit.

—Vàreu fer les vostres deduccions d’una manera magnífica —vaig exclamar amb sincera admiració—. És una cadena molt llarga, però cada anella sona a cosa certa.

—Em va salvar de l’avorriment —va respondre, tot fent un badall—. Ai las! Ja sento que torna a emparar-se de mi! Em passo la vida en un llarg esforç per fugir de les vulgaritats de l’existència, i aquests petits problemes m’ajuden a aconseguir-ho.

—I sou un benefactor de la raça humana —vaig fer jo.

Es va arronsar d’espatlles.

—Bé, potser sí que, després de tot, això té alguna utilitat —va comentar—. “L’homme c’est rien, l’oeuvre c’est tout” com va escriure Gustave Flaubert a George Sand.





3. UN CAS D’IDENTITAT


—Estimat company —deia Sherlock Holmes, mentre sèiem en un i altre costat de la llar de foc en les seves habitacions de Baker Street—. La vida és infinitament més estranya que tot el que la ment de l’home és capaç d’imaginar. No ens atreviríem a concebre les coses que en realitat constitueixen llocs comuns de l’existència. Si poguéssim sortir volant per aquesta finestra, agafats per la mà, planejar per damunt d’aquesta gran ciutat, alçar suaument les teulades i guaitar les coses rares que estan succeint, les estranyes coincidències, els projectes, els contraprojectes, les meravelloses cadenes d’esdeveniments, que laboren a través de generacions i duen als resultats més outrés, això faria que totes les obres de ficció, amb els seus convencionalismes i conclusions ja vistes, resultessin avorridament insulses i inútils.

—Però jo n’estic convençut —li vaig respondre—. Els casos que surten als diaris són, en general, bastant insípids i vulgars. En els nostres informes policíacs, tenim el realisme portat fins els seus límits extrems, i amb tot, el resultat, hem de confessar-ho, no és ni fascinant, ni artístic.

—Per a produir un efecte realista —va remarcar Holmes—, és necessari emprar certa dosi de selecció i discreció. Això és el que manca en l’informe de la policia, en el qual potser es fan ressaltar més les vulgaritats del magistrat que els detalls que per a un observador contenen l’essència vital de tot l’assumpte. Creieu-me, no hi ha res tan antinatural com la vulgaritat.

Jo vaig somriure i vaig moure el cap.

—Puc comprendre perfectament que penseu així —vaig dir—. Vós, naturalment, en la vostra posició de conseller extraoficial i persona que ajuda a qualsevol que es trobi desconcertat, en els tres continents, esteu en contacte amb tot el que és estrany i estrambòtic. Però aquí —vaig afegir recollint de terra el diari del matí—, posarem un exemple pràctic. Aquest és el primer encapçalament que trobo: “Crueltat d’un marit amb la seva muller”. Hi ha mitja columna de lletra impresa, però jo sé, sense llegir-ho, que tot això m’és perfectament familiar. Hi ha, naturalment, l’altra dona, la beguda, l’empenta, el cop, la contusió, la germana i la patrona compassives. Els escriptors més vulgars no podrien inventar res més vulgar.

—Certament, l’exemple que heu escollit és molt desafortunat per a la vostra argumentació —va dir Holmes, prenent el diari i donant-li una ullada—. Aquest és el cas de la separació del matrimoni Dundas i precisament jo vaig intervenir en l’esclariment d’alguns petits detalls en relació amb ell. El marit abstemi, no hi havia una altra dona i el comportament objecte de queixa era que ell s’havia acostumat a arrodonir cada àpat traient-se la dentadura postissa i llançant-la envers la seva dona, cosa que em permetreu que us digui que no és probable que se li ocorri a la imaginació del narrador corrent. Preneu un polset de rapè, doctor, i reconegueu que en l’exemple que heu posat he anotat un punt a favor meu.

Em va allargar la seva caixeta de rapè, d’or vell, amb una gran ametista al centre de la tapa. L’esplendor de l’objecte contrastava tant amb la vida i els costums senzills del detectiu que no vaig poder evitar fer un comentari.

—Ah —va dir—. M’oblidava que fa setmanes que no us veig. És un petit record del rei de Bohèmia en recompensa del meu ajut en el cas dels documents d’Irene Adler.

—I l’anell? —vaig preguntar, mirant un remarcable brillant que llambrava al seu dit.

—Prové de la família regnant d’Holanda, encara que l’assumpte en què els vaig servir és tan delicat que no el puc confiar ni tan sols a vós, que heu tingut l’amabilitat de fer la crònica d’un o dos dels meus petits problemes.

—I en aquest moment, no en teniu cap a mà? —li vaig preguntar amb interès.

—En tinc deu o dotze, però cap que presenti trets interessants. Són importants, sabeu? però no són interessants. Certament, he descobert que en general és en els assumptes mancats d’importància on hi ha un camp per a l’observació i per a l’anàlisi ràpida de causa i efecte que és el que dóna l’encís a una investigació. Quan més gran és un delicte, és probable que sigui més senzill, perquè quan més gros és el crim, més evident és, per regla general, el motiu. En aquests casos, llevat d’un assumpte intrigant que m’ha arribat de Marsella, no hi ha res que presenti cap tret d’interès. Amb tot, és possible que tingui alguna cosa millor abans que hagin transcorregut molts minuts, perquè, o m’equivoco molt, o aquí arriba un dels meus clients.

S’havia alçat de la seva butaca i estava dempeus entre les cortines separades, contemplant el carrer londinenc, tristoi i gris. Mirant per damunt de la seva espatlla, vaig veure que a l’altra vorera hi havia una dona voluminosa, amb una pesada boa de pell al voltant del coll i una gran ploma arrissada de color vermell en un barret d’ala ampla que duia inclinat cap a un costat segons la coquetona moda anomenada Duquessa de Devonshire. Des de sota aquesta panòplia va alçar els ulls, nerviosa i dubtant, envers les nostres finestres, mentre el seu cos oscil·lava cap endavant i cap endarrere, i els seus dits remenaven els botons dels guants. De sobte, com el nedador que es decideix a llançar-se a l’aigua des de la vora del riu, s’afanyà a travessar el carrer i vàrem sentir el brusc ressonar de la campaneta de la porta.

—Ja he observat altres vegades aquests símptomes —digué Holmes, llençant la cigarreta al foc—. Oscil·lació sobre el paviment significa sempre un affaire du coeur. Aquesta dona voldria ésser aconsellada, però no està segura que l’assumpte no sigui massa delicat per a comunicar-lo. No obstant, fins i tot aquí podem fer distincions. Quan una dona ha estat seriosament ofesa per un home, ja no vacil·la, i el símptoma usual es un cordó de campaneta trencat. En aquest cas podem deduir que es tracta d’una qüestió d’amor, però que la donzella no està tan enutjada com perplexa o apenada. Però ja la tenim aquí en persona per a treure’ns de dubtes.

Mentre parlava, es va sentir un copet a la porta, i va entrar el grum per anunciar la senyoreta Mary Sutherland, mentre la senyora mateixa deixava veure darrera la petita i negra figura del noi el seu cos voluminós que oscil·lava com un vaixell mercant amb les veles desplegades darrera la menuda barca del pràctic. Sherlock Homes la va rebre amb la senzilla cortesia que el distingia, i un cop tancada la porta va oferir-li amb un gest que s’assegués en una butaca i se la va quedar mirant de la manera minuciosa i a la vegada aparentment distreta que el caracteritzava.

—No us sembla, senyora —li va dir—, que per a una persona curta de vista com vós és un xic pesat escriure tant a màquina?

—Ho era al principi —respongué ella—, però ara ja sé on són les lletres sense necessitat de mirar.

Aleshores, adonant-se de sobte de tot l’abast de les paraules del detectiu, va tenir un sobresalt i va alçar els ulls amb temor i sorpresa reflectits en la seva cara ampla i d’expressió afable.

—Vós deveu haver sentit parlar de mi, senyor Holmes —va exclamar—, si no, com ho sabríeu tot això?

—No us preocupeu —va dir Holmes tot rient—, és feina meva la de saber coses. Potser m’he entrenat en veure el que a d’altres ha passat inadvertit. Si no fos així, per què vindríeu vós a consultar-me?

—Us he vingut a veure, senyor, perquè em va parlar de vós la senyora Etherege, el marit de la qual vàreu trobar vós tan fàcilment, quan la policia i tothom el donaven ja per mort. Oh, Sr. Holmes, desitjaria que féssiu el mateix per a mi. No sóc rica, però tinc cent lliures a l’any de renda pròpia, a més del poquet que em trec amb la màquina d’escriure, i ho donaria tot per saber què s’ha fet del Sr. Hosmer Angel.

—Per què vàreu sortir d’una manera tan precipitada per venir a consultar-me? —va preguntar Sherlock Holmes, ajuntant les puntes dels dits i mirant vers el sostre.

Novament va passar una expressió de sobresalt pel rostre altrament una mica inexpressiu de la senyoreta Mary Sutherland.

—Sí, vaig sortir de casa en una revolada —va dir—, perquè em posava nerviosa veure la calma amb que el Sr. Windibank, és a dir, el meu pare, s’ho prenia tot. No volia anar a la policia i tampoc no volia acudir a vós, i així finalment, com que ell no volia fer res i no parava de dir que no passava res greu, em vaig enfurismar, i tal com anava, sense arreglar-me, he vingut immediatament a trobar-vos.

—Heu dit el vostre pare? —va fer Holmes—, el vostre padrastre, segurament, ja que el cognom és diferent, no?

—Sí, el meu padrastre. Jo li dic pare, encara que sona divertit, ja que només té cinc anys i dos mesos més que jo.

—I la vostra mare, encara viu?

—Oh, sí, la meva mare encara viu i està bé. A mi no em va agradar pas gaire, Sr. Holmes, que es tornés a casar tan aviat després de la mort del pare i amb un home que era quasi quinze anys més jove que ella. El pare era lampista a la Tottenham Court Road, i en morir va deixar un bon negoci que la mare va continuar duent amb el Sr. Hardy, el capatàs, però quan va venir el Sr. Windibank, li va fer vendre el negoci, perquè ell es considerava superior, ja que és viatjant de vins. En varen treure pel traspàs i els interessos quatre mil set-centes lliures que no era ni molt menys el que n’hauria tret el pare si hagués viscut.

Jo esperava veure Sherlock Holmes impacientar-se davant aquell relat esfilagarsat, però, en canvi, ell l’escoltava amb la més gran atenció.

—La vostra petita renda —va preguntar—, prové del negoci?

—Oh, no, senyor, és una cosa completament a part, i me la va deixar el meu oncle Ned d’Auckland. Els diners estan col·locats en valors de Nova Zelanda, al quatre i mig per cent. El capital era de dues mil cinc-centes lliures, però jo sols puc tocar els interessos.

—El que em conteu ho trobo molt interessant —va dir Holmes—. I ja que disposeu de tan gran quantitat com és cent lliures l’any, afegint-hi el que guanyeu, sens dubte deveu viatjar una mica i us deveu permetre alguns capricis. Crec que una senyoreta soltera pot viure bastant bé amb uns ingressos d’unes seixanta lliures.

—Jo podria passar amb molt menys, Sr. Holmes, però comprendreu que mentre jo visqui a casa, no desitjo ésser per a ells una càrrega, i per això poden fer ús dels diners tot el temps que estigui amb ells. Naturalment, això és sols provisionalment. El Sr. Windibank treu cada tres mesos els interessos i dóna els diners a la meva mare, i jo trobo que puc passar bastant bé amb el que guanyo escrivint a màquina. Em resulta a dos penics el full i sovint puc fer de quinze a vint fulls al dia.

—M’heu exposat molt bé la vostra situació —va dir Holmes—. Aquest és el meu amic, el Dr. Watson, i davant ell podeu parlar amb tanta llibertat com ho faríeu davant meu. Tingueu ara l’amabilitat de contar-nos tot el referent a la vostra relació amb el Sr. Hosmer Angel.

La senyoreta Sutherland es va ruboritzar i els seus dits varen començar a estirar nerviosament la vora de la seva jaqueta.

—El vaig conèixer al ball dels treballadors del gas —va dir—. Solien enviar tiquets al pare, quan vivia, i després, recordant-nos, els enviaven a la mare. El Sr. Windibank no volia que hi anéssim. Mai no volia que anéssim enlloc. Es posava furiós si jo volia encara que no fos més que anar a una festa de l’escola dominical. Però aquella vegada, jo estava decidida a anar-hi, perquè, quin dret tenia ell d’impedir-m’ho? Deia que aquella gent no era adequada per que nosaltres hi alternéssim, ja que hi hauria tots els amics del meu pare. També va dir que jo no tenia cap vestit adequat per posar-me, quan en realitat tenia el de vellut, de color de porpra que, per a dir-ho així, ni tan sols havia tret mai del calaix. Finalment, en veure que no se sortia amb la seva, se’n va anar a França per un assumpte de l’empresa per a la qual treballava, i nosaltres, la mare i jo, amb el Sr. Hardy, que solia ésser el nostre capatàs, vàrem anar al ball, i allí fou on vaig conèixer el Sr. Hosmer Angel.

—Suposo —va dir Holmes— que quan el Sr. Windibank va tornar de França, es va prendre molt malament que vostès haguessin anat al ball.

—Doncs no, s’ho va prendre molt bé. Va riure, recordo, es va arronsar d’espatlles i va dir que no servia de res prohibir una cosa a una dona, perquè ella faria el que li semblaria.

—Ja ho comprenc. Aleshores, al ball dels treballadors del gas, vós vàreu fer la coneixença, si no ho he entès malament, d’un cavaller anomenat Sr. Hosmer Angel.

—Sí, senyor. El vaig conèixer aquella nit, i al dia següent ell va venir a casa per a preguntar-nos si havíem arribat tots bé, i després d’això el vaig anar veient, vull dir, Sr. Holmes, que em vaig reunir amb ell dues vegades per sortir a passejar, però després, el pare va tornar de viatge i el Sr. Hosmer Angel ja no va poder venir més a casa.

—No?

—Bé, sabeu? Al pare no li agradava res de tot això. No hauria rebut cap visita si hagués pogut evitar-ho, i solia dir que una dona hauria de sentir-se feliç dintre del seu propi cercle familiar. Però, després de tot, com jo li deia a la mare moltes vegades, una dona ha de tenir el seu cercle propi, i jo encara no tenia el meu.

—Però, i què del Sr. Hosmer Angel? No va fer cap pas per a veure-la?

—Bé, el pare havia de tornar a França al cap d’una setmana, i Hosmer va escriure dient que seria més segur i més convenient que no ens veiéssim fins que ell se n’hagués anat. Mentrestant, ens podríem escriure, i ell solia fer-ho cada dia. Jo recollia les cartes al matí, i així no calia que el pare ho sabés.

—En aquest temps, estàveu compromesa amb aquest cavaller?

—Oh, sí, Sr. Holmes. Ens vàrem prometre després de la primera passejada que vàrem fer junts. Hosmer, el Sr. Angel era caixer en una oficina de Leadenhall Street… i…

—De quina oficina?

—Això és pitjor, Sr. Holmes, no ho sé.

—Aleshores, on dormia?

—Dormia a l’edifici de l’oficina.

—I no sabeu la seva adreça?

—No, solament sé que era Leadenhall Street.

—Aleshores, on enviàveu les vostres cartes?

—A l’Oficina de Correus de Leadenhall Street, per ésser passades a recollir personalment. Ell deia que si fossin enviades a la seva oficina, els altres empleats li prendrien el pèl, en veure que rebia cartes d’una senyora; així jo li vaig proposar que les hi escriuria a màquina, tal com ho feia ell amb les seves, però no en va voler saber res, dient que quan jo les escrivia amb la meva mà semblaven procedir de mi, però si les mecanografiava, sempre li semblaria que la màquina s’havia interposat entre nosaltres dos. Això us demostrarà com estava d’enamorat, Sr. Holmes, i els petits detalls en què solia fixar-se.

—Això era molt suggestiu —va dir Holmes—. Des de fa molt de temps que tinc per axioma que les coses petites són infinitament les més importants. Podeu recordar algunes altres cosetes referents al Sr. Hosmer Angel?

—Era un home molt tímid, Sr. Holmes. Preferia passejar amb mi cap al capvespre en lloc de fer-ho a plena llum del dia, perquè deia que detestava que es fixessin en ell. Era discret i tot un cavaller. Fins i tot la seva veu era delicada. De petit, segons em va dir, havia tingut angines i se li havien inflat les glàndules i això li va deixar una gorja feble i una manera de parlar vacil·lant i com un xiuxiueig. Sempre anava ben vestit, molt polit i planxat, però tenia la vista feble, com la meva i duia ulleres fosques, contra el sol.

—Bé, i què va succeir quan el Sr. Windibank, el vostre padrastre, va tornar a marxar cap a França?

—El Sr. Hosmer Angel va tornar a venir a casa, i va proposar que ens caséssim abans que tornés el pare. Estava terriblement seriós i em va fer jurar, amb les mans sobre la Bíblia, que, succeís el que volgués, jo li seria sempre fidel. La mare digué que ell tenia molta raó de fer-me jurar, i que això era senyal de la seva passió. La mare, a la primeria, estava completament a favor d’ell i fins i tot sentia per ell més afecció que no pas jo mateixa. Aleshores, quan parlàvem de casar-nos al cap d’una setmana, jo vaig començar a preguntar pel pare; però ells dos em deien que no ens havíem de preocupar pel pare, sinó dir-li-ho tot després, i la mare deia que ja ho arreglaria tot amb ell. Això no m’agradava gens, Sr. Holmes. Per una banda, semblava graciós que jo li hagués de demanar permís, ja que sols tenia uns quants anys més que jo; però tampoc no volia fer res d’amagatotis, així, doncs, vaig escriure al pare a Burdeus, on la Companyia tenia les seves oficines a França, però la carta em vingué retornada el mateix matí del casament.

—No la va rebre, doncs?

—No, perquè havia partit cap a Anglaterra, abans que arribés la carta.

—Quina llàstima! Així, el vostre casament va quedar fixat pel divendres. Va ésser a l’església?

—Sí, senyor, però molt discretament. Havia d’ésser a l’església de St. Saviour’s, prop de King’s Cross, i després havíem d’anar a esmorzar al St. Pancràs Hotel. Hosmer ens va venir a recollir en un cotxe hansom, però com que érem dues, ens hi va fer pujar i ell en va agafar un de quatre rodes que sembla que era l’únic cotxe de lloguer que en aquell moment hi havia al carrer. Nosaltres vàrem arribar primer a l’església i quan va arribar el cotxe de quatre rodes, esperàvem que baixés ell, però mai no ho va fer, i quan el cotxer va baixar del pescant i va mirar, allí no hi havia ningú! El cotxer va dir que no podia imaginar què se n’havia fet, perquè l’havia vist amb els seus propis ulls pujar al cotxe. Això va ésser divendres passat, Sr. Holmes, i des d’aleshores no he vist ni sentit res que pogués fer-me comprendre on pot haver anat a parar.

—Em sembla que s’han portat amb vós d’una manera molt vergonyosa —va dir Holmes.

—Oh, no, senyor! Era massa bo i amable per abandonar-me així. Precisament tot aquell matí havia estat insistint que, passés el que volgués, jo li havia d’ésser fidel; i que fins i tot si s’esdevingués quelcom d’imprevist que vingués a separar-nos, jo devia recordar sempre que estava compromesa amb ell i que ell, tard o d’hora, vindria a demanar-me que complís la meva promesa. Semblava estrany parlar així un matí de casament, però el que ha succeït després ve a donar-hi un significat.

—Sí que li dóna. La vostra opinió és, llavors, que li va ocórrer alguna desgràcia imprevista, no?

—Sí, senyor. Crec que preveia algun perill, de no ésser així, no hauria parlat de la manera que ho va fer. I també penso que preveia el que va succeir.

—Però vós no en teniu cap idea del que pot haver estat?

—No senyor, cap.

—Una altra pregunta. Com s’ho va prendre la vostra mare?

—Es va enfadar molt i va dir que jo no havia de tornar a parlar mai més d’aquest assumpte.

—I el vostre pare, li ho vàreu dir?

—Sí, i va semblar que pensava, com jo, que havia passat alguna cosa i que jo tornaria a tenir notícies de Hosmer. Com deia ell, quin interès podia tenir ningú a dur-me a les portes de l’església i aleshores abandonar-me? Ara bé, si jo li hagués deixat els meus diners o si s’hagués casat amb mi i hagués posat els meus diners en nom seu, podria haver-hi alguna raó; però Hosmer era molt independent quant als diners i mai no havia volgut ni mirar un xíling dels meus. I, amb tot, què podia haver succeït? I per què no podia escriure? Oh, el pensar-hi em fa tornar mig boja! I a la nit no puc aclucar els ulls.

Es va treure un mocadoret del maneguí i es posà a sanglotar-hi fortament.

—Miraré el vostre cas —va dir Holmes, aixecant-se— i no dubto que arribarem a un resultat concret. Deixeu ara per a mi el pes d’aquest assumpte i no hi penseu més. Sobretot, procureu que el Sr. Hosmer Angel s’esvaeixi de la vostra memòria tal com ho ha fet de la vostra vida.

—Així, doncs, no creieu que el tornaré a veure?

—Em temo que no.

—Aleshores, què li ha succeït?

—Deixeu aquest assumpte en les meves mans. M’agradaria tenir una descripció exacta d’ell i les cartes que vós poguéssiu haver conservat d’ell.

—Vaig posar un anunci per a ell al Chronicle del dissabte passat —va dir ella—. Aquí teniu el retall, i aquí quatre de les seves cartes.

—Gràcies. I la vostra adreça?

—El número 31 de la Lyon Place, Camberwell.

—Pel que he pogut comprendre, vós no vàreu tenir mai l’adreça del Sr. Angel. I on és el lloc del negoci del vostre pare?

—És viatjant de Westhouse & Marbank, els grans importadors de claret de Fenchurch Street.

—Gràcies. Heu fet la vostra declaració d’una manera molt clara. Deixeu aquí els documents i recordeu el consell que us he donat. Feu que tot aquest incident sigui un llibre segellat i no permeteu que afecti la vostra vida.

—Sou molt amable, Sr. Holmes, però no puc fer això. He d’ésser fidel a Hosmer. Ell ha de trobar-me disposta quan torni.

Malgrat aquell barret absurd i aquella cara inexpressiva, hi havia quelcom de noble i que infonia respecte en la fe senzilla d’aquella dona. Va deixar damunt la taula el seu petit plec de papers i se’n va anar, prometent que tornaria quan se l’avisés.

Sherlock Holmes restà assegut silenciós uns minuts, amb les puntes dels dits juntes, les cames estirades en front seu i la mirada dirigida cap el sostre. Després va agafar la seva vella i oliosa pipa d’argila, que era per a ell una mena de consellera i, després d’encendre-la, es va reclinar a la seva butaca, amb l’espessa boirina blava del fum elevant-se en espirals i amb un infinit llanguiment en el rostre.

—Tot un estudi interessant, aquesta noia —va observar—. L’he trobada més interessant que el seu petit problema que, diguem-ho de passada, és bastant banal. En trobareu casos paral·lels, si consulteu el meu índex, a Andover en 1877, i hi va haver alguna cosa de semblant a la Haia l’any passat. Tot i que la idea és tan vella, hi ha hagut un o dos detalls que per a mi són nous. Però és la noia mateixa el que resulta més instructiu.

—Semblava que vós llegíeu en ella moltes coses que eren invisibles per a mi —vaig comentar.

—No invisibles, però sí inobservades, Watson. Vós no sabíeu cap a on mirar, i per això us ha passat per alt tot el que era important. Mai no puc aconseguir que us fixeu en la importància d’unes mànigues, del que poden suggerir unes ungles de polze o les grans conseqüències que es poden derivar del cordó d’unes botes. Què n’heu deduït de l’aspecte d’aquesta dona? Au, descriviu-ho.

—Bé, duia un barret de color de pissarra, de palla, d’ala ampla, amb una ploma d’un color vermell de rajola. La seva jaqueta era negra, amb granets negres cosits damunt, i una franja d’ornaments també negres. El seu vestit era marró, una mica més fosc que el color del cafè, amb una tireta de pelfa de color porpra al coll i a les mànegues. Els seus guants eren grisencs i se’ls veia gastats en el dit índex de la mà dreta. Les botes no les hi he observat. Duia unes arracades d’or petites, rodones, penjants i el seu aspecte general era de viure bé, d’una manera vulgar, confortable i sense gaires maldecaps.

Sherlock Holmes va aplaudir lleugerament i va fer una rialleta.

—Paraula, Watson, que esteu progressant meravellosament. Realment, ho heu fet molt bé. És cert que heu passat per alt tot el que era d’importància, però heu encertat quant al mètode, i teniu una vista ràpida per al color. No us fieu mai de les impressions generals, amic meu, concentreu-vos, en canvi, en els detalls. La meva primera mirada és per a la mànega d’una dona. En un home, potser val més fixar-se en la genollera dels pantalons. Com heu observat, aquesta dona duia pelfa a les mànegues, que es el teixit més útil per a deixar rastres. La doble línia un xic més amunt del puny, on la mecanògrafa prem contra la taula, estava molt ben definida. La màquina de cosir, del tipus manual, deixa una marca semblant, però solament en el braç esquerra, i en el costat d’aquest que està més lluny del polze, en comptes de trobar-se a través de la part més ampla, com era en aquest cas. Aleshores li vaig mirar la cara, i observant la marca d’un pinça-nas a cada costat del seu nas, em vaig atrevir a fer un comentari sobre la seva curtedat de vista i la seva pràctica d’escriure a màquina, cosa que va semblar que la sorprenia.

—A mi també.

—Però segurament era molt evident. Aleshores em vaig sorprendre molt i em va interessar mirar cap avall i observar que encara que les botes que duia no eren de diferent número, realment no pertanyien al mateix parell, ja que una d’elles estava lleugerament adornada en la punta i l’altra era llisa. Una estava cordada solament en els dos botons inferiors, de cinc que n’hi havia, i l’altre ho estava en el primer, tercer i cinquè. Ara bé, quan un veu una dona jove, per altra banda ben vestida, que ha sortit de casa seva amb dues botes diferents l’una de l’altra, no és una gran deducció afirmar que ha sortit precipitadament.

—I què més? —vaig preguntar, vivament interessat, com ho estava sempre, per la manera incisiva de raonar del meu amic.

—Vaig observar, de passada, que ella havia escrit una nota abans de sortir de casa seva, però després d’haver-se vestit completament. Vós vàreu observar que el seu guant dret estava gastat en la part del dit índex, però sembla que no vàreu veure que tant el guant com el dit estaven tacats de tinta violeta. Havia escrit precipitadament i havia ficat la ploma massa endins del tinter. Ha d’haver estat aquest matí, si no, la marca no hauria quedat tan clara al dit. Tot això és divertit, encara que un xic elemental, però he de tornar a l’assumpte, Watson. Us importaria llegir-me la descripció que del Sr. Hosmer Angel es fa en l’anunci del periòdic?

Vaig sostenir envers la llum el petit retall de paper imprès.

Deia així:

«Va desaparèixer, el matí del dia 14, un senyor anomenat Hosmer Angel. Uns 5 peus, 7 polzades d’estatura, robust, de pell groguenca, cabells negres, amb una petita calba en el centre, espesses patilles i bigoti negre; duu ulleres fosques, lleugera dificultat en el parlar. L’última vegada que se’l va veure, duia una levita negra amb solapes de seda, armilla negra, albertina d’or i pantaló gris de xeviot Harris, amb polaines fosques sobre botes amb costats de goma. Se sap que treballava en una oficina de Leadenhall Street. Qualsevol persona que proporcioni…», etc., etc.

—Ja n’hi ha prou —va dir Holmes—. Pel que fa a les cartes —continuà dient, donant-hi una ullada—, són d’allò més vulgar. En aquestes no hi ha absolutament cap pista que ens dugui al Sr. Angel, llevat que cita una vegada Balzac. Amb tot, hi ha un punt remarcable que sens dubte us sorprendrà.

—Que estan escrites a màquina —vaig observar.

—No sols això, sinó que també la signatura està feta a màquina. Mireu la petita i pulcra inscripció de “Hosmer Angel” a la part inferior. Hi ha una data, com podeu veure, però cap adreça, llevat de Leadenhall Street, que és una cosa més aviat vaga. Aquest detall de la signatura és molt suggeridor, en realitat, el podríem qualificar de conclusiu.

—Conclusiu de què?

—Benvolgut amic meu, és possible que no vegeu la importància que això pot tenir pel cas?

—No podria pas afirmar que ho veig, a menys que fos que ell desitjava negar la seva firma si s’establís contra ell una acció per trencament de promesa.

—No, aquest no era el punt. Amb tot, escriuré dues cartes que haurien d’arreglar aquest assumpte. Una anirà adreçada a una empresa de la City i l’altra és pel padrastre de la senyoreta, el Sr. Windibank, preguntant-li si ens podria venir a veure demà a les sis del vespre. És com si haguéssim de tractar amb els parents masculins de la noia. I ara, doctor, no podem fer res fins que arribin les respostes a aquestes cartes, així, doncs, podem deixar mentrestant el nostre petit problema damunt del prestatge.

Tenia jo tants motius per a creure en la subtil capacitat de raonament del meu amic i en la seva extraordinària energia en l’acció, que comprenia que devia tenir alguns sòlids fonaments per la seva manera segura i desimbolta de tractar el singular misteri que se li havia encarregat que sondegés. Només una vegada havia jo sabut que ell havia fracassat, en el cas de la fotografia del rei de Bohèmia i d’Irene Adler, però quan rememorava l’estrany cas del Signe dels Quatre i les extraordinàries circumstàncies relacionades amb l’Estudi en Escarlata, vaig comprendre que certament hauria d’ésser molt complicat l’embolic que ell no fos capaç de desembrollar.

El vaig deixar, aleshores, fumant encara la seva negra pipa d’argila, amb la convicció que quan tornés el vespre següent veuria que tindria en les mans totes les pistes que conduirien a la identitat del desaparegut nuvi de la senyoreta Mary Sutherland.

En aquells moments, ocupava la meva atenció un cas professional de molta gravetat, i tot el dia següent vaig estar a la capçalera del pacient. No fou fins a prop de les sis que em vaig trobar lliure, i vaig poder saltar a l’interior d’un hansom que em va dur a Baker Street, gairebé tement arribar tard per a assistir al dénouement d’aquell petit misteri. Però vaig trobar Sherlock Holmes tot sol, mig adormit, el seu cos llarg i prim arraulit en les profunditats de la seva butaca. Un desplegament impressionant de botelles i tubs d’assaig, amb la penetrant olor d’àcid hidroclòric, m’indicà que s’havia passat el dia dedicat al treball químic al qual era tan afeccionat.

—Bé, ja heu trobat la solució? —vaig preguntar-li en entrar.

—Sí, era el bisulfat de barita.

—No, no, em refereixo al misteri! —vaig exclamar.

—Ah, volíeu dir això! Jo pensava en la sal sobre la qual he estat treballant. Mai no hi va haver misteri en l’assumpte, encara que, com us vaig dir ahir, alguns detalls són interessants. L’únic inconvenient és que no hi ha cap llei, em temo, que pugui afectar a aquest pocavergonya.

—Qui és, doncs, i quin era l’objecte que perseguia en abandonar la senyoreta Sutherland?

La pregunta gairebé no havia sortit de la meva boca i Holmes no havia encara obert els llavis per a contestar, quan vàrem sentir unes fortes passes al corredor i un truc a la porta.

—És el padrastre de la noia, el Sr. James Windibank —va dir Holmes—. M’ha escrit dient que seria aquí a les sis. Endavant!

L’home que va entrar era un individu corpulent de mitjana estatura, d’uns trenta anys, molt ben afaitat i de pell groguenca, de maneres suaus i insinuants i un parell d’ulls grisos meravellosament aguts i penetrants. Va llançar una mirada interrogadora envers cada un de nosaltres, va posar el seu brillant barret de copa alta damunt de l’armari i, amb una lleugera inclinació, anà a asseure’s a la cadira més propera.

—Bona tarda, Sr. James Windibank —va dir Holmes—. Em penso que és vostra aquesta carta escrita a màquina, en la que us citàveu amb mi per a les sis, no?

—Sí, senyor. Tinc por d’haver fet una mica tard, però és que no sóc completament amo de mi mateix, sabeu? Sento que la senyoreta Sutherland us hagi molestat amb aquest petit assumpte, perquè crec que és molt millor no rentar en públic aquesta mena de roba. Va ésser completament contra els meus desitjos que ella va venir, però és una noia molt excitable, impulsiva, com ja podeu haver notat, i no se la domina fàcilment quan se li ha posat alguna cosa al cap. Naturalment, no és que vós em preocupeu gaire, ja que no esteu relacionat amb la policia oficial, però no és agradable que s’esbombi fora de casa una desgràcia familiar com aquesta. A més, és una despesa inútil, ja que, com us seria possible trobar aquest Hosmer Angel?

—Al contrari —digué Holmes tranquil·lament—. Tinc tots els motius per a creure que aconseguiré descobrir el Sr. Hosmer Angel.

El Sr. Windibank tingué un fort sobresalt i li varen caure els guants a terra.

—M’alegra molt sentir això que dieu —va dir.

—És curiós —va remarcar Holmes—, que una màquina d’escriure tingui realment tanta individualitat com l’escriptura manual d’una persona. A no ésser que siguin completament noves, no n’hi ha dues que escriguin exactament igual. Algunes lletres es gasten més que d’altres, i algunes es gasten només d’un costat. Ara bé, observareu en aquesta nota vostra, Sr. Windibank, que en tots els casos apareix un xic borrosa la part superior de la “e” i es veu un petit defecte en la cua de la “r”. Hi ha altres catorze característiques, però les dues que acabo de mencionar, són les més evidents.

—Tota la correspondència la fem amb aquesta màquina, a l’oficina, i sens dubte està un xic gastada —va respondre el nostre visitant, mirant fixament Holmes amb els seus brillants ullets.

—I ara us vaig a mostrar el que constitueix un estudi realment molt interessant, Sr. Windibank —va continuar dient Holmes—. Un d’aquests dies, penso escriure una altra monografia sobre la màquina d’escriure i la seva relació amb el delicte. Es tracta d’un tema al qual he dedicat alguna atenció. Tinc aquí quatre cartes que segons sembla provenen de l’home que es troba a faltar. Totes elles estan escrites a màquina. En cada cas, no solament apareixen borroses les “es” i escuades les “erres”, sinó que, observareu vós, si feu ús de la meva lupa, també s’hi troben les altres catorze característiques de les que us he fet esment.

El Sr. Windibank va fer un bot de la cadira i va agafar el barret.

—No puc perdre el temps amb aquesta mena de conversa fantàstica, Sr. Holmes —digué—. Si podeu agafar aquest home, agafeu-lo, i feu-m’ho saber quan ho hàgiu aconseguit.

—Certament —va dir Holmes anant cap a la porta i donant la volta a la clau—. Aleshores, us ho faig saber, perquè ja l’he agafat!

—Què? On? —va cridar el Sr. Windibank, posant-se blanc fins als llavis i mirant al voltant seu com una rata que ha caigut en una trampa.

—Oh, no hi ha res a fer, realment, no hi ha res a fer —va dir Holmes amb molta calma—. No us en podeu pas sortir, Sr. Windibank. És un assumpte massa transparent, i m’heu fet molt mal compliment quan m’heu dit que era impossible que jo resolgués un problema tan senzill. És cert! Seieu i parlem de tot això.

El nostre visitant es va desplomar damunt d’una cadira intensament pàl·lid i amb el front lluent de suor.

—No és… no és cap acció processable —va balbucejar.

—Molt em temo que no ho és. Però, dit sigui entre nosaltres, Windibank, ha estat una mala passada tan cruel i egoista i despietada, i feta d’una manera tan baixa com mai m’hi havia trobat. Ara permeteu-me solament que segueixi el curs dels fets i si en alguna cosa m’equivoco, contradigueu-me.

El nostre visitant s’estava arraulit a la seva cadira, amb el cap enfonsat en el pit, com si estigués totalment aclaparat. Holmes recolzà els peus damunt el racó del repeu de la xemeneia i reclinant-se a la butaca amb les mans a la butxaca, es posà a parlar com si ho fes amb ell mateix més que no pas amb nosaltres.

—L’home es va casar amb una dona molt més vella que ell pels diners —va dir—, i va fer ús dels diners de la filla mentre aquesta vivia amb ells. Era una suma considerable per persones de la seva posició, i la pèrdua d’aquesta suma hauria estat molt important. Valia la pena de fer un esforç per tal de conservar-la. La filla era de disposició bondadosa i amable, però afectuosa i apassionada a la seva manera; era evident que amb aquestes bones qualitats personals i la seva petita renda, no la deixarien que romangués soltera molt de temps. Ara bé, el seu casament significaria, naturalment, la pèrdua de cent lliures anuals, i què fa el padrastre per impedir-ho? Va adoptar la norma fàcil de retenir-la a casa i prohibir-li que cerqués la companyia de persones de la seva edat. Però aviat es va adonar que això no resultaria sempre. La noia va començar a inquietar-se, va insistir sobre els seus drets i finalment va anunciar la seva ferma decisió d’anar a un determinat ball. Què va fer aleshores l’astut padrastre? Va concebre una idea que feia més honor al seu cap que al seu cor. Amb el consentiment i l’ajut de la seva dona, es va disfressar, va cobrir aquells ulls vius i penetrants amb unes ulleres fosques, va dissimular la cara amb un bigoti i unes espesses patilles, va rebaixar la seva clara veu en un insinuant xiuxiueig i, doblement segur a causa de la curta vista de la noia, fa la seva aparició com a Sr. Hosmer Angel i manté allunyats altres pretendents dedicant-se ell mateix a fer l’amor a la noia.

—Al principi, era sols una broma —va gemegar el nostre visitant—. Mai no hauríem cregut que ella pogués dur-ho tan lluny.

—És molt probable que no. Sigui com sigui, la noia es va enamorar completament, i estant convençuda que el seu padrastre es trobava a França, ni per un instant no li va passar pel cap la sospita d’una traïció. Es va sentir afalagada per les atencions del cavaller i l’efecte fou augmentat per l’admiració, sorollosament manifestada, de la mare. Aleshores el Sr. Angel va començar a visitar-les, ja que era evident que l’assumpte s’havia de dur tan lluny com fos possible, si s’havia de produir un efecte real. Hi hagueren encontres, i un prometatge, que finalment impediria que l’afecció de la noia es dirigís envers cap altra persona. Aquests fingits viatges a França resultaven un xic enutjosos. Era evident que el que s’havia de fer era dur l’assumpte a terme d’una manera tan dramàtica que deixés en la ment de la noia una impressió permanent que impedís que es fixés en cap altre pretendent durant algun temps futur. D’aquí aquells vots de fidelitat exigits sobre la Bíblia, i d’aquí també les al·lusions a una possibilitat de què succeís alguna cosa el mateix matí de la boda. James Windibank desitjava que la senyoreta Sutherland estigués tan lligada a Hosmer Aiigel i tan insegura quant al que s’havia esdevingut d’ell, que durant deu anys, com a mínim, no s’escoltés a cap altre home. La va dur fins a les portes de l’església, i aleshores, com que ja no podia anar més lluny, va desaparèixer oportunament mitjançant el vell truc de pujar en un cotxe de quatre rodes per una porta i baixar per l’altra. Em penso que aquest va ésser l’encadenament dels esdeveniments, Sr. Windibank!

El nostre visitant havia recobrat quelcom de la seva seguretat mentre Holmes anava parlant, i ara es va alçar de la seva cadira amb una freda rialleta de burla en la seva pàl·lida cara.

—Potser sigui així o potser no ho sigui, Sr. Holmes —va dir—, però si sou tan agut, fins al punt d’ésser-ho hauríeu de saber que sou vós, i no jo, qui en aquests moments està infringint la llei. Jo no he comès des d’un principi cap acció processable, però mentre vós tingueu tancada amb clau aquesta porta, vós mateix us manteniu obert a una acció per assalt i retenció il·legal.

—La llei no pot, com dieu vós, afectar-vos —va dir Holmes, obrint la porta de bat a bat—, i amb tot, mai no hi va haver un home que mereixés més ésser castigat. Si aquesta senyoreta té un germà o un amic, hauria d’assotar-vos les espatlles amb un fuet. Caram! —va continuar, enrogint en veure el somriure burleta de Windibank—, no forma part de les meves obligacions envers el meu client, però aquí tinc a mà les xurriaques de cacera i em penso que…

Va fer dues passes ràpides envers el fuet, però abans que arribés a agafar-lo, es varen sentir uns passos sorollosos d’algú que baixava precipitadament l’escala, i des de la finestra vam poder veure com el Sr. James Windibank baixava pel carrer corrent cames ajudeu-me.

—Heus ací un valent pocavergonya! —va dir Holmes rient, mentre es deixava caure una altra volta a la seva butaca—. Aquest individu anirà pujant de delicte en delicte fins acabar en el patíbul. El cas, en alguns aspectes, no ha pas estat del tot mancat d’interès.

—Jo encara no puc veure enterament tots els passos del vostre raonament —vaig observar.

—Bé, naturalment que era evident des del principi que aquest Sr. Hosmer Angel devia tenir un fort motiu per a la seva curiosa conducta, i era igualment evident que l’única persona a qui realment aprofitava l’incident era, segons podem veure, el padrastre. Aleshores, el fet que els dos homes mai no estigueren junts, sinó que l’un apareixia quan l’altre estava absent, resultava suggestiu. També ho eren les ulleres fosques i aquella veu tan curiosa, ambdues coses que feien pensar en una simulació, com també les espesses patilles. Les meves sospites es veieren confirmades totes elles per la seva peculiar acció d’escriure a màquina la seva signatura, això naturalment induïa a creure que la seva escriptura a mà era tan familiar a la noia que ella n’hauria reconegut fins i tot la més petita mostra. Com veieu, tots aquests fets isolats, junt amb molts d’altres menys importants, apuntaven envers la mateixa direcció.

—I com els vam comprovar?

—Un cop localitzat el meu home, era fàcil obtenir la corroboració. Jo coneixia l’empresa per a la qual treballava aquest home. Vaig agafar la descripció que se’n feia en l’anunci del periòdic, vaig eliminar tot el que podia ésser resultat d’una disfressa; les patilles, les ulleres, la veu, i la vaig enviar a l’empresa, amb el prec que m’informessin de si responia a la descripció d’algun dels seus viatjants. Jo ja havia observat les peculiaritats de la màquina d’escriure, i vaig escriure a l’home mateix a l’adreça de la casa on treballava, preguntant-li si volia venir aquí. Tal com jo esperava, la seva resposta va venir mecanografiada i revelà els mateixos defectes trivials però característics. El mateix correu em va dur una carta de Westhouse & Marbank, de Fenchurch Street, en la qual em deien que la descripció s’ajustava en tot i per tot amb la del seu empleat, James Windibank. Voilà tout!

—I la senyoreta Sutherland?

—Si li dic, no em creurà. Ja recordareu la vella dita persa: “Hi ha perill per a qui pren el cadell a la tigressa i també n’hi ha per a qui priva una dona de la seva il·lusió”.

Hi ha tant de sentit en Hafiz com en Horaci, i un igual coneixement del món.





4. EL MISTERI DE LA VALL DE BOSCOMBE


Un matí, la meva muller i jo estàvem esmorzant, quan la minyona va dur un telegrama. Era de Sherlock Holmes i deia així:

“Podeu disposar d’un parell de dies? M’acaben de telegrafiar des de l’oest d’Anglaterra en relació amb la tragèdia de la vall de Boscombe. M’alegraria que vinguéssiu amb mi. Aires i paisatges perfectes. Surto estació Paddington tren 11.15.”

—Què me’n dius, estimat? —em va dir la dona, mirant-me des de l’altra banda de la taula—. Hi aniràs?

—Realment, no sé què dir. De moment, tinc una llista bastant llarga de clients.

—Oh, Anstruther et faria el treball. Últimament se’t veu un xic pàl·lid. Em penso que el canvi et provaria i, a més, sempre t’han interessat molt els casos del Sr. Sherlock Holmes.

—Seria un ingrat si no m’interessessin —li vaig respondre—. Però si hi he d’anar, ja cal que faci la maleta tot seguit, perquè sols tinc mitja hora.

La meva experiència de la vida de campament a l’Afganistan havia tingut almenys l’efecte de convertir-me en un viatger ràpid i amatent. Les meves necessitats eren poques i senzilles, així, doncs, en menys del temps indicat, ja em trobava en un cotxe de lloguer amb la maleta, camí de l’estació de Paddington. Sherlock Holmes es passejava amunt i avall per l’andana i la seva figura alta i magra encara ho semblava més per efecte de la llarga capa gris de viatge i l’ajustada gorra de teixit.

—Heu estat realment molt amable en venir, Watson —va dir—. Hi ha una considerable diferència per a mi en disposar de la companyia d’una persona en la qual puc confiar plenament. L’ajut d’individus del lloc mateix quasi mai no serveix de res o està influïda per algun prejudici. Si voleu guardar els dos seients del racó, jo aniré a treure els bitllets.

Teníem el compartiment per a nosaltres sols i per a una immensa pila de diaris que duia Holmes. Els va estar remenant i llegint, amb intervals de prendre notes i meditar, fins que haguérem passat Reading. Aleshores, de sobte, els va enrotllar formant una enorme pilota i els va llançar damunt de la reixeta dels equipatges.

—Heu sentit parlar del cas? —va preguntar.

—Ni una sola paraula. Des de fa alguns dies no he vist cap periòdic.

—La premsa londinenca no ha publicat relats molt complets. Acabo de repassar tots els periòdics recents a fi de fer-me càrrec de tots els detalls. Sembla, pel que puc deduir, que es tracta d’un aquells casos senzills que resulten extraordinàriament difícils.

—Això sembla una mica una paradoxa.

—Però és profundament cert. La singularitat constitueix, d’una manera gairebé invariable, una pista. Com més vulgar i corrent és un delicte, més difícil és de descobrir. En aquest cas, no obstant, han establert proves molt serioses per acusar el fill de la persona assassinada.

—Aleshores, es tracta d’un assassinat.

—Bé, se suposa. Jo no donaré res per segur fins que tingui l’oportunitat d’intervenir personalment. Us explicaré l’estat de les coses, en poques paraules, segons he pogut formar-me’n una idea.

»La vall de Boscombe és una regió rural no gaire allunyada de Ross, en el Herefordshire. El propietari de terres més important és un tal Sr. John Turner, que va fer els diners a Austràlia i va tornar al seu país d’origen fa uns quants anys. Una de las granges que tenia, la de Hatherley, l’havia arrendada al Sr. Charles McCarthy, que també havia vingut d’Austràlia. Els dos homes s’havien conegut a les Colònies, de manera que no deixava d’ésser natural que quan s’establiren ho fessin el més a prop possible l’un de l’altre. Sembla que Turner era el més ric, per això McCarthy es feu arrendatari seu, però sembla també que romangueren en pla d’igualtat, ja que solien estar junts. McCarthy tenia un fill, un noi de divuit anys, i Turner tenia una filla de la mateixa edat, però ni a l’un ni a l’altre els vivia la muller. Pel que sembla, defugien el tracte amb les famílies angleses veïnes, i tots dos duien una vida retirada, encara que els dos McCarthy eren afeccionats a l’esport i sovint se’ls veia a les curses de cavalls de la regió. McCarthy tenia dos servents; un home i una noia. Turner mantenia un servei nombrós, d’almenys mitja dotzena de persones. Això és tot el que he pogut esbrinar sobre aquestes famílies. Ara anem als fets.

»El dia 3 de Juny, és a dir, dilluns passat, McCarthy va sortir de la casa de Hatherley cap a les tres de la tarda, i tot passejant va baixar fins a la llacuna de Boscombe, que és un petit llac format en estendre’s el corrent que baixa per la Vall de Boscombe. Aquell matí, havia estat a Ross amb el seu criat i li havia dit a aquest que havia d’afanyar-se, perquè tenia una cita d’importància a les tres. D’aquella cita no en va tornar viu.

»De la granja de Hatherley a la llacuna de Boscombe hi ha un quart de milla, i el varen veure dues persones quan passava pel seu terreny. Una d’aquestes persones era una vella de la que no es menciona el nom, i l’altra era William Crowder, un guardabosc al servei del Sr. Turner. Aquests dos testimonis declaren que el Sr. McCarthy anava sol. El guardabosc afegeix que, pocs minuts després d’haver vist passar el Sr. McCarthy, havia vist el seu fill, el Sr. James McCarthy, que seguia el mateix camí, amb una escopeta sota el braç. Segons ell, el pare era encara visible i el fill l’anava seguint. Ja no va pensar més en l’assumpte fins que, al vespre, va sentir parlar de la tragèdia que s’havia produït.

»Els dos McCarthy foren vistos després del moment en què William Crowder, el guardabosc, els va perdre de vista. La llacuna de Boscombe està rodejada de tupits boscos, amb sols una franja d’herba i de canyes tot al voltant de l’aigua. Una noia de catorze anys, Patience Moran, que és la filla del guarda del pavelló de la finca de la Vall de Boscombe, es trobava en un d’aquests boscos collint flors. Declara que mentre estava allí va veure, a la vorera del bosc i a prop del llac, el Sr. McCarthy i el seu fill i que semblaven tenir una violenta disputa. Va sentir com el Sr. McCarthy pare increpava fortament el seu fill, i va veure que aquest aixecava la mà com per a pegar el seu pare. Es va espantar tant per la violència d’aquells dos homes, que va fugir corrents, i en arribar a casa va dir a la seva mare que havia deixat els dos McCarthy discutint prop de la llacuna de Boscombe i que tenia por que s’esbatussessin. Tot just ho havia dit, quan el jove Sr. McCarthy va arribar corrent al pavelló per a dir que havia trobat mort el seu pare en el bosc i per a demanar ajut al guarda. Venia molt excitat, sense l’escopeta ni el barret, i es va observar que a la seva mà dreta i a la mànega hi havia taques de sang fresca. En anar amb ell, varen trobar el cadàver del seu pare estès damunt l’herba, prop de la llacuna. El cap havia estat repetidament copejat per alguna arma pesada i dura. Les ferides eren de tal mena que bé podien haver estat causades per la culata de l’escopeta del fill, que va ésser trobada damunt l’herba a poques passes del cadàver. En aquestes circumstàncies, el jove fou detingut tot seguit, i com que en la investigació que es va fer el dimarts es va donar un veredicte d’assassinat voluntari, el varen fer comparèixer el dimecres davant els magistrats de Ross, i aquests varen inscriure la causa per a què es vegi en la pròxima sessió dels tribunals. Aquests són els fets principals del cas tal com es presentaren davant el jutge de primera instància i al tribunal correccional».

—Difícilment podria imaginar un cas pitjor —vaig comentar jo—. Mai com en aquesta ocasió apunten vers un criminal totes les proves circumstancials.

—La prova circumstancial és una cosa molt enganyosa —va respondre Holmes tot pensatiu—; pot semblar que apunti molt directament vers una cosa, però si desplaces un xic el teu punt de mira, pots trobar que amb la mateixa inflexibilitat estigui apuntant vers una cosa completament diferent. Amb tot, s’ha de reconèixer que el cas es presenta molt greu per al jove, i és molt possible que sigui efectivament el culpable. Amb tot, pels voltants hi ha algunes persones, i entre elles la senyoreta Turner, la filla del propietari veí, que creuen en la seva innocència i que han contractat Lestrade, que vós podeu recordar en relació amb l’Estudi en Escarlata, per a què investigui el cas en interès del jove. Lestrade, en veure que no podia resoldre aquest trencaclosques, me l’ha passat a mi, i heus ací la raó per la qual dos senyors de mitjana edat volin en aquest moment cap a l’oest a cinquanta milles per hora en lloc de trobar-se a casa seva digerint amb tota tranquil·litat els seus esmorzars.

—Em temo —vaig dir—, que, essent tan evidents els fets, trobeu que en aquest cas no us sigui possible guanyar gaire crèdit.

—No hi ha res més enganyós que un fet evident —va respondre ell, tot rient—. A més, ens podem atrevir a indicar alguns fets evidents que és possible que de cap manera ho hagin estat per al Sr. Lestrade. Vós em coneixeu massa bé per pensar que m’estic vanagloriant quan dic que confirmaré o destruiré la seva teoria valent-me d’uns mitjans que ell és completament incapaç d’emprar i fins i tot de comprendre. Prenent l’exemple que tenim més a mà, jo puc percebre molt clarament que en el vostre dormitori la finestra es troba al costat dret, i amb tot, dubto de si el Sr. Lestrade s’hauria fixat en una cosa tan evident.

—Com pot ésser que…!

—Estimat company, jo us conec bé. Conec la pulcritud militar que us caracteritza. Vós us afaiteu cada matí, i en aquesta estació de l’any us afaiteu amb la llum del sol, però, donat que el vostre afaitament és cada vegada menys complet, a mesura que anem retrocedint en el costat esquerre, fins a convertir-se en positivament descurat en arribar a l’angle de la mandíbula, resulta segurament molt evident que aquest costat està menys il·luminat que l’altre. Jo no podria imaginar un home dels vostres costums que es mirés al mirall en una llum igual i que es donés per satisfet amb tal resultat. Només faig menció d’això com un exemple trivial d’observació i d’inferència. En això consisteix el meu métier, i és molt possible que sigui d’alguna utilitat en la investigació que tenim davant nostre. Hi ha un o dos punts de menys importància que varen sortir en el sumari judicial i que val la pena de tenir en compte.

—Quins són?

—Sembla que el noi no fou detingut immediatament, sinó quan va tornar a la granja Hatherley. Quan l’oficial de la comissaria el va informar que estava pres, va dir que no el sorprenia sentir això i que no era sinó el que es mereixia. Aquesta observació seva va tenir el natural efecte d’eliminar qualsevol ombra de dubte que pogués haver quedat en la ment dels membres del jurat del jutge que instruïa el sumari.

—Va ésser una confessió —vaig exclamar jo.

—No, perquè va anar seguida d’una protesta d’innocència.

—En fer-se al capdamunt d’una sèrie de fets tan condemnatoris, va ésser, com a mínim, una observació que no podia ésser més sospitosa.

—Al contrari —va dir Holmes—, és la clariana més lluminosa que puc veure en aquest moment en els núvols. Per molt innocent que fos, no podia ésser tan imbècil que no veiés que les circumstàncies es presentaven molt negres per a ell. Si s’hagués mostrat sorprès per la seva detenció o hagués fingit que li produïa indignació, jo ho hauria trobat altament sospitós, perquè tal sorpresa o ira no seria natural en tals circumstàncies, per molt que pogués semblar la millor política a seguir per a un home calculador i intrigant. La seva franca acceptació de la situació el marca com un home innocent o com un home de considerable domini de si mateix. Quant a la seva observació sobre el que es mereixia, tampoc no deixava d’ésser natural, si teniu en compte que es trobava prop del cadàver del seu pare i que no hi ha cap dubte que aquell mateix dia a tal punt havia oblidat el seu deure filial que havia canviat fortes paraules amb ell i fins i tot, segons la nena, el testimoni de la qual és tan important, havia gosat alçar la mà contra ell com per pegar-lo. El reprotxe contra si mateix i la contrició que veiem en la seva observació, em sembla que són més aviat senyals d’una ànima sana que no pas d’una ànima culpable.

Jo vaig moure el cap.

—Moltes persones han estat penjades per proves molt més febles —vaig observar.

—Això és cert. I moltes han estat penjades per error.

—Quina és l’explicació que el mateix jove dóna del que va succeir?

—Em temo que no és una explicació massa encoratjadora per als seus defensors, encara que hi ha un o dos punts que fan pensar. Ho trobareu aquí i podeu llegir-ho vós mateix.

Va treure de la seva pila de papers un exemplar del periòdic local de Herefordshire, i després de donar volta a la plana, va assenyalar el paràgraf en el qual el dissortat jove havia fet la seva declaració del que s’havia esdevingut. Jo em vaig escarxofar al racó del cotxe i vaig llegir amb molta atenció. El paràgraf deia així:

«Aleshores va ésser cridat el Sr. James McCarthy, fill únic del mort, i va fer la següent declaració: —Vaig absentar-me de casa durant tres dies, per anar a Bristol, i acabava de tornar el matí del dilluns passat, dia tres. En el moment de la meva arribada, el pare no era a casa, i la minyona em va informar que havia anat amb cotxe a Ross, amb John Cobb, el mosso d’establa. Poc després d’haver arribat jo, vaig sentir les rodes del seu cabriolé en el cortiol i, mirant per la finestra, vaig veure que sortia ràpidament, encara que no sabia en quina direcció anava. Aleshores vaig agafar l’escopeta i me’n vaig anar tot passejant envers la llacuna de Boscombe, amb la intenció de visitar les llorigueres de conills que hi ha a l’altra banda. Pel camí vaig veure William Crowder, el guardabosc, com ha dit ell en la seva declaració; però s’equivoca al pensar que jo anava seguint el meu pare. Jo no tenia idea que es trobava davant meu. Quan estava a una distància d’unes cent iardes de la llacuna, vaig sentir un crit de “cuií!”, que era un senyal acostumat entre el meu pare i jo. Aleshores, em vaig posar a córrer i el vaig trobar dret a prop de la llacuna. Va semblar molt sorprès en veurem i em va preguntar d’una manera més aviat brusca què hi feia allí. Es va iniciar una conversa que va conduir a paraules fortes i quasi a cops, perquè el meu pare era un home d’un geni molt violent. En veure que la seva ira es feia irrefrenable, el vaig deixar i me’n vaig tornar cap a la granja Hatherley. Amb tot, no havia caminat més de cent cinquanta iardes, quan vaig sentir darrera meu un terrible crit que va fer que tornés corrent enrera. Vaig trobar el meu pare a terra, moribund, amb terribles ferides al cap. Vaig deixar caure l’escopeta, el vaig sostenir entre els meus braços, però va expirar quasi immediatament. Em vaig agenollar prop d’ell alguns minuts, i aleshores me’n vaig anar cap a la casa del guardabosc del Sr. Turner, la més propera, per a demanar ajut. Quan vaig tornar, no vaig veure ningú prop del meu pare, i no tinc idea de com va rebre les ferides. No era un home popular, essent com era un xic fred i distant en les seves maneres; però, que jo sàpiga, no tenia enemics declarats. No sé res més d’aquest assumpte.

»El jutge del sumari: —Us va fer el vostre pare alguna declaració abans de morir?

»Testimoni: —Va murmurar unes paraules, però jo sols vaig percebre una mena d’al·lusió a una rata.

»El jutge: —I què vàreu entendre de tot això?

»El testimoni: —Per a mi no tenia cap sentit. Em vaig pensar que delirava.

»El jutge: —Quin era el punt sobre el qual vós i el vostre pare tinguéreu l’última discussió?

»Testimoni: —M’estimaria més no respondre a la pregunta.

»El jutge: —Em temo que hauria d’insistir en què ho féssiu.

»Testimoni: —M’és realment impossible dir-vos-ho. Puc assegurar-vos que no té res a veure amb la trista tragèdia que després va tenir lloc.

»El jutge: —Això és el tribunal qui ho ha de decidir. No cal pas que us digui que el vostre refús de contestar perjudicarà considerablement el vostre cas en qualsevol procediment que pogués sorgir.

»El testimoni: —Amb tot i això, dec refusar.

»El jutge: —Si no ho he entès malament, el crit de “cuií” era un senyal convingut entre vós i el vostre pare, oi?

»El testimoni: —En efecte.

»El jutge: —Aleshores, com és que el va proferir abans de veure-us i fins i tot abans de saber que vós havíeu tornat de Bristol?

»El testimoni (amb considerable confusió): —No ho sé pas.

»Un membre del jurat: —No vàreu veure res que us despertés sospites, quan tornàreu enrera en sentir el crit i vàreu trobar el vostre pare fatalment ferit?

»El testimoni: —Res de particular.

»El jutge: —Què voleu dir?

»El testimoni: —Quan vaig sortir al descampat, estava tan agitat i contorbat, que no podia pensar més que en el meu pare. Amb tot i això, tinc una vaga impressió que quan em vaig precipitar envers ell, hi havia alguna cosa a terra, a la meva esquerra. Em va semblar que era una cosa de color gris, una mena de jaqueta, o potser una manta escocesa. Quan em vaig alçar del costat del meu pare, vaig mirar al meu voltant cercant la cosa, però ja no hi era.

»—Voleu dir que va desaparèixer abans que vós anéssiu a cercar ajut?

»—Sí, ja no hi era.

»—No podeu dir de què es tractava?

»—No, jo sols vaig tenir la impressió que allí hi havia alguna cosa.

»—A quina distància del cos?

»—Una dotzena de iardes, aproximadament.

»—I a quina distància de la vora del bosc?

»—Més o menys la mateixa.

»—Aleshores, si la cosa va ésser retirada, va ésser-ho mentre vós us trobàveu a una distància de dotze iardes d’ella, oi?

»—Sí, però donant-li l’esquena.

»Això va posar fi a l’examen del testimoni».

—Veig —vaig dir jo, seguint amb la mirada la columna del periòdic—, que el jutge que va instruir el sumari, en les seves observacions finals, es va mostrar més aviat sever amb el jove McCarthy. Crida l’atenció, i amb raó, vers la discrepància existent en el fet que el seu pare li hagués fet el senyal del crit abans de veure’l, i també que es negués a oferir detalls de la conversa tinguda amb el seu pare, i la manera estranya de dir les paraules del moribund. Com ell comenta, tot això va molt en contra del fill.

Holmes va riure lleugerament i es va estirar a l’entapissat seient.

—Tant vós com el jutge —va dir—, us heu molestat molt en fer ressaltar els punts més forts en favor del jove. No us adoneu que unes vegades li atribuïu massa imaginació i altres vegades massa poca? Massa poca, si era incapaç d’inventar una causa de disputa que li hagués guanyat la simpatia del jurat; massa, si feia sortir de l’interior de la seva consciència quelcom tan outré com la referència, per part d’un moribund, a una rata, i l’incident de la roba que desapareix. No, senyor, jo abordaré aquest cas des del punt de vista que el que aquest jove diu és veritat, i veurem a on ens durà la hipòtesi. I prou, aquí tinc el meu Petrarca de butxaca i no diré cap més paraula sobre aquest cas fins a què ens trobem al lloc mateix de l’acció. Dinarem a Swindon a on procurarem arribar en vint minuts.

Eren prop de les quatre quan per fi, després de passar per la bonica vall de Stroud i per l’ample i esplendent Severn, ens trobàrem a la petita i agradable ciutat rural de Ross. Ens esperava a l’andana un home prim, d’aspecte de fura i mirada furtiva i astuta. Malgrat el guardapols de color marró clar i les polaines de cuiro que duia, per deferència envers l’ambient rústic en el qual actuava, no em va costar gaire d’identificar-lo com a Lestrade, de Scotland Yard. Amb ell vàrem anar amb cotxe a la fonda de “Hereford Arms”, on ja ens havia estat reservada una habitació.

—He demanat un carruatge —va dir Lestrade mentre estàvem prenent una tassa de te—. Conec el vostre caràcter enèrgic i sabia que no estaríeu content fins que no us trobéssiu a l’escenari del crim.

—Ha estat un detall molt amable de part vostra —va respondre Holmes—. És completament qüestió de pressió baromètrica.

Va semblar com si Lestrade se sobresaltés i va dir:

—No acabo d’entendre a què us referiu.

—Què marca el baròmetre? Vint-i-nou, segons veig. No fa vent i no hi ha núvols en el cel. Tinc aquí un paquet sencer de cigarretes que necessito fumar-me i el sofà és molt més còmode que els de la classe abominable que sol trobar-se en els hotels de poble. Em penso que no és gaire probable que faci ús del carruatge aquesta nit.

Lestrade rigué amb indulgència.

—Sens dubte ja us heu format les vostres conclusions basant-vos en els periòdics —va dir—. El cas és clar com l’aigua i quan més l’examinem, més clar el veiem. Malgrat tot, naturalment, no podem rebutjar la petició d’una dama, sobretot quan és una dona tan enèrgica i decidida. Caram! ja la tenim aquí amb el seu carruatge.

Tot just havia parlat, quan va entrar precipitadament a l’habitació una de les dones joves més boniques que mai hagi vist en la meva vida. Amb els seus ulls violeta que li brillaven, entreoberts els llavis, una rosa a cada galta, oblidada de la seva natural modèstia femenina, que desapareixia per efecte de la seva agitació i preocupació que se sobreposaven a tota altra consideració.

—Oh, Sr. Sherlock Holmes! —va exclamar, mirant-nos de l’un a l’altre i finalment, amb la ràpida intuïció d’una dona, fixant els ulls en el meu company—. Que contenta que estic de que hàgiu vingut! He pres el meu cotxe i he baixat a dir-vos-ho. Jo sé que James no ho va fer. Ho sé, i vull que vós comenceu el vostre treball sabent-ho també. No us permeteu dubtar-ne mai. Ens coneixem d’ençà que érem infants i conec els seus defectes com ningú no els hi coneix; però té massa bon cor per a fer mal fins i tot a una mosca. Tal acusació és absurda per a tot aquell que el coneix realment.

—Espero que el puguem absoldre, senyoreta Turner —va dir Sherlock Holmes—. Podeu confiar en què jo faré tot el que pugui.

—Però ja heu llegit les declaracions. Us heu format alguna conclusió? No veieu alguna escletxa de llum? No creieu que és innocent?

—Crec que és molt probable que ho sigui.

—Ho veieu? —va exclamar, tirant el cap enrera i mirant Lestrade amb aire desafiador—. Ho heu sentit com ell em dóna esperances?

Lestrade s’arronsà d’espatlles.

—Em temo que el meu col·lega s’ha precipitat una mica al formar les seves conclusions —va dir.

—Però té raó. Oh! Jo sé que té raó. James no ho va fer. I pel que fa a la disputa amb el seu pare, estic segura que la raó per la qual no va voler-ne parlar al jutge és perquè està relacionada amb mi.

—De quina manera? —va preguntar Holmes.

—No és ara el moment perquè jo amagui res. James i el seu pare tenien moltes desavinences per causa meva. El Sr. McCarthy tenia molt d’interès en què el seu fill i jo ens caséssim. James i jo ens hem estimat sempre com a germans, però, naturalment, ell és jove i encara ha vist molt poc de la vida i… i… bé, ell naturalment no desitjava encara fer una cosa així. Així, doncs, hi havia disputes i aquesta, n’estic segura, fou una d’elles.

—I el vostre pare? —va preguntar Holmes—, veia ell amb bons ulls aquesta unió?

—No, ell també hi anava en contra. Només el Sr. McCarthy hi era favorable.

El rostre fresc i tendre de la noia es va ruboritzar ràpidament quan Holmes va disparar una d’aquelles seves mirades penetrants i interrogadores.

—Gràcies per aquesta informació —va dir—. Podria demà visitar el vostre pare?

—Tinc por que el metge no ho permeti.

—El metge?

—Sí, no ho heu sentit dir? El meu pobre pare des de fa anys no està gens fort, però això l’ha aclaparat definitivament. Ha hagut de quedar-se al llit i el Dr. Willows diu que és una ombra del que era i que el seu sistema nerviós està destrossat. El Sr. McCarthy era l’única persona actualment vivent que havia conegut el papà del temps en què vivia a Victòria.

—Ah! A Victòria! Això és important.

—Sí, a les mines.

—Exactament; a les mines d’or, on, segons tinc entès, el Sr. Turner va fer els seus diners.

—Sí, així és.

—Demà ja em direu si teniu per a mi alguna notícia. Sens dubte anireu a la presó a veure James. Oh, si ho feu, Sr. Holmes, digueu-li que jo sé que és innocent.

—Ho faré, senyoreta Turner.

—Ara he d’anar a casa, perquè el meu pare es troba molt malament i si el deixo, em troba a faltar. Adéu-siau, i que Déu us ajudi en la vostra empresa.

Es va afanyar a sortir de l’habitació amb la mateixa rapidesa amb què havia entrat, i vàrem sentir les rodes del seu cotxe quan baixava sorollosament pel carrer.

—Estic avergonyit de vós, Holmes —va dir Lestrade amb dignitat, després d’uns minuts de silenci—. Per què heu de fer néixer esperances que després haureu de defraudar? No és que jo sigui excessivament tendre de cor, però això vostre ho qualificaria de cruel.

—Em penso que veig la manera de poder aconseguir l’absolució de James McCarthy —va dir Holmes—. Teniu permís per a visitar-lo a la presó?

—Sí, però només per a vós i per a mi.

—Aleshores, hauré de reconsiderar la meva anterior decisió de no sortir. Tenim encara temps per a agafar un tren per anar a Hereford i veure’l aquesta nit?

—De sobra.

—Així, doncs, anem-hi. Watson, tinc por que ho trobeu molt pesat, però sols estaré fora un parell d’hores.

Vaig baixar amb ells fins a l’estació, i després vaig anar passejant pels carrers del poble i finalment vaig tornar a l’hotel, on em vaig estirar damunt del sofà, intentant interessar-me en la lectura d’una novel·la de cobertes grogues. Però l’argument de la història era tan fluix, comparat amb el profund misteri a través del qual ens movíem a les palpentes, i vaig notar que la meva atenció vagava tan constantment de la ficció a la realitat, que al final vaig llançar el llibre a l’altra banda de l’habitació i em vaig lliurar enterament a la consideració dels esdeveniments del dia. Suposant que fos absolutament cert allò que aquell jove infortunat contava, aleshores, quina cosa diabòlica, quina desgràcia absolutament imprevista i extraordinària, podia haver ocorregut entre el temps en què es va separar del seu pare i el moment en què, obligat a tornar enrera pels crits que aquest proferia, es va precipitar a l’espai obert de la vora del bosc? Fou una cosa terrible i mortal. Què podia ésser? La naturalesa de les lesions no revelaria alguna cosa als meus instints de metge? Vaig fer sonar la campaneta i vaig demanar el periòdic setmanari del comtat, que contenia una informació, paraula per paraula, de la investigació. En la declaració del cirurgià constava que el terç posterior de l’os parietal esquerre i la meitat esquerra de l’os occipital havien estat fracturats per un fort cop assestat amb un objecte esmussat. Vaig assenyalar el lloc damunt del meu propi cap. Resultava evident que un cop així devia haver estat assestat per darrera. Fins a cert punt, això parlava en favor de l’acusat, ja que quan el varen veure discutint amb el seu pare, els dos homes es trobaven cara a cara. Amb tot, aquest detall no anava gaire lluny, perquè bé podia ésser que l’home de més edat s’hagués girat abans de rebre el cop. Però també valia la pena fer que Holmes tingués en compte aquest punt. Després, hi havia la peculiar referència a una rata en boca del moribund. Què podia significar això? No podia tractar-se d’un deliri. No és corrent que un home que mor a conseqüència d’un cop sobtós, es posi a delirar. No, més probable era que intentés explicar la forma en què havia trobat la seva fi. Però, què podien indicar aquelles paraules? Em vaig trencar el cap cercant una possible explicació. I aleshores, l’incident d’aquella roba grisa, que el jove McCarthy havia vist. Si això fos cert, l’assassí hauria deixat caure alguna peça de roba del seu vestit, potser el seu abric, en la seva fugida, i hauria tingut l’atreviment de tornar enrera i endur-se-la en el moment en què el fill es trobava, d’esquena, a menys d’una dotzena de passos, agenollat a prop del seu pare. Quin teixit de misteris i d’improbabilitats era tot allò! No m’estranyava l’opinió de Lestrade, i amb tot, tenia tanta fe en la intuïció de Sherlock Holmes que no perdia les esperances mentre cada nou fet semblava reforçar la seva convicció que el jove McCarthy era innocent.

Era tard quan Sherlock Holmes va tornar. Venia tot sol, perquè Lestrade s’allotjava en habitacions moblades del mateix poble.

—El baròmetre continua molt alt —va comentar, mentre s’asseia—. És important que no plogui abans de què puguem examinar el lloc del fet. Per altra banda, hom hauria de trobar-se en plenes facultats per a fer un bonic treball com aquest i no estar fatigat per un llarg viatge. He vist el jove McCarthy.

—I què n’heu tret?

—Res.

—No ha pogut projectar gens de llum?

—Gens ni mica. En un moment, jo em sentia inclinat a creure que aquest jove coneixia la persona que ho havia fet i que l’estava encobrint, però ara estic convençut que està tan perplex com qualsevol altre. No és un jove d’enginy gaire eixerit, encara que és d’aspecte agradable i, em penso, net de cor.

—Jo no puc pas admirar els seus gustos —vaig comentar—, si és que realment era contrari a casar-se amb una noia tan encisadora com la senyoreta Turner.

—Ah, en això hi ha una història més aviat dolorosa. Aquest noi està bojament enamorat d’ella, però fa uns dos anys, quan no era més que un vailet, i abans que la conegués, perquè ella feia cinc anys que es trobava absent, ja que era en un pensionat, no se li ocorre a l’imbècil caure en les grapes d’una cambrera de bar, a Bristol, i casar-se amb ella en un registre civil? Ningú no en sap un borrall d’aquest assumpte, però podeu imaginar-vos que terrible i desesperant ha d’ésser per a ell sentir-se recriminat per no fer allò que tan de bona gana faria, però que sap que és totalment impossible? Va ésser aquesta desesperació la que li va fer alçar els braços enlaire quan el seu pare, en la seva última entrevista, insistia per a què es prometés a la senyoreta Turner. Per altra banda, no tenia mitjans de subsistència propis, i el seu pare, que en tots els aspectes era un home molt dur, hauria estat capaç de rompre completament amb ell si hagués sabut la veritat. Era amb la seva dona, la cambrera de bar, amb qui havia passat els tres últims dies a Bristol, i el seu pare no sabia on era. Fixeu-vos en aquest detall, perquè és d’importància. Amb tot, del mal n’ha sortit bé, ja que la cambrera de bar, assabentada pels diaris, que ell es troba en serioses dificultats, i amb la probabilitat d’ésser penjat, ha trencat completament amb aquest jove i li ha escrit dient-li que ja té un marit a l’arsenal de les Bermudes, de manera que no existeix entre ells dos cap vincle realment. Em penso que aquesta notícia ha consolat el jove McCarthy de tot el que ha sofert.

—Però si ell és innocent, qui ho va fer?

—Ah! qui? Voldria cridar la vostra atenció envers dos punts d’una manera molt particular. Un d’aquests punts és que la víctima tenia una cita amb algú a la llacuna i que aquest algú no podia haver estat el seu fill, perquè el seu fill era fora i ell no sabia quan tornaria. El segon punt és que es va sentir que la víctima cridava “cuií!” abans que sabés que el seu fill havia tornat. Aquests són els punts crucials dels quals depèn el cas. I ara parlem de George Meredith, si us plau, i deixem per a demà els punts de menor importància.

Ja no va ploure, tal com Holmes havia predit, i el matí va començar clar i sense núvols. A les nou, Lestrade ens va venir a buscar amb el carruatge, i vàrem partir vers la granja Hatherly i la llacuna de Boscombe.

—Aquest matí hi ha notícies greus —va comentar Lestrade—. Diuen que el Sr. Turner, del Hall, està tan malalt, que es desespera de salvar-li la vida.

—Ja deu tenir alguns anys, suposo —va dir Holmes.

—Uns seixanta; però la seva constitució ha estat malmenada per la seva vida a l’estranger, i fa algun temps que la seva salut no és gaire bona. Aquest assumpte li ha causat un efecte molt dolent. Era un vell amic de McCarthy i, puc afegir, un gran benefactor seu també, ja que he sabut que li va cedir la granja de Hatherley lliure de renda.

—Ah, sí? —va fer Holmes—, això és interessant.

—Oh, sí! l’ha ajudat de moltíssimes altres maneres. Tothom de per aquí no fa més que parlar de com era de bo envers ell.

—Realment, i no us sorprèn una mica que aquest McCarthy, que sembla que tenia poques coses pròpies i que devia tant de favors a Turner, parlés encara de casar el seu fill amb la filla de Turner, la qual se suposa que és l’hereva de les seves riqueses i ho fes d’una manera tan segura, com si no es tractés més que d’una declaració i que tota la resta vingués per si sola? Tot això encara resulta més estrany, sabent com sabem que el propi Turner era contrari a aquesta idea. La filla ens ho va dir ben clar. No deduïu res de tot això?

—Ja comencem amb les deduccions i les inferències —va dir Lestrade, tot fent-me l’ullet—. Ja trobo prou difícil desembrollar els fets, Holmes, sense recórrer a les teories i a les fantasies.

—Teniu raó —va dir Holmes amb hipòcrita serietat—, vós trobeu molt difícil desembrollar els fets.

—De totes formes, jo he comprès un fet que sembla que a vós se us fa molt difícil d’admetre —respongué Lestrade una mica acalorat.

—De quin fet es tracta?

—Que el Sr. McCarthy pare, va trobar la mort a mans de McCarthy fill, i que totes les teories en contra són pròpies de gent llunàtica.

—Bé, però la lluna és més clara que la boira —va dir Holmes, rient—. Però, si no m’equivoco, això que veiem a l’esquerra és la granja Hatherley.

—Sí que ho és.

Era un edifici espaiós, d’aspecte confortable, de dues plantes, teulada de pissarra, amb grans superfícies grogues de liquen en les grisoses parets. Amb tot i això, les corregudes cortines i les xemeneies sense fum li conferien cert aire angoixós, com si encara hi gravités l’horror de la tragèdia. Vàrem trucar a la porta, i la minyona, a petició de Holmes, ens va ensenyar les botes que duia l’amo de la casa en el moment de la seva mort, i també un parell pertanyents al fill, encara que no el parell que calçava el dia del crim. Quan Holmes les va haver examinades des de set o vuit punts diferents va desitjar que se’l conduís al portal i des d’allí vàrem seguir tots junts el sinuós camí que duia a la llacuna de Boscombe.

Sherlock Holmes es transformava quan seguia una pista així. Els que només haguessin conegut el tranquil i lògic pensador de Baker Street, no l’haurien reconegut. El seu rostre s’inflamava i després s’enfosquia. Les celles es contreien en dues línies dures, fosques, mentre des de sota li brillaven els ulls amb un esclat com d’acer. Inclinava la cara, baixava les espatlles, serrava els llavis i les venes sobresortien com cordes de fuet del seu coll llarg i musculós. Els seus narius semblaven dilatar-se amb un gust purament animal per a la caça i la seva ment es trobava tan absolutament concentrada en l’assumpte que tenia davant seu, que una pregunta o una observació li relliscaven pel costat de les seves orelles, sense fer-ne cabal, o com a màxim solament provocaven un ràpid i impacient grunyit a manera de resposta. Ràpidament i silenciosa feia via al llarg del camí que travessava els prats i després els boscos fins arribar a la llacuna de Boscombe. Era un terreny humit i pantanós, com ho és tot aquell districte, i hi havia marques de molts peus, tant en el camí com enmig de l’herba curta que creixia a cada banda. De vegades, Holmes anava de pressa, d’altres es parava del tot i una vegada va fer un petit détour envers el prat. Lestrade i jo caminàvem darrera d’ell, el detectiu amb un posat indiferent i desdenyós, mentre que jo observava el meu amic amb l’interès que provenia de la convicció que cadascun dels seus actes s’orientava envers un fi ben determinat.

La llacuna de Boscombe, que és una petita superfície d’aigua d’unes cinquanta iardes d’amplada, tota voltada de canyes, es troba situada al límit entre la granja Hatherley i el parc particular del ric Sr. Turner. Per damunt dels boscos que s’estenien a l’altra banda, podíem distingir els rojos pinacles que marcaven la residència del ric propietari. A la banda de la llacuna on es trobava Hatherley, els boscos creixien molt espessos i hi havia una estreta zona d’herba tota xopa d’aigua d’una amplada d’uns vint passos des de la vora dels arbres fins a les canyes que vorejaven la llacuna. Lestrade ens va mostrar el lloc exacte on havia estat descobert el cadàver, i certament, tan humit era el terreny, que vaig poder veure clarament els senyals que havia deixat l’home atacat en el moment de la seva caiguda. Pel que fa a Holmes, segons podia veure per l’expressió ansiosa de la seva cara i els seus ulls penetrants, podia llegir moltes altres coses en la trepitjada herba. Corria d’un costat a l’altre, com un gos que va ensumant un rastre, i aleshores es va girar envers el meu company.

—Per què us heu ficat dins la llacuna? —li va preguntar.

—Anava pescant amb un rascle. Em creia que hi podria haver alguna arma o algun altre rastre. Però, com redimoni…?

—Au va! No tinc temps per explicar-vos-ho. Aquell peu esquerre vostre amb la seva part interna torçada es troba per tot arreu. Un cec podria rastrejar-lo i allí desapareix enmig de les canyes. Que senzill que hauria estat si jo hagués estat aquí abans que vingués tota aquella colla com una bandada de búfals i ho hagués remenat tot. Aquí és on vingué el grup del guarda i han cobert tots els rastres en una extensió de sis o vuit peus al voltant del cadàver. Però aquí hi ha tres petjades separades dels mateixos peus.

Va treure una lupa i es va estirar damunt del seu impermeable per a veure-hi millor, parlant tota l’estona més amb ell mateix que no pas amb nosaltres.

—Això són els peus del jove McCarthy. Dues vegades caminava i una vegada corria molt de pressa, de manera que les soles estan profundament marcades i els talons a penes són visibles. Això corrobora el seu relat. Es va posar a córrer quan va veure el seu pare a terra. I aquí hi ha els peus del pare mentre es passejava amunt i avall. I què és això? És la marca de la culata de l’escopeta mentre el fill estava dret, escoltant. I això altre? Ah! què és el que trobem aquí? Les marques d’algú que caminava de puntetes. D’unes botes de punta quadrada, molt foc freqüents. Vénen, se’n van, tornen una altra vegada… naturalment, per a recollir la capa. Però, d’on vénen?

Corria amunt i avall, perdent unes vegades el rastre, altres vegades trobant-lo, fins que estiguérem ben bé dins el límit del bosc i sota l’ombra d’un gran faig, l’arbre més gran que hi havia per aquells entorns. Holmes va seguir el seu camí fins a l’altre costat de l’arbre i novament es va ajeure bocaterrosa amb una petita exclamació de satisfacció. Es va estar allí molta estona, regirant les fulles i els pals secs, recollint el que a mi em va semblar pols i ficant-ho dins un sobre, i examinant amb la lupa no solament el terra, sinó també l’escorça de l’arbre fins allà on va poder arribar. Enmig de la molsa hi havia una pedra escantellada, i també la va examinar Holmes minuciosament. Aleshores va seguir una sendera que travessava el bosc fins que va arribar a la carretera, on es perdien tots els rastres.

—Ha estat un cas de considerable interès —va remarcar, tornant a la seva natural manera d’ésser—. Suposo que aquella casa gris de la dreta deu ésser la del guarda. Em penso que hi entraré i diré uns mots a Moran i tal volta escriuré una noteta. Un cop fet això, ens en podrem anar a dinar. Podeu anar caminant fins al cotxe i jo em reuniré amb vós tot seguit.

Ho va fer uns deu minuts abans que arribéssim al lloc on teníem el cotxe llogat i tornéssim a Ross, i Holmes duia encara aquella pedra que havia recollit al bosc.

—Això us pot interessar, Lestrade —va observar mostrant la pedra—. L’assassinat es va cometre amb aquesta pedra.

—No hi veig cap senyal.

—És que no n’hi ha cap.

—Com ho sabeu, doncs?

—L’herba hi creixia al dessota. Sols havia estat allí uns quants dies. No hi havia cap senyal del lloc on havia estat presa. Es correspon amb les lesions. No hi ha senyals de cap altra arma.

—I l’assassí?

—És un home alt, esquerrà, coixeja de la cama dreta, duu botes de caçador de sola gruixuda i una capa grisa, fuma cigars indis, usa broquet i duu a la butxaca una navalla esmussada. Hi ha diversos altres indicis, però aquests poden ésser suficients per a ajudar-nos en la nostra recerca.

Lestrade es va posar a riure.

—Em temo que continuo essent un escèptic —digué—. Les teories estan totes molt bé, però ens les hem de veure amb un jurat britànic de closca dura.

—Nous verrons —va respondre Holmes amb calma—. Treballeu vós amb el vostre mètode i jo treballaré amb el meu. Aquesta tarda estaré ocupat, i probablement tornaré a Londres en el tren del vespre.

—I deixareu el vostre cas inacabat?

—No, acabat.

—Però, i el misteri?

—Ja està desxifrat.

—Qui és, doncs, el criminal?

—El cavaller que us acabo de descriure.

—Però, qui és aquest home?

—Segurament no seria difícil de descobrir. No és pas un veïnat tan populós.

Lestrade es va arronsar d’espatlles.

—Sóc home pràctic —digué—, i realment no puc pas anar pel poble cercant un cavaller coix i esquerrà. Em convertiria en la riota de Scotland Yard.

—Està bé —va dir Holmes amb calma—. Jo us he donat l’oportunitat. Ja hem arribat a on us allotgeu. Adéu-siau. Us deixaré unes ratlles abans d’anar-me’n.

Després de deixar Lestrade a la casa on tenia la seva habitació, anàrem amb el cotxe fins al nostre hotel, on trobàrem el dinar damunt la taula. Holmes estava silenciós i pensarós, amb una expressió de dolor al rostre, com d’un que es troba en una situació de perplexitat.

—Mireu, Watson —va dir, quan fou desparada la taula—, asseieu-vos aquí en aquesta cadira i permeteu-me que us faci un sermonet. No sé absolutament què he de fer, i apreciaria el vostre consell. Enceneu un cigar i deixeu que m’expliqui.

—Feu-ho, si us plau.

—Bé, ara, considerant aquest cas, trobem que hi ha a la versió del jove McCarthy dos punts que tot seguit ens van sorprendre a tots dos, encara que a mi em varen impressionar en favor d’aquest jove i a vós en contra d’ell. Un dels punts era el fet que el seu pare, segons el que ell va contar, hauria cridat “cuií!” abans de veure’l. L’altre punt era la singular referència a una rata per part del moribund. Va murmurar diverses paraules, com podeu comprendre, però allò fou tot el que l’oïda del fill va percebre. Ara bé, d’aquest doble punt de vista és d’on ha de partir la nostra recerca, i començarem per suposar que el que diu el xicot és absolutament cert.

—I del “cuií!” què me’n dieu, aleshores?

—Bé, és evident que aquell crit no estava destinat a qui el sentís el fill. El fill, pel que ell en sabia, es trobava a Bristol. Va ésser simple coincidència que el crit sonés a l’abast de la seva orella. El “cuií!” era pensat per a atraure l’atenció de la persona amb la qual el pare estava citat. Però “cuií!” és un crit clarament australià i que s’utilitza entre australians. Això dóna peu a la suposició que la persona que McCarthy esperava trobar a la llacuna de Boscombe era algú que havia estat a Austràlia.

—Així, doncs, què hi ha de la rata?

Sherlock Holmes es va treure de la butxaca un paper plegat i el va estendre damunt la taula.

—Això és un mapa de la Colònia de Victòria —digué—. Ahir a la nit vaig telegrafiar a Bristol perquè me l’enviessin.

Va posar la mà damunt una part del mapa i va preguntar:

—Què llegiu?

—ARAT —vaig llegir jo.

—BALLARAT.

—Exacte. Aquesta fou la paraula que va pronunciar l’home en morir i de la qual el fill solament va captar les dues darreres síl·labes. Tractava de dir el nom del seu assassí. En Tal de Ballarat.

—És meravellós! —vaig exclamar.

—És evident. I ara, com podeu veure, he reduït considerablement el camp. La possessió d’una peça de vestir de color gris era un tercer punt que, concedint que era correcta la declaració del fill, constituïa una certesa. Ara hem passat de la simple vaguetat a la concepció precisa d’un australià de Ballarat que té una capa grisa.

—És clar.

—I un que es trobava en el districte com a casa seva, ja que a la llacuna sols s’hi té accés per la granja o per la finca, on difícilment s’hi veurien forasters anant i venint.

—És ben cert.

—Després hi ha la nostra expedició d’avui. Examinant el terreny, he obtingut els petits detalls que he donat a aquell imbècil de Lestrade, tocant a la personalitat del criminal.

—Però, de quina manera els obtinguéreu?

—Ja coneixeu el meu mètode. Es basa en l’observació de petits detalls.

—Ja sé que la seva estatura podríeu inferir-la més o menys de la llargària de les seves passes. Les seves botes, també es podrien inferir de les seves petjades.

—Sí, es tractava de botes peculiars.

—Però, i la seva coixera?

—L’empremta del seu peu dret era sempre menys clara que la del seu peu esquerre. Hi aplicava menys pes. Per què? Perquè ranquejava… anava coix.

—I com heu conegut també que era esquerrà?

—A vós mateix us va sorprendre la naturalesa de la ferida, segons la declaració del cirurgià en la investigació. El cop va ésser assestat directament des del darrera i amb tot, ho fou sobre el costat esquerre. Ara bé, com és això possible, a menys que ho fes una persona esquerrana? Aquell home va estar darrera aquell arbre durant l’entrevista entre el pare i el fill. Fins i tot havia estat fumant allí. Vaig trobar la cendra d’un cigar, i els meus coneixements especials del tabac em permeteren afirmar que era un cigar indi. Com vós ja sabeu, he dedicat alguna atenció a això i he escrit una petita monografia sobre les cendres de 140 varietats diferents de tabac de pipa, cigar i cigarreta. Havent trobat la cendra, vaig mirar aleshores al voltant i vaig descobrir la punta enmig de la molsa on l’havia tirada. Era un cigar indi, de la varietat que es fa a Rotterdam.

—I el broquet?

—Vaig poder veure que l’extrem de la punta del cigar no havia estat en contacte amb la seva boca. Per tant, usava un broquet. La punta havia estat escapçada, però no amb les dents, sinó amb una navalla, i com que el tall no era ben llis, vaig deduir que es devia tractar d’una navalla esmussada.

—Holmes —vaig dir—, heu estès al voltant d’aquest home una xarxa de la qual no es pot escapar, i heu salvat una vida humana innocent tan certament com si haguéssiu tallat la corda de la qual estava penjat. Veig la direcció envers on apunta tot això. El culpable és…

—El Sr. John Turner —va cridar el cambrer de l’hotel, obrint la porta de la nostra sala d’estar i fent passar un visitant.

L’home que va entrar era una figura estranya i impressionant. El seu pas lent, ranquejant, i les espatlles enfonsades li donaven una aparença de decrepitud, però els trets durs i angulosos del rostre i les seves enormes extremitats, indicaven que posseïa una força física i un caràcter poc corrents. La barba embullada, el cabell grisós i les celles prominents i inclinades, es combinaven per a donar un aire de dignitat i de poder al seu aspecte, però la seva cara era d’un blanc cendrós, mentre que els llavis i els angles dels narius tenien un matís blavenc. En vaig tenir prou amb una sola mirada per a comprendre que aquell home patia d’una malaltia mortal i crònica.

—Seieu al sofà, si us plau —li va dir Holmes amablement—. Vàreu trobar la meva nota?

—Sí, el guarda me la va pujar. Dèieu que desitjàveu veure’m aquí per tal d’evitar un escàndol.

—Vaig pensar que la gent enraonaria si jo anava a la casa de la finca.

—I per què desitjàveu veure’m?

Va mirar envers el meu company amb la desesperació pintada en el seus ulls tristos, com si la seva pregunta ja hagués tingut resposta.

—Sí —va dir Holmes responent més aviat a la mirada que a les paraules—. Així és. Ho sé tot pel que fa a McCarthy.

L’ancià es tapà la cara amb les mans.

—Que Déu vulgui ajudar-me! —va exclamar— però jo no hauria pas permès que el jove sofrís cap dany. Us dono la paraula que ho hauria explicat tot si les coses li haguessin anat malament davant del Jurat.

—Me n’alegro que ho digueu —va dir amb gravetat Holmes.

—Hauria confessat ara, si no hagués estat per la meva filla estimada. Això li trencaria el cor… li trencarà el cor quan senti a dir que he estat detingut.

—És possible que això no arribi a succeir —digué Holmes.

—Què!

—Jo no sóc cap agent oficial. Comprenc que va ésser la vostra filla qui va requerir la meva presència aquí, i jo actuo en l’interès d’ella. Amb tot i això, el jove McCarthy haurà d’ésser absolt.

—M’estic morint —va dir el vell Turner—. Fa anys que sóc diabètic. El meu metge diu que puc viure encara un mes, però m’estimaria més morir sota el meu sostre que no pas a la presó.

Holmes es va alçar de la cadira i s’assegué davant la taula amb la seva ploma a la mà i un lligall de papers davant seu.

—Digueu-me solament la veritat —va dir—. Jo aniré escrivint els fets. Vós signareu el document i Watson podrà intervenir com a testimoni. Després, jo podria presentar la vostra confessió en últim extrem per a salvar el jove McCarthy. Us prometo que no en faré ús a menys que sigui absolutament necessari.

—Està bé —va dir el vell—. Es tracta de veure si viuré prou per comparèixer davant del Jurat, de manera que m’importa poc, però desitjaria estalviar aquesta sorpresa i aquest dolor a Alice. I ara us ho explicaré tot. La cosa va durar molt de temps mentre s’esdevenia, però no serà llarga de contar.

»Vós no sabeu pas qui era aquest home, el mort, McCarthy. Era un dimoni encarnat. Us ho diré. Déu vos en guard de caure en les urpes d’un home així. Em va tenir agafat tots aquests vint anys, i ha destruït la meva vida. Primer us contaré com vaig anar a parar a les seves mans.

»Fou en els primers anys de la dècada dels seixanta, a les excavacions de les mines. Jo era aleshores un noi, exaltat i temerari, apte per a qualsevol empresa; em vaig ajuntar amb males companyies, vaig lliurar-me a la beguda, no vaig tenir sort amb la part que havia sol·licitat de les mines, me’n vaig anar a la muntanya i, en una paraula, em vaig convertir en allò que aquí en diríeu un assaltador de camins. Érem sis i vivíem una vida lliure i salvatge, assaltant de tant en tant una estació o parant els carros que es dirigien a les excavacions de les mines. Black Jack de Ballarat era el nom sota el qual aleshores se’m coneixia, i el nostre grup encara es recorda a la colònia com la banda de Ballarat.

»Un dia, un comboi d’or baixava de Ballarat a Melbourne, el vàrem assetjar i atacar. L’escorta estava formada per sis soldats de cavalleria i nosaltres també érem sis, de manera que la cosa quedava anivellada, però a la primera descàrrega desmuntàrem quatre de les seves alforges. Però tres dels nostres nois foren morts, abans de que el botí fos nostre. Amb la pistola vaig apuntar el cap del conductor del carro, que era aquest McCarthy. Tant de bo l’hagués mort en aquell moment, però li vaig perdonar la vida, malgrat que vaig veure els seus ullets malignes clavats a la meva cara, com per a retenir en la memòria cada un dels seus trets. Fugírem amb l’or, ens convertírem en homes rics i ens traslladàrem a Anglaterra sense despertar sospites. Aquí em vaig separar dels antics companys i vaig decidir establir-me en una vida tranquil·la i respectable. Vaig comprar aquesta finca que casualment vaig trobar en venda i em vaig dedicar a fer algunes petites bones obres amb els meus diners per a reparar la manera en què els havia fet. També em vaig casar, i malgrat que la meva esposa va morir jove, em va deixar la meva estimada petita Alice. Fins i tot quan no era més que un infantó, la seva mà menudeta semblava guiar-me pel bon camí com mai cap altra cosa ho havia aconseguit. En una paraula, vaig girar full i vaig fer tot el possible per a reparar la meva vida passada. Tot anava bé quan McCarthy es va arrapar a mi.

»Jo havia pujat a la ciutat per a fer una inversió i me’l vaig trobar a Regent Street sota un aspecte miserable, mal forjat i mal calçat.

»—Aquí ens tens, Jack —va dir, tocant-me el braç—, nosaltres serem com una família per a tu. Som dos, jo i el meu fill, i tu podràs fer-te càrrec de nosaltres. Si no ho fas… aquest bonic país d’Anglaterra és molt respectuós de la llei i sempre hi ha per aquí algun policia a l’aguait.

»I així fou com vingueren a la regió de l’Oest i no hi va haver manera de foragitar-los, i aquí han viscut de franc des d’aleshores en la millor part de les meves terres. No hi havia repòs per a mi, no hi havia pau ni oblit; girés on em girés, allí hi havia vigilant-me la seva cara astuta de somriure mofeta i maligne. Les coses varen empitjorar a mesura que Alice s’anava fent gran, ja que aviat es va adonar ell que jo tenia més por que ella conegués el meu passat que no pas que el conegués la policia. Tot el que ell volia, ho havia de tenir, i tot el que ell volia, jo li donava sense fer preguntes: terres, diners, cases, fins que al final em va demanar una cosa que jo no podia donar-li. Em va demanar Alice. El seu fill, sabeu? havia crescut, i també la meva filla, i com que era cosa sabuda que jo estava malament de salut, li va semblar un bon cop de sort que el seu vailet arribés a ésser amo de tota la propietat. Però en aquest punt em vaig mostrar inflexible. Jo no consentiria que el seu maleït llinatge es barregés amb el meu; no és pas que em disgustés aquell noi, però en ell es trobava la sang del seu pare, i amb això ja n’hi havia prou. Em vaig mantenir ferm. McCarthy va amenaçar. Jo el vaig desafiar a què fes el pitjor. Ens havíem de trobar a mig camí de la llacuna, entre la seva casa i la meva per a parlar de l’assumpte.

»Quan hi vaig baixar, el vaig trobar conversant amb el seu fill, de manera que em vaig posar a fumar un cigar mentre esperava, darrera un arbre, que el noi se n’anés. Però en escoltar el que deia, tota la meva amargor i tota la meva angoixa va semblar que arribaven al seu súmmum. Estava pressionant el seu fill per a què es casés amb la meva filla, amb tan poc mirament pel que ella pogués opinar, com si es tractés d’una meuca recollida dels carrers. Em va enfurismar el pensar que jo i tot el que jo més estimava haguéssim de dependre d’un home com aquell. No hi havia possibilitat de que jo trenqués aquelles lligadures. Jo era ja un home moribund i desesperat. Encara que tenia clara la ment i posseïa considerable força física, sabia que el meu destí estava segellat. Però el meu record i la meva noia! Ambdues coses podien ésser salvades si jo pogués fer callar aquella mala llengua. I ho vaig fer, Sr. Holmes. I ho tornaria a fer. Si bé és cert que vaig pecar profundament, també és cert que he viscut una vida de màrtir per a expiar-ho. Però que la meva filla hagués de quedar embolicada en la mateixa xarxa que a mi em retenia, era més del que jo era capaç de sofrir. El vaig abatre sense més mirament que si s’hagués tractat d’una bèstia immunda i verinosa. El seu crit va fer tornar enrera el seu fill; però havia aconseguit posar-me a cobert en el bosc, encara que em vaig veure obligat a recular per agafar la capa que m’havia caigut en la fugida. Senyors, aquest és el relat verídic de tot el que va succeir».

—Bé, no em correspon a mi jutjar-vos —va dir Holmes, mentre l’ancià signava la declaració—, prego a Déu que no ens vegem mai exposats a tal temptació.

—També jo li ho prego. I ara, què penseu fer?

—En vista del vostre estat de salut, res. Vós mateix sou conscient que aviat haureu de respondre de les vostres accions davant un tribunal més alt que el del Jurat. Jo guardaré la vostra confessió i, en el cas de que McCarthy resultés condemnat, em veuria obligat a fer-ne ús. Si no, ja mai la veurà cap ull mortal; i el vostre secret, tant si vós esteu viu com si esteu mort, estarà segur en les nostres mans.

—Adéu-siau, doncs —va dir l’ancià en to solemne—. La vostra mort, quan us arribi, es veurà confortada al pensar en la pau que heu donat a la meva.

Tremolant i estremint-se en tota la seva alta estatura, va sortir lentament de l’habitació.

—Déu ens ajudi! —digué Holmes, després d’un llarg silenci—. Per què el destí ha de fer aquestes jugades als pobres i desvalguts cucs! Mai no sento parlar d’un cas com aquest sense que deixi de pensar en les paraules de Baxter i digui: “Però, heus ací que, per la gràcia de Déu, ens arriba Sherlock Holmes”.

James McCarthy fou absolt pel Jurat, en virtut de cert nombre d’objeccions presentades per Holmes, que va sotmetre al consell de la defensa. El vell Turner va viure set mesos després de la nostra entrevista, però ara és mort; i és molt probable que el fill i la filla dels dos homes puguin un dia viure feliçment tots dos junts, en la ignorància del negre núvol que s’estén damunt del seu passat.





5. ELS CINC PINYOLS DE TARONJA


Quan dono una ullada a les meves notes i registres dels casos de Sherlock Holmes entre els anys 1882 i 1890, em trobo amb tants que presenten característiques estranyes i interessants, que no resulta fàcil saber quins escollir i quins deixar de banda. Però alguns ja han assolit publicitat mitjançant els periòdics i d’altres no oferien un camp idoni per a aquelles peculiars qualitats que el meu amic posseïa en grau tan eminent i que aquests periòdics tenen per efecte il·lustrar. Alguns, també, varen frustrar la seva habilitat analítica i, quant a narracions, serien com començaments sense final, mentre que d’altres tan sols s’han aclarit d’una manera parcial i les seves explicacions es basen més en la conjectura i la suposició que en l’absoluta prova lògica que a ell li era tan cara. Però n’hi ha un d’aquests últims que és tan remarcable en els seus detalls i tan sorprenent en els seus resultats, que estic temptat de parlar-ne, malgrat el fet que hi ha punts en relació amb ell que mai no han estat, i probablement no ho estaran mai, aclarits del tot.

L’any 1887 ens va subministrar una llarga sèrie de casos d’interès més o menys gran, dels quals conservo el registre. Entre els encapçalaments d’aquests dotze mesos, trobo un relat de l’aventura de la Cambra Paradol, de la Societat Mendicant Amateur, que sostenia un luxós club en el soterrani més baix d’uns grans magatzems de mobles, dels fets relacionats amb la pèrdua del veler britànic Sophie Anderson, de les singulars aventures dels Grice Patersons a l’illa d’Ufa, i finalment del cas d’emmetzinament de Camberwell. En aquest últim cas, tal com es recordarà, Sherlock Holmes, donant corda al rellotge del mort, va poder demostrar que aquest n’hi havia donat feia dues hores i que, per tant, el difunt se n’havia anat a dormir dintre d’aquest espai de temps, deducció que fou de la màxima importància en l’aclariment del cas. Totes aquestes coses les descriuré breument algun dia, però cap d’elles presenten característiques tan singulars com l’estrany seguit de circumstàncies que ara m’ha induït a prendre la ploma per a parlar-ne.

Eren els últims dies de setembre, i les borrascades equinoccials havien esclatat amb excepcional violència. Tot el dia el vent havia xiulat i la pluja havia assotat furiosa les finestres, de forma que àdhuc aquí, en el cor de la ciutat de Londres, obra de mans humanes, ens vèiem obligats per un moment a apartar els ulls de la rutina de la vida i reconèixer la presència d’aquelles grans forces elementals que llançaven els seus crits envers la humanitat a través dels barrots de la civilització com bèsties indomades tancades en una gàbia. A mesura que s’anava fent fosc, la borrascada es feia més violenta i el vent, a la xemeneia, plorava i sanglotava com una criatura. Sherlock Holmes, malenconiosament assegut en la seva butaca, en un costat de la llar de foc, combinava els índexs dels seus registres de crims mentre jo, a l’altre costat, estava tan absort en la lectura d’una de les belles narracions marineres de Clark Russell, que fins el bramar del vendaval des de fora semblava mesclar-se amb el text, i el clapoteig de la pluja es va perllongar donant la impressió del llarg clapoteig de les ones del mar. La meva esposa havia anat a visitar la seva tia i jo, per uns quants dies, tornava a ésser un inquilí de les meves antigues habitacions de Baker Street.

—Com! —vaig dir jo, mirant el meu company—. Oi que això ha estat la campaneta de la porta? Qui podria venir aquesta nit? Algun amic vostre, potser?

—Llevat de vós, jo no en tinc cap d’amic —va respondre—, i no encoratjo ningú per a què vingui a visitar-me.

—Aleshores, un client?

—Si és així, es tractarà d’un assumpte greu. Altrament, res podria obligar ningú a sortir de casa seva amb un dia així i a una hora com aquesta. Però crec que és més probable que sigui una vella amiga de la patrona.

Però Sherlock Holmes errava en la seva conjectura, ja que se sentiren passos al corredor i un truc a la porta. Va estirar el seu llarg braç per apartar de si mateix la llàntia i dirigir la llum vers la butaca buida en la qual s’hauria d’asseure el nou vingut.

—Endavant! —va dir després.

L’home que va entrar era jove, amb l’aspecte d’uns vint-i-dos anys, molt polit i ben vestit, amb un aire refinat i distingit. El paraigua, que duia a la mà, regant copiosament, i el llarg i xop impermeable, eren testimoni de la fúria del temporal que havia hagut de travessar. Va mirar al seu entorn, il·luminat pel resplendor de la llàntia, i em vaig poder fixar en què tenia la cara pàl·lida i tenia carregats els ulls com una persona que se sent aclaparada per una gran angoixa.

—Us prego que em disculpeu —va dir, alçant fins als ulls el seu pinça-nas d’or—. Confio en què no sigui gaire inoportú. Tinc por d’haver introduït dins la vostra confortable habitació alguns rastres de la tempesta i la pluja.

—Doneu-me l’impermeable i el paraigua —va dir Holmes—. Els deixarem aquí a la perxa i aviat estaran secs. Veig que veniu del sud-oest.

—Sí, de Horsham.

—Aquesta mescla d’argila i greda que veig a les puntes de les vostres sabates és completament característica.

—Vinc en busca de consell.

—Això és fàcil d’obtenir.

—I d’ajuda.

—Això no sempre és tan fàcil.

—He sentit parlar de vós, Sr. Holmes. He sentit dir al comandant Prendergast com el vàreu salvar de l’escàndol del Tankerville Club.

—Sí, és cert. Se l’acusava falsament de fer trampa en el joc.

—Va dir que vós ho vàreu solucionar tot.

—Va exagerar.

—I que a vós mai no us vencen.

—Ho he estat quatre vegades: tres vegades per homes i una per certa dama.

—I això què és en comparació amb els vostres èxits?

—També és veritat que en general he tingut èxit.

—Aleshores, també en podeu tenir en el meu cas.

—Us prego que us apropeu al foc i em feu el favor de donar-me’n alguns detalls.

—No és pas un cas corrent.

—No ho és cap dels que vénen a mi. Jo vinc a ésser una mena d’últim tribunal d’apel·lació.

—Amb tot, em pregunto si en tota la vostra experiència heu sentit parlar d’una cadena d’esdeveniments més misteriosos i inexplicables que els que han tingut lloc en el si de la meva pròpia família.

—M’ompliu d’interès —va dir Holmes—. Us prego que ens exposeu els fets essencials des del començament, i després jo us podré interrogar quant a aquells detalls que em semblin més importants.

El jove va empènyer cap enrera la seva cadira i va acostar els seus peus mullats a les flames de la llar de foc.

—El meu nom —va dir—, és John Openshaw, però les meves pròpies activitats, pel que puc comprendre, tenen molt poc a veure amb aquest espantós assumpte. Es tracta d’una qüestió d’herència, així, per a donar-vos una idea dels fets, he de remuntar-me a l’origen de l’assumpte.

»Heu de saber que el meu avi tenia dos fills: el meu oncle Elies i el meu pare Joseph. El meu pare tenia una petita fàbrica a Coventry, que va ampliar a l’època de l’invent de la bicicleta. Tenia la patent de la llanda irrompible Openshaw, i el seu negoci va assolir tal èxit, que va poder-lo traspassar i retirar-se a una vida de gran benestar.

»El meu oncle Elies va emigrar a Amèrica quan era jove i es convertí en un plantador de Florida, on diuen que li varen anar molt bé les coses. Durant la guerra va lluitar en l’exèrcit de Jackson, i després a les ordres de Hood i va ascendir al grau de coronel. Quan Lee va deposar les armes, el meu oncle va tornar a la seva plantació, en la qual va romandre tres o quatre anys. Vers el 1869 o el 1870, va tornar a Europa, i va adquirir una petita finca a Sussex, prop de Horsham. Va fer una fortuna molt considerable als Estats Units, i la raó d’abandonar aquell país era la seva aversió envers els negres i el disgust que sentia pel fet que els republicans els haguessin alliberat de l’esclavitud. Era un home singular, orgullós i de molt mal geni i mal parlat quan el dominava la ira, i de caràcter molt reservat. Durant tots els anys que va viure a Horsham, dubto que hagués posat mai els peus a la ciutat. Tenia un jardí i dos o tres camps al voltant de la seva casa i allí solia fer exercici, tot i que molt sovint es passava setmanes i més setmanes sense voler sortir de la seva habitació. Consumia grans quantitats de conyac i fumava moltíssim, però no volia veure ningú i no volia amics, ni tan sols volia veure el seu germà.

»Jo no li feia nosa, en realitat es va encapritxar amb mi, perquè a l’època en què em va veure per primera vegada, jo era un jovenet d’uns dotze o tretze anys. Això devia ésser cap a l’any 1878, quan ja feia vuit o nou anys que vivia a Anglaterra. Va pregar al meu pare que em deixés viure amb ell, i era molt amable amb mi, a la seva manera. Quan estava serè, solia gaudir jugant amb mi al backgammon i al jaquet, i em feia servir de representant seu tant davant dels criats com davant dels comerciants, de manera que per aquell temps en què jo tenia setze anys, jo era completament l’amo de la casa. Jo guardava totes les claus i podia anar on volgués i fer tot el que se m’acudís, per tal que no el destorbés en la seva intimitat. Amb tot, hi havia una singular excepció, ja que tenia una habitació independent, una cambra de desembaràs, entre les golfes, que estava invariablement tancada i en la qual mai no va permetre que hi entrés jo o qualsevol altra persona. Amb la curiositat pròpia d’un noi, jo havia mirat pel forat de la clau, però mai vaig poder veure altra cosa més que un munt de vells baguls i fardells com hauria pogut esperar-se de tal habitació.

»Un dia —era al mes de març de l’any 1883—, damunt la taula, davant del coronel, hi havia una carta amb un segell estranger. No era corrent que ell rebés cartes, perquè les seves factures es pagaven totes en diner efectiu i no tenia cap mena d’amics. “De l’Índia, va dir, en agafar-la, el segell és de Pondicherry! Què pot ésser això?” Obrint-la precipitadament, saltaren de dins del sobre cinc pinyolets secs de taronja, que varen anar a parar al seu plat. Jo em vaig posar a riure, però el riure se’m va esvair dels llavis quan vaig mirar l’expressió de la seva cara. Tenia caigut el llavi, els ulls immensament oberts, la pell del color del màstic, i mirava fixament el sobre, que tenia en la mà tremolosa. “K. K. K.”, va xisclar, i després: “Déu meu, Déu meu, estic ben atrapat pels meus pecats”.

»—Què passa, oncle? —vaig exclamar.

»—La mort —digué ell, i alçant-se de la taula es va retirar a la seva cambra, deixant-me amb el cor que em bategava d’horror. Vaig agafar el sobre i a la solapa interior, damunt mateix de la goma, hi vaig veure gargotejada amb tinta vermella la lletra K tres voltes repetida. No hi havia res més llevat de les cinc llavors de taronja ja seques. Quina podia ésser la raó del seu aclaparador terror? Vaig abandonar la taula del desdejuni i, en pujar l’escala, el vaig trobar que baixava duent en una mà una vella clau rovellada que devia pertànyer a les golfes, i en l’altra mà una caixeta de llautó, com un calaix.

»—Que facin el que vulguin, però jo em burlaré d’ells una vegada més —va dir, proferint un renec—. Digues-li a la Mary que avui vull tenir foc a la meva habitació, i fes venir Fordham, l’advocat de Horham.

»Vaig fer el que em manava, i quan va arribar l’advocat, em varen pregar que pugés a l’habitació. El foc cremava vivament i a l’engraellat de la llar hi havia una massa de cendres negres i inconsistents, com de paper cremat, mentre que la capsa de llautó es trobava al seu costat, oberta i buida. En mirar la capsa, vaig observar, amb un sobresalt, que damunt la tapa hi havia impresa la triple K que jo aquell matí havia llegit damunt la solapa del sobre.

»—Desitjo, John —va dir el meu oncle—, que signis com a testimoni del meu testament. Deixo la meva finca, amb tots els seus avantatges i els seus inconvenients, al meu germà, el teu pare, del qual, sens dubte, vindrà a parar a les teves mans. Tant de bo que en puguis gaudir en pau i tranquil·litat! Si et sembla que no t’és possible, fes-me cas, fill meu, i deixa-ho al teu més mortal enemic. Em sap greu donar-te una arma així de dos talls, però no puc pas predir quin caire tindran les coses. Tingues l’amabilitat de signar el document en el lloc que t’indica el Sr. Fordham.

»Jo vaig signar el paper tal com se m’indicava, i l’advocat se’l va endur. Aquest incident tan singular, com us podeu imaginar, em va causar la impressió més profunda, i no feia més que pensar-hi, i li donava més i més voltes en la meva ment, sense poder trobar-ne el desllorigador. Amb tot, no em podia desprendre de la vaga sensació de temor que havia deixat darrera seu, però aquesta sensació s’anava fent menys aguda a mesura que s’escolaven les setmanes i res no va succeir que vingués a pertorbar l’acostumada rutina de les nostres vides. Tanmateix, vaig poder observar un canvi en el meu oncle. Bevia més que mai, i se’l veia menys inclinat envers cap mena de societat. La major part del seu temps el solia passar a la seva cambra, tancat amb clau per dintre, però de vegades apareixia en una mena de frenesí d’embriaguesa, sortia precipitadament de la casa i corria pel jardí amb una pistola a la mà, cridant que no tenia por de ningú, que cap home o cap dimoni podria tenir-lo tancat, com una ovella en un corral. No obstant, quan havien passat aquests accessos, es precipitava tumultuosament vers la porta, es tancava a la seva cambra amb pany i clau, com aquell que ja no pot lluitar més contra el terror que s’amaga en el fons mateix de la seva ànima. En tals moments, àdhuc en un dia fred, jo he vist que la cara li lluïa com si acabés d’alçar-la d’una palangana.

»Bé, per anar al fons de la qüestió, Sr. Holmes, i a fi de no abusar de la vostra paciència, va arribar una nit en la qual ell va fer una d’aquelles sortides d’embriaguesa i de la qual no es va ja recobrar. El vàrem trobar, quan vàrem anar a cercar-lo, bocaterrosa en una petita bassa coberta d’escuma verdosa que hi havia al peu del jardí. No hi havia cap senyal de violència, i l’aigua no tenia més de dos peus de profunditat, de manera que el jurat, tenint en compte la seva coneguda excentricitat, va emetre un veredicte de suïcidi. Però a mi, que sabia el terror que li causava el pensament mateix de la mort, em va costar molt persuadir-me que havia anat voluntàriament al seu encontre. No obstant, l’assumpte va passar, i el meu pare va entrar en possessió de la finca i d’unes catorze mil lliures, que eren dipositades al banc al seu nom».

—Un moment —va interrompre Holmes—. Preveig que la vostra declaració és una de les més remarcables que jo mai hagi escoltat. Doneu-me, si us plau, la data de la recepció de la carta pel vostre oncle i la data del seu suposat suïcidi.

—La carta va arribar el 10 de març de 1883. La seva mort s’esdevingué set setmanes més tard, la nit del 2 de maig.

—Gràcies. Us prego que continueu.

—Quan el meu pare va prendre possessió de la finca de Horsham, va procedir, a petició meva, a una minuciosa inspecció de les golfes que sempre havien estat tancades amb pany i clau. Hi vàrem trobar la caixeta de llautó, per bé que el seu contingut havia estat destruït. A l’interior del sobre hi havia una etiqueta de paper, amb les inicials K. K. K. repetides al seu damunt, i, escrit dessota, hi havia això: “Cartes, memoràndums, rebuts i un registre”, que suposo que indicava la mena de documents que havien estat destruïts pel coronel Openshaw. Pel que fa a la resta, no hi havia res de gran importància a les golfes, llevat d’un gran nombre de papers escampats i de llibretes en relació amb la vida del meu oncle a Amèrica. Alguns d’aquests papers eren de l’època de la guerra i indicaven que havia complert bé amb el seu deure, i s’havia guanyat la reputació de soldat valent. Altres duien una data que corresponia al temps de la reconstrucció dels Estats del Sud, i en la seva major part es referien a la política, perquè era evident que ell havia pres una gran part en l’oposició contra els anomenats aventurers polítics que havien estat enviats des del Nord.

»Bé, era al començament de 1884, quan el meu pare vingué a viure a Horsham, i tot ens va anar el millor possible fins el gener de 1885. Al quart dia després de l’Any Nou, vaig sentir que el meu pare proferia un agut crit de sorpresa quan tots dos junts sèiem a la taula de l’esmorzar. Allí es trobava assegut el meu pare, amb un sobre que acabava d’obrir, en una mà, i a la palma estesa de l’altra mà cinc ressecs pinyols de taronja. Ell sempre s’havia rigut del que en deia el meu conte d’indis referent al meu oncle, però semblava molt intrigat i esglaiat ara que a ell li havia esdevingut la mateixa cosa.

»—Què redimonis deu voler dir tot això, John? —balbucejà.

»El meu cor es va tornar com si fos plom.

»—És el K. K. K.—, vaig dir.

»Ell va mirar dins del sobre.

»—Així és, —va exclamar—, aquí hi ha les mateixes lletres. Però, què diu el que hi ha escrit damunt de les lletres?

»—Poseu els papers damunt el rellotge de sol—, vaig llegir jo, mirant per damunt de la seva espatlla.

»—Quins papers? Quin rellotge de sol?— va preguntar.

»—El rellotge de sol del jardí. No n’hi ha cap altre, —vaig dir jo—. Però els papers deuen ésser aquells que han estat destruïts.

»—Bah! —va dir, procurant prendre coratge—. Aquí som un país civilitzat i no podem estar per ximpleries d’aquesta mena. D’on ve tot això?

»—De Dundee —vaig respondre, mirant el segell.

»—Deu tractar-se d’alguna estúpida broma —va dir ell—. Què hi tinc que veure jo amb papers i rellotges de sol? No penso pas fer cabal de cosa tan absurda.

»—Jo em penso que ho hauria de dir a la policia —li vaig dir.

»—Sí, per a convertir-me en la riota. Deixa-ho córrer.

»—Permeteu-me, doncs, que els ho digui jo.

»—No, t’ho prohibeixo. No vull que em busquin les pessigolles per una bestiesa així.

»Va ésser debades discutir amb ell, perquè era un home molt obstinat. Però em vaig quedar amb el cor tot ple de sinistres presagis.

»Al tercer dia després de l’arribada de la carta, el meu pare se’n va anar a visitar un vell amic, el comandant Freebody, que té sota el seu càrrec el fort de Portsdown Hill. Jo em vaig alegrar que se n’anés, perquè em semblava que es trobaria més allunyat del perill si se n’anava de casa. Però, en això, jo estava en un error. Al segon dia de la seva absència, vaig rebre un telegrama del comandant pregant-me que hi anés immediatament. El meu pare havia caigut en una de les canteres de creta que abunden per aquells entorns, i es trobava inconscient, amb el crani fracturat. Hi vaig anar tot seguit, però se’n va anar sense haver recobrat el coneixement. Pel que sembla, tornava de Farenham, ja entrada la nit, i, com que no coneixia la contrada i no hi havia cap tanca al voltant de la cantera, el jurat no va vacil·lar en emetre un veredicte de “Mort per causes accidentals”. Malgrat la cura amb què vaig examinar cada un dels fets relacionats amb la seva mort, no vaig poder trobar res que pogués suggerir la idea d’assassinat. No hi havien senyals de violència, ni petjades, ni robatori, ni s’havia vist cap foraster per les carreteres. I amb tot, no cal pas que us digui que jo no estava tranquil i que gairebé estava segur que s’havia ordit un abominable complot al voltant del meu pare.

»D’aquesta manera tan sinistra vaig entrar en possessió de la meva herència, Em preguntareu per què no en vaig disposar? Us respondré que perquè estava ben convençut que les nostres dificultats depenien en certa manera d’un incident en la vida del meu oncle i que el perill assetjaria tant en una casa com en l’altra.

»Era el mes de gener del vuitanta-cinc quan el meu pare va arribar a la seva fi, i dos anys i vuit mesos han transcorregut des d’aleshores. Tot aquest temps he viscut feliçment a Horsham, i ja havia començat a esperar que aquesta maledicció s’hagués allunyat de la meva família i que havia finalitzat amb l’última generació. Però havia començat massa aviat a consolar-me; ahir matí va caure el cop de la mateixa manera que havia caigut damunt el meu pare».

El jove es va treure de l’armilla un sobre arrugat, i girant-se cap a la taula, va fer-ne caure, sacsejant, cinc ressecs pinyolets de taronja.

—Aquest és el sobre —va continuar—. El segell de correus és de Londres, divisió oriental. En el seu interior hi ha les mateixes paraules que hi havia a l’últim missatge del meu pare. “K. K. K.”; i després: “Poseu els papers damunt el rellotge de sol”.

—I vós què heu fet? —preguntà Holmes.

—Res.

—Res?

—Si he de dir-vos la veritat —va dir, enfonsant el rostre en les seves mans fines i blanques—, m’he sentit impotent. M’he sentit com un d’aquells pobres conills quan se’ls acosta sinuosa la serp. Sembla com si em trobés en poder d’un mal inexorable i irresistible, contra el qual no et pot protegir cap mena de previsió ni de precaució.

—Res, home, res! —va exclamar Sherlock Holmes—. Heu d’actuar, o esteu perdut.

—He anat a veure la policia.

—Ah, sí?

—Però han escoltat el meu relat amb un somriure. Estic convençut que l’inspector s’ha format l’opinió que les cartes són una broma totes elles, i que les morts dels meus familiars foren vertaders accidents, tal com va declarar el jurat, i no estaven relacionades amb les advertències.

Holmes va agitar en l’aire els seus punys.

—Increïble imbecil·litat! —va exclamar.

—Tanmateix, m’han concedit un agent que pot romandre a la casa amb mi.

—Ha vingut amb vós aquesta nit?

—No. Les ordres que tenia eren que es quedés a la casa.

Altra volta va agitar Holmes els seus punys.

—Per què m’heu vingut a veure? —va dir—, i, això sobretot, per què no vareu venir immediatament?

—No ho sé. Ha estat solament avui que he parlat amb el comandant Prendergast referent a la meva dificultat i ha estat ell qui m’ha aconsellat de venir-vos a veure.

—Realment han passat dos dies d’ençà que vareu rebre la carta. Hauríeu d’haver actuat abans d’això. No teniu cap més prova, suposo, que la que ens heu mostrat… cap detall suggestiu que pogués ser-nos d’ajuda.

—Hi ha una sola cosa —digué John Openshaw. Va remenar dins la butxaca de l’americana i traient-ne un tros de paper descolorit, de color blau, el va posar damunt la taula.

—Recordo —va dir— que el dia que el meu oncle va cremar els papers, vaig observar que els petits marges que no s’havien cremat i que hi havia enmig de les cendres, tenien aquest color particular. Vaig trobar aquest sol full al terra de la seva cambra, i m’inclino a pensar que podria ésser un dels papers que potser va voleiar d’entre els altres i d’aquesta manera hauria escapat de la destrucció. La lletra és sens dubte la del meu oncle.

Holmes va moure la llàntia, i tots dos ens vàrem inclinar damunt el full de paper que, per la seva vora irregular, indicava que efectivament havia estat arrencat d’un llibre. Duia l’encapçalament de “Març, 1869” i dessota hi havia les següents notes enigmàtiques:

«4. Va venir l’Hudson. El problema de sempre.

7. Donar els pinyols a McCauley, Paramore, i Swain de St. Augustine.

9. En McCauley va fotre el camp.

10. En John Swain va fotre el camp.

12. Vaig visitar en Paramore. Tot bé».



—Gràcies! —va dir Holmes, plegant el paper i tornant-lo al nostre visitant—. I ara, de cap manera no podeu perdre un instant. Ni tant sols ens podem entretenir a comentar el que acabeu de dir-me. Heu d’anar-vos-en a casa vostra immediatament i actuar.

—Què haig de fer?

—Només hi ha una sola cosa a fer. I s’ha de fer immediatament. Heu de posar aquest tros de paper que ens heu mostrat dins la caixeta de llautó que ens heu descrit. També hi heu de posar una nota dient que tots els altres papers foren cremats pel vostre oncle, i que aquest és l’únic que queda. Ho heu d’afirmar amb paraules que els puguin convèncer. Un cop fet això, heu de posar tot seguit la caixeta damunt del rellotge de sol, tal com s’indicava. Ho enteneu?

—Completament.

—No penseu en la revenja ni en res que s’hi assembli, de moment. Em penso que ho podem guanyar mitjançant la llei; però nosaltres hem de teixir la nostra tela d’aranya, mentre que la seva ja està teixida. La primera consideració és eliminar el perill urgent que us amenaça. La segona és esbrinar el misteri i castigar els culpables.

—Gràcies —va dir el jove, tot alçant-se del seu seient i posant-se l’abric—. Vós m’heu infós una nova vida i esperança. Certament faré tal com m’haveu aconsellat.

—No perdeu un instant. I, sobretot, tingueu cura de la vostra persona entretant, perquè no crec que hi hagi cap dubte sobre el fet que us amenaça un perill molt real i imminent. De quina manera feu el viatge de retorn?

—Amb el tren de Waterloo.

—Encara no són les nou. Els carrers estaran plens de gent, així, confio que podeu estar segur. No obstant, tota vigilància serà poca.

—Vaig armat.

—Això està bé. Demà em posaré a treballar sobre el vostre cas.

—Us veuré a Horsham, doncs?

—No, el vostre secret es troba a Londres. És allí on el buscaré jo.

—Aleshores, vindré a veure-us dintre un o dos dies, amb notícies quant a la caixeta i els papers. Us demanaré consell en tots els detalls.

Es va acomiadar amb una estreta de mà a tots dos. A fora, el vent continuava xisclant i la pluja clapotejava i tamborinejava contra les finestres. Aquesta estranya història semblava que ens havia sobrevingut d’enmig dels elements desbocats —bufada sobre nosaltres com un munt d’algues marines en una galerna— i que ara tornava a ésser reabsorbida novament per aquests mateixos elements.

Sherlock Holmes va romandre una estona en silenci amb el cap inclinat vers la lluïssor vermella del foc. Després encengué la pipa i, reclinant-se en la seva butaca es va quedar mirant els blaus cercles de fum a mesura que s’anaven perseguint un a l’altre en la seva ascensió vers el sostre.

—Em penso, Watson —va dir finalment—, que de tots els nostres casos, no n’hi ha cap més fantàstic que aquest.

—Llevat, potser, de la Senyal dels Quatre.

—Bé, sí. Llevat, potser, d’aquest altre cas. I amb tot, em sembla que aquest John Openshaw camina enmig d’uns perills encara més grans que els que assetjaven els Sholto.

—Però —vaig preguntar—, us heu format ja una idea clara de quins són aquests perills?

—No pot haver-hi qüestió quant a la seva naturalesa —va respondre.

—Doncs, en què consisteixen? Qui és aquest K. K. K., i per què persegueix aquesta pobre família?

Sherlock Holmes va tancar els ulls i va posar els colzes damunt els braços de la seva butaca, ajuntant les puntes dels seus dits.

—El raonador ideal —va observar—, un cop li haguessin mostrat un sol fet en totes les seves implicacions, en deduiria no solament tota la cadena d’esdeveniments que conduirien envers ell, sinó també tots els resultats que se’n derivarien. De la mateixa manera que Cuvier podia descriure correctament un animal sencer per mitjà de la contemplació d’un sol os, així l’observador que ha comprès completament una anella d’una cadena d’incidents, podria amb tota precisió descriure totes les altres anelles, les anteriors i les posteriors. Nosaltres encara no hem copsat els resultats als quals pot arribar la raó sola. Podríem resoldre, mitjançant l’estudi, alguns problemes la solució dels quals ha desconcertat completament aquells que la cercaven mitjançant els sentits. No obstant, per assolir el cim d’aquest art, el raonador necessitaria saber manipular tots els fets que han arribat al seu coneixement. Això implica, com fàcilment podreu comprendre, la possessió de tots els coneixements, a la qual molt pocs arriben, fins i tot en aquests temps de llibertat educativa i d’enciclopèdies. Però el que no és impossible és que un home arribi a posseir tots els coneixements que probablement li han d’ésser útils en la seva professió, i això és el que jo he procurat fer en el meu cas. Recordo molt bé que vós, en certa ocasió, en els primers dies de la nostra amistat, vareu definir els meus límits d’una manera molt precisa.

—Sí —vaig respondre rient—. Fou un document molt singular. Recordo que vàrem marcar amb un zero filosofia, astronomia i política. Botànica, límits variables; geologia, coneixements profunds, pel que fa referència a les taques de fang de qualsevol regió dins un radi de cinquanta milles de la ciutat; química, excèntric; anatomia, gens sistemàtic; únic quan a literatura sensacionalista i registres de delictes, i a més a més, violinista, boxejador, espadatxí, advocat i autointoxicador mitjançant la cocaïna i el tabac. Aquests, em penso que foren els punts principals de la meva anàlisi.

Holmes va somriure en sentir l’última qualificació.

—Bé —va dir—. Ara dic, com vaig dir aleshores, que un home hauria de guardar a les petites golfes del seu cervell tots el mobles que és probable que hagi d’emprar, i que la resta la deixés arraconada a la seva biblioteca on podria anar-ho a buscar en cas que ho necessités. Ara bé, per un cas com el que se’ns acaba de presentar aquesta nit, cal certament que tinguem en compte tots els nostres recursos. Us prego que tingueu l’amabilitat d’abastar-me la lletra K de l’Enciclopèdia Americana, que es troba al prestatge que teniu al vostre costat. Gràcies. Considerem ara la situació i vegem què és el que en podem deduir. En primer lloc, podem començar per suposar d’una manera fundada que el coronel Openshaw tenia raons molt poderoses per abandonar Amèrica. Les persones en aquesta època de la seva vida no canvien tots els seus costums i, per tant, no canvien voluntàriament l’encisador clima de Florida per la vida solitària d’una ciutat provinciana d’Anglaterra. El seu extremat amor de solitud a Anglaterra suggereix la idea de que tenia por d’algú o d’alguna cosa, de manera que podem suposar, com a hipòtesi de treball, que es tractava de la por a algú o a alguna cosa que l’havia impulsat a fugir d’Amèrica. Quant a la cosa que temia, solament podem deduir-la considerant les terribles cartes rebudes per ell mateix i pels seus successors. Us heu fixat en els segells de correu d’aquelles cartes?

—El primer era de Pondicherry, el segon de Dundee i el tercer de Londres.

—De Londres Est. Què en deduïu d’això?

—Que tots són ports de mar. Que el que escrivia es trobava a bord d’un vaixell.

—Excel·lent. Ja tenim una pista. No hi pot haver cap dubte sobre la probabilitat —la gran probabilitat— que el que escrivia les cartes es trobés a bord d’un vaixell. I ara passem a considerar un altre punt. En el cas de Pondicherry, varen transcórrer set setmanes entre l’amenaça i el seu compliment, en el cas de Dundee, solament tres o quatre dies. Us suggereix això alguna cosa?

—Que la distància que s’havia de recórrer era major.

—Però també la carta venia d’una major distància.

—Aleshores, no veig pas el punt.

—Hi ha almenys la suposició que el vaixell en el qual l’home o els homes viatgen és de vela. Sembla com si sempre enviessin per davant d’ells la singular advertència o penyora quan iniciaven la seva missió. Ja veieu amb quina rapidesa l’acte seguia el senyal quan venia de Dundee. Si ells haguessin vingut de Pondicherry en un vaixell de vapor, haurien arribat quasi tan aviat com la seva carta. Però la realitat és que varen transcórrer set setmanes. Em penso que aquestes set setmanes representaven la diferència entre el vapor que va dur la carta i el vaixell de vela que va dur el que la va escriure.

—És possible.

—Més que això. És probable. I ara comprendreu la mortal urgència d’aquest nou cas i perquè jo he insistit tant en què el jove Openshaw tingués precaució. El cop sempre ha estat assestat a la fi del temps que trigarien els remitents de la carta en recórrer la distància. Però aquesta ve de Londres, i per tant, no podem comptar amb cap dilació.

—Déu meu! —vaig exclamar—. Què pot voler dir una persecució tan implacable?

—Els papers que duia Openshaw són evidentment de vital importància per a la persona o les persones que viatjaven en el vaixell de vela. Crec que és del tot evident que es tracta de més d’un individu. Un home sol no podia haver dut a terme dues morts de manera que pogués enganyar el jurat d’un jutge de primera instància. Degueren intervenir diverses persones, totes elles de grans recursos i molt decidides. Es proposen aconseguir els documents, sigui qui vulgui el que els tingui. D’aquesta manera veieu que K. K. K. deixen d’ésser les inicials d’un individu per a convertir-se en el distintiu d’una societat.

—Però, de quina societat?

—No heu sentit parlar mai —va dir Holmes tot baixant la veu—, no heu sentit parlar mai del Ku Klux Klan?

—No, mai.

Holmes va girar els fulls del llibre que tenia damunt dels genolls.

—Aquí ho tenim —va dir tot seguit—, “Ku Klux Klan”. Un nom derivat d’una curiosa semblança al so que es produeix al muntar un rifle. Aquesta terrible societat secreta fou formada per alguns ex soldats confederats dels Estats del Sud després de la Guerra Civil i ràpidament va formar branques locals en diferents parts del país, notablement a Tennessee, Lousiana, les Carolines, Geòrgia i Florida. El seu poder es va usar per a fins polítics, principalment per a terroritzar els votants negres, i per assassinar o expulsar del país aquells que s’oposaven als seus punts de vista. Els seus atacs anaven generalment precedits d’una advertència que era enviada a la persona marcada en una forma fantàstica però generalment reconeguda: una branqueta de fulles de roure en algunes parts, llavors de meló o pinyols de taronja en altres. En rebre això, la víctima podia abjurar obertament de les seves anteriors opinions o fugir del país. Si plantava cara, la mort s’abatia indefectiblement damunt d’ella, i en general d’alguna manera estranya i imprevista. Tan perfecta era l’organització de la societat, i tan sistemàtics els seus mètodes, que gairebé no s’ha registrat cap cas en el qual un home aconseguís plantar cara impunement o en què des d’alguns dels seus atacs es pogués seguir la pista fins a arribar als autors. Durant alguns anys va florir aquesta organització, malgrat els esforços del Govern dels Estats Units i de les classes millors de la comunitat del Sud. Va arribar un moment, però a l’any 1869, en què el moviment es va col·lapsar d’una manera més aviat sobtada, encara que, d’ençà d’aquella data s’han produït esporàdics rebrots de la mateixa mena.

»Observareu —va afegir Holmes, deixant damunt la taula el volum—, que la sobtada interrupció d’aquella societat va coincidir amb la desaparició d’Amèrica d’Openshaw amb els seus documents. Es pot haver tractat d’una relació de causa i efecte. No és estrany que ell i la seva família sofreixin la persecució d’alguns dels esperits més implacables. Podeu comprendre que aquest registre i aquest diari podrien implicar alguns dels principals personatges del Sud i que poden haver-n’hi molts que no dormiran tranquils fins a què aquests papers hagin estat recuperats».

—Aleshores, la pàgina que hem vist…

—És el que podríem esperar. En ella es tractava, si ho recordo bé, d’enviar els pinyols a A, a B i a C, o sigui, d’enviar a aquestes persones el senyal d’advertència de la societat. Després hi ha successives anotacions que A i B s’escapoliren, o abandonaren el país, i finalment, que a C se’l va visitar, em temo que amb un sinistre resultat per a aquest C. Bé, em penso, doctor, que podem projectar alguna llum sobre aquest lloc obscur, i crec que l’única oportunitat que en aquests moments té el jove Openshaw és la de fer el que jo li he dit. Per aquesta nit no hi ha pas res més que es pugui dir o fer, així, doncs, doneu-me el meu violí i procurem oblidar-nos durant mitja hora d’aquest temps tan fastigós i de les maneres encara més fastigoses del nostre proïsme.

El matí, el temps s’havia aclarit, i el sol brillava tímidament a través del vel que flota damunt de la gran ciutat. Quan vaig baixar, Sherlock Holmes ja estava esmorzant.

—Ja em dispensareu que no us hagi esperat —va dir—; preveig que m’espera un dia molt ocupat abans que em dediqui de ple a aquest cas del jove Openshaw.

—Quins passos penseu emprendre? —li vaig preguntar.

—Dependrà molt dels resultats de les meves primeres investigacions. És possible que, després de tot, hagi d’anar a Horsham.

—Així, doncs, no és el primer que penseu fer?

—No, començaré per la City. Feu sonar la campaneta, i la minyona us durà el vostre cafè.

Mentre m’esperava, vaig prendre de damunt la taula el periòdic encara no obert i hi vaig donar una ullada. Els meus ulls es detingueren en un encapçalament que em va deixar el cor glaçat.

—Holmes —vaig exclamar—, ja heu fet tard!

—Ah —va fer ell, deixant la seva tassa damunt la taula—, ja m’ho temia. Com ha estat?

Parlava amb calma, però jo vaig comprendre que estava profundament commogut.

—Els meus ulls han copsat el nom d’Openshaw i l’encapçalament de “Tragèdia a prop del Pont de Waterloo”. L’article diu el següent: “Aquesta nit, entre les nou i les deu, el guàrdia de policia Cook, de la secció H, trobant-se de servei a prop del Pont de Waterloo, va sentir un crit d’auxili i el patatxap d’un cos en caure a l’aigua. Però la nit era extremadament fosca i borrascosa, i per aquest motiu, malgrat l’ajut de diversos vianants, va ésser impossible efectuar un rescat. Però es va donar el senyal d’alarma i, amb l’ajut de la policia fluvial, el cos va poder ésser recuperat. Va resultar ésser el d’un jove que es deia, segons es desprèn d’un sobre que li va ésser trobat a la butxaca, John Openshaw, la residència del qual és a prop de Horsham. Se suposa que baixava apressadament per agafar el tren que surt de l’Estació de Waterloo, i que, degut a la seva pressa i a l’extrema foscor, es va desviar del seu camí i va passar pel damunt de la vora d’un dels petits desembarcadors per a vapors fluvials. El cadàver no mostrava senyals de violència, i no pot haver-hi dubte que el mort havia estat víctima d’un desgraciat accident, que hauria de cridar l’atenció de les autoritats quant a la condició dels desembarcadors que hi ha a la vora del riu”.

Estiguérem asseguts uns minuts en silenci, Holmes més deprimit i commogut del que jo l’havia vist mai.

—Això fereix el meu orgull, Watson —va dir finalment—. Es tracta d’un sentiment poc noble, sens dubte, però fereix el meu orgull. Ara es converteix aquest assumpte per a mi en una qüestió personal, i si Déu em dóna salut, ho faré pagar ben car a aquesta banda. Pensar que havia de venir a cercar la meva ajuda i que jo l’havia d’enviar a la mort!

Es va alçar ràpidament de la seva butaca i es posà a passejar per la cambra amb una agitació incontrolable, amb un rubor a les seves galtes groguenques i obrint i tancant nerviosament les seves mans llargues i fines.

—Deuen ésser uns dimonis astuts —va exclamar finalment—. Com varen aconseguir desviar-lo del seu camí i fer-lo caure a l’aigua? El terraplè no es troba en línia recta amb l’estació. El pont, sens dubte, estava massa concorregut, fins i tot en una nit com aquella, per als seus propòsits. Bé, Watson, ja veurem qui guanya, al final. Ara vaig a sortir.

—Voleu anar a la policia?

—No, jo seré la meva pròpia policia. Quan jo hagi teixit la tela d’aranya, ells podran agafar les mosques, però no abans.

Tot el dia vaig estar ocupat en el meu treball professional, i era tard quan al vespre vaig tornar a Baker Street. Sherlock Holmes encara no havia vingut. Eren prop de les deu quan va arribar, pàl·lid i amb l’aspecte d’estar cansat. Va anar cap al trinxant i agafant un tros de pa el va devorar literalment, i el va ajudar a baixar gorja avall amb un gran glop d’aigua.

—Veig que teniu gana —vaig comentar.

—Estic famolenc. M’havia oblidat de menjar. No he pres res des de l’hora de l’esmorzar.

—Res?

—Ni una queixalada. No he tingut temps de pensar-hi.

—I com us ha anat?

—Bé.

—Teniu una pista?

—Les tinc a la palma de la meva mà. El jove Openshaw no trigarà pas gaire en ésser venjat. Bé, doncs, Watson, posem damunt d’ells la seva pròpia diabòlica marca registrada. Està ben pensat, oi?

—Què voleu dir?

Va prendre de l’armari una taronja, la va partir i esprement-la, va fer caure els pinyols sobre la taula. En va agafar cinc i els va ficar dins un sobre. A l’interior de la solapa va escriure: “S.H. per a J.C.”. Després el va segellar i el va adreçar al “Capità James Calhoun, barca Lone Star, Savannah, Geòrgia”.

—Aquesta carta l’estarà esperant quan arribi al port —va dir, tot fent una rialleta—. Potser li causarà una nit d’insomni. Li serà un precursor del seu destí tan segur com ho fou per a Openshaw abans que ell.

—I qui és aquest capità Calhoun?

—El cap de la banda. Ja arreplegaré els altres, però ell és el primer de tots.

—Aleshores, com vàreu descobrir la pista?

Es va treure de la butxaca un gran full de paper, tot cobert de dates i noms.

—M’he passat tot el dia —digué— als registres i arxius de vells diaris de la Lloyd, seguint la carrera de cada vaixell que va fer escala a Pondicherry els mesos de gener i febrer del vuitanta-tres. Hi havia registrats durant aquests mesos trenta-sis vaixells de bon tonatge. D’aquests, el Lone Star tot seguit em va cridar l’atenció, ja que, encara que es deia que havia sortit de Londres, porta el nom que donen a un dels estats de l’Unió.

—Texas, em penso.

—Jo no n’estava ni n’estic encara segur; però sabia que el vaixell havia d’ésser de procedència americana.

—I aleshores, què?

—Vaig investigar en els registres de Dundee, i quan vaig trobar que el Lone Star era allí el mes de gener de 1885, la meva sospita es va convertir en certesa. Aleshores vaig informar-me de quines embarcacions es trobaven ara al port de Londres.

—I bé?

—El Lone Star havia arribat aquí la setmana passada. Vaig baixar al moll Albert i em vaig trobar amb què el vaixell havia estat remolcat riu avall amb la marea d’aquest matí, i que es dirigeix vers Savannah, el seu port d’origen. Vaig telegrafiar a Gravesend i em varen dir que ja feia algun temps que havia passat, i com que el vent és de l’Est, no tinc cap dubte que ara ja ha passat els Goodwins i que no es troba lluny de l’illa de Wight.

—Què penseu fer, doncs?

—Oh, ja li tinc la mà a sobre! Ell i els dos oficials primers, segons m’he assabentat, són els únics americans nadius a bord del vaixell. Els altres són finlandesos i alemanys. També sé que tots tres es trobaven fora del vaixell la nit passada. M’ho va dir l’estibador, que s’havia ocupat del carregament. Quan el seu veler arribi a Savannah, el vapor correu haurà dut aquesta carta i el cable haurà informat la policia que aquests tres cavallers són buscats aquí, sota l’acusació d’assassinat.

No obstant, en els plans humans més ben preparats, sempre hi ha algun defecte, i els assassins de John Openshaw mai no rebrien els pinyols de taronja que els revelarien que un altre, tan astut i decidit com ells, els havia seguit el rastre. Aquell any foren molt llargues i fortes les borrascades equinoccials. Vàrem esperar molt de temps rebre notícies del Lone Star de Savannah, però no en vàrem rebre cap. Finalment, ens vàrem assabentar que en algun lloc de l’Atlàntic, s’havia vist flotar enmig d’una onada un fragment d’embarcació que duia gravades les lletres “L.S.”, i que això era l’única cosa que sabríem mai del final que va trobar el Lone Star.





6. L’HOME DEL LLAVI TORT


Isa Whitney, germà del finat Elias Whitney, D.D., rector del Theological College de St. George, era molt afeccionat a l’opi. Em penso que va adquirir aquest hàbit com a conseqüència d’un caprici imprudent, de quan era al col·legi, perquè, havent llegit la descripció que fa De Quincey dels seus somnis i sensacions, va impregnar de làudanum el seu tabac en un intent de produir els mateixos efectes. Va descobrir, com ho han fet molts d’altres, que aquesta pràctica és més fàcil de contreure que d’abandonar, i durant molts anys va continuar essent un esclau de la droga, convertint-se així en un objecte mescla d’horror i de pietat per als seus amics i parents. Encara ara el puc veure, amb una cara groga i granelluda, parpelles caigudes i les nines dels ulls com puntes d’agulla, tot encongit en una butaca, simple ruïna del que havia estat un home magnífic.

Una nit —era el mes de juny de 1889— va sonar la campaneta de la meva porta, més o menys a l’hora en què un home fa el primer badall i mira el rellotge. Jo em vaig incorporar en la meva cadira, i la meva muller va deixar sobre la falda el treball d’agulla que estava realitzant i féu un petit gest de contrarietat.

—Un pacient! —va dir—, ja veig que hauràs de sortir.

Jo vaig rondinar, perquè feia poc que havia tornat a casa, després d’una fatigosa jornada.

Vàrem sentir que s’obria la porta, uns mots dits apressadament i després uns passos ràpids damunt el linòleum. També es va obrir la porta d’on nosaltres ens trobàvem, i una dama, amb un vestit de color fosc i un vel negre, entrà a l’habitació.

—Ja em perdonareu que vingui a veure-us a aquestes hores —va començar dient, i després, perdent sobtadament el domini de si mateixa, es va precipitar envers la meva dona, li llançà els braços al coll i esclafí en sanglots damunt la seva espatlla.

—Oh, amb quina dificultat em trobo! —va exclamar—. Necessito tant que se m’ajudi una mica!

—Calla —va dir la meva muller alçant-li el vel—, però si és Kate Whitney! M’heu ben espantat, Kate! No tenia idea de qui éreu, quan heu entrat.

—No sabia què fer, per això he vingut directament a veure-us.

Sempre succeïa així. Persones que es trobaven en alguna dificultat, acudien a la meva dona com ocells a la llum d’un far.

—Ha estat molt bé que vinguéssiu. Ara prendreu una mica de vi i aigua, us asseureu aquí còmodament i ens ho contareu. O us estimaríeu més que enviés James al llit?

—Oh, no, no. També necessito el consell i l’ajut del doctor. Es tracta d’Isa. Fa dos dies que no ha vingut a casa. I estic molt espantada per ell!

No era la primera vegada que ens havia parlat del problema del seu marit, a mi com a metge, a la meva dona com a antiga amiga i companya d’escola. Nosaltres procuràvem calmar-la i consolar-la com millor podíem. Sabia on era el seu marit? Hi havia la possibilitat que nosaltres féssim que tornés al seu costat? Semblava que sí. Ella havia estat informada amb tota seguretat que últimament el seu marit, en un dels seus accessos, havia estat en un fumador d’opi de la part més oriental de la City. Fins ara, les seves orgies havien quedat reduïdes a un dia, i havia tornat a casa al vespre, tremolós i aixafat. Però ara el malefici ja l’havia estat dominant durant quaranta-vuit hores, i allí devia estar ara, ajagut enmig de l’escòria dels molls, aspirant la metzina o eliminant, tot dormint, els seus efectes. La seva dona estava segura que se’l trobaria a la “Barra d’Or”, al carreró d’Upper Swandam. Però, què havia de fer ella? Com podia ella, una dona jove i tímida, anar a aquell lloc i treure el seu marit d’enmig dels bergants que l’envoltaven?

Aquest era el cas i, naturalment, sols hi havia una manera de sortir-se’n. No podria acompanyar-la jo, en aquell lloc? I aleshores, pensant-ho millor, per què hi havia d’anar ella, després de tot? Jo era el conseller mèdic d’Isa Whitney, i, com a tal, exercia influència al seu damunt. Podria sortir-me’n millor si hi anava tot sol. Li vaig donar la meva paraula que li enviaria el marit a casa en un cotxe de lloguer al cap de dues hores, si realment es trobava a l’adreça que ella m’havia indicat. I així, al cap de deu minuts jo havia abandonat la meva butaca i la meva agradable sala d’estar i me n’anava ràpidament en un hansom a complir un estrany encàrrec, segons m’ho semblava en aquells moments, encara que solament el futur podia revelar-me com en resultaria d’estrany.

Però no hi va haver una gran dificultat en la primera fase de la meva aventura. El camí d’Upper Swandam ve a ésser una bruta travessera amagada darrera els molls que s’estenen al costat nord del riu, a l’est del pont de Londres. Entre una botiga de roba usada i un despatx de ginebra, a on s’arribava per una escala molt dreta que descendia vers una negra obertura com la boca d’una caverna, vaig trobar l’antre que buscava. Després de dir al cotxer que m’esperés, vaig baixar aquells graons, gastats del centre pel trànsit incessant de peus embriacs, i a la llum vacil·lant d’un quinqué que penjava damunt la porta vaig trobar la balda i vaig entrar dins una habitació llarga i de sostre baix, plena del fum espès i marró de l’opi, i amb una sèrie de lliteres de fusta, semblants a les del castell de proa d’un vaixell d’emigrants.

A través d’aquella foscor es podien veure d’una manera vaga uns cossos que jeien en estranyes i fantàstiques postures, espatlles encongides, genolls doblegats, caps tirats enrera i mentons assenyalant enlaire, amb uns ulls, aquí i allà, foscos i brillants, girats cap al nou vingut. Entre les negres ombres, brillaven de tant en tant petits cercles rojos de llum, tantost intensos, tantost febles, segons que la metzina que cremava en les pipes metàl·liques creixés o disminuís. La majoria romanien silenciosos, però alguns murmuraven entre dents, i altres parlaven tots junts, amb una veu estranya, baixa, monòtona, i la seva conversa es feia com a batzegades, i de sobte s’interrompia i tornava a fer-se el silenci, mormolant cadascú els seus propis pensaments i fent molt poc cabal de les paraules del veí. A l’extrem de l’habitació hi havia un petit braser amb carbó encès, i a la seva vora, en un tamboret de tres peus, de fusta, hi seia un home alt i prim, amb la mandíbula recolzada sobre els dos punys, i els colzes damunt els genolls, mirant fixament el foc.

Quan vaig entrar, un malai de pell groguenca s’apressà a venir al meu encontre amb una pipa i una porció de droga, indicant-me amb un gest una llitera buida.

—Gràcies —li vaig dir—, no he vingut pas per quedar-me. Aquí hi ha un amic meu, el Sr. Isa Whitney, i desitjaria parlar amb ell.

Es va produir un moviment i una exclamació a la meva dreta, i, mirant a través de la foscor, vaig veure Whitney, lívid, macilent i mal forjat, que em mirava fixament.

—Déu meu! Si és Watson! —va dir. Es trobava en un llastimós estat de reacció, tremolant amb tots els seus nervis—. Digueu-me, Dr. Watson, quina hora és?

—Prop de les onze.

—De quin dia?

—Del divendres, 19 de juny.

—Déu meu! Em pensava que era dimecres. I és dimecres. Per què veniu a espantar la gent?

Va enfonsar la cara en els seus braços i es va posar a sanglotar en un to molt agut.

—Us dic que és divendres, home. La vostra dona fa dos dies que us està esperant. Hauríeu de donar-vos-en vergonya!

—Ja me’n dono. Però esteu confós, Watson, perquè sols fa unes hores que estic aquí… tres pipes, quatre pipes… he oblidat quantes. Però aniré a casa amb vós. No voldria espantar Kate, pobrissona. Doneu-me la mà! Teniu un cotxe?

—Sí, en tinc un esperant.

—Anem-hi, doncs. Però em penso que dec alguna cosa. No estic gaire fi. No puc fer res per mi mateix.

Vàrem baixar per un estret passadís entre una doble fila de dorments, aguantant-me la respiració per no inhalar aquella fortor detestable i estupefaent de la droga, i cercant amb la mirada per si veia l’amo. Mentre passava pel costat de l’home alt que seia prop del braser, vaig sentir que de sobte m’estiraven per la camisa, i una veu baixa que em deia: “Passeu de llarg i després gireu-vos a mirar-me”. Aquestes paraules varen caure ben clares a la meva oïda. Vaig abaixar els ulls. Només podien haver vingut del vell que hi havia al meu costat, i amb tot, estava allí assegut, tan absort ara com abans, molt prim, molt arrugat, amb una pipa d’opi entre els genolls, com si l’hagués deixada caure dels dits de tan cansat com estava. Vaig fer dues passes endavant i em vaig girar a mirar. Vaig haver de recórrer a tot el meu domini per no proferir una exclamació de sorpresa. Ell s’havia girat d’esquena de manera que només el podia veure jo. Les seves faccions s’havien arrodonit, les arrugues havien desaparegut, els ulls apagats havien recuperat el seu foc i allí, a prop del braser, i somrient en veure la meva sorpresa, el que estava assegut no era altre que Sherlock Holmes. Em va fer un lleu senyal perquè m’hi apropés i a l’instant, tornant a girar a mitges la seva cara envers la companyia, es va tornar a enfonsar en una senilitat vacil·lant i de llavis tremolosos.

—Holmes! —li vaig dir jo en veu baixa—, què dimoni esteu fent en aquest antre?

—Parleu tan baix com pugueu —va respondre—, que tinc una excel·lent oïda. Si tinguéssiu la gran amabilitat de desfer-vos d’aquest imbècil amic vostre, estaria molt content d’intercanviar unes quantes paraules amb vós.

—A fora tinc un cotxe de lloguer.

—Aleshores us prego que l’envieu a casa seva en el cotxe. Podeu confiar en ell amb tota seguretat, perquè sembla estar massa tou per embolicar-se en alguna dificultat. També us recomanaria que per mà del cotxer enviéssiu una nota a la vostra muller dient-li que heu vingut a ajuntar la vostra sort amb la meva. Si m’espereu a fora, d’aquí cinc minuts estaré amb vós.

Era difícil refusar cap de les peticions de Sherlock Holmes, perquè sempre eren extraordinàriament precises i s’expressaven amb un gran aire de noble autoritat. Amb tot, un cop vaig tenir Whitney confinat dins el cotxe, vaig sentir que la meva missió pràcticament estava complerta; i per altra banda, jo no podia desitjar res millor que estar associat amb el meu amic en una d’aquelles singulars aventures que formaven la condició normal de la seva existència. En qüestió d’uns moments, jo havia escrit la meva nota, havia pagat el compte de Whitney, l’havia conduït fins al cotxe i l’havia vist allunyar-se, a través de la foscor. Poc després, una figura decrèpita havia sorgit del fumador d’opi i jo anava baixant pel carrer amb Sherlock Holmes. En dos carrers, va avançar penosament amb l’esquena encorbada i el peu insegur. Després, mirant ràpidament al seu voltant, es va redreçar i esclafí en una forta riallada.

—Suposo, Watson —va dir—, que us imagineu que he afegit el vici de fumar opi a les meves injeccions de cocaïna i a totes les altres petites debilitats sobre les quals vós m’heu afavorit amb les vostres opinions mèdiques.

—Sí que m’ha sorprès molt, de trobar-vos en aquell lloc.

—Però no tant com a mi de trobar-vos-hi també.

—Hi he anat buscant-hi un amic.

—I jo per buscar-hi un enemic.

—Un enemic?

—Sí, un dels meus enemics naturals, o més ben dit, la meva presa natural. En resum, Watson, em trobo enmig d’una investigació molt remarcable, i esperava trobar una pista en els incoherents desvariejaments d’aquells beneits, com ja ho he fet altres vegades. Si hagués estat reconegut en aquell antre, la meva vida no hauria valgut res, puix que ja me n’he aprofitat altres vegades per als meus fins, i el truanesc mariner que el regenta ha jurat venjar-se de mi. A la part del darrera de l’edifici, prop de la cantonada de Paul’s Dwarf, hi ha una trampa que us podria contar algunes estranyes històries del que ha passat a través d’ella en les nits que no hi ha lluna.

—Què? No us deveu referir pas a cadàvers, oi?

—És clar que sí, Watson. Nosaltres seríem rics si tinguéssim mil lliures per cada pobre diable que ha trobat la mort en aquella cova. És la més vil trampa d’assassinats de tota la vora del riu, i em temo que Neville St. Clair hi hagi entrat per no tornar-ne a sortir mai més. Però la nostra trampa hauria de trobar-se aquí.

Es va ficar entre les dents els índexs de les dues mans i va fer un fort xiulet, senyal que va rebre la seva resposta amb un xiulet semblant fet a certa distància, seguit al cap de poca estona del soroll d’unes rodes i el dels cascs d’un cavall.

—Ara, Watson —va dir Holmes en el moment en què sorgia de la foscor una alta calessa, projectant per les seves llanternes laterals dos túnels daurats de llum groga—, vindreu amb mi, oi?

—Si puc ésser-vos útil…

—Oh, sempre és útil un company en qui es pot confiar. I encara més si es tracta d’un cronista. A la meva habitació d’Els Cedres hi ha dos llits.

—Els Cedres?

—Sí, és la casa del Sr. St. Clair. M’estic allí mentre duc les investigacions.

—I on és, doncs?

—A prop de Lee, a Kent. Tenim davant nostre un viatge de set milles.

—Però encara no sé pas de què va.

—És clar que no ho sabeu. De seguit ho sabreu. Au, pugeu! Molt bé, John, no us necessitarem. Aquí teniu mitja corona. Veniu a buscar-me demà cap a les onze. Deixeu anar el cavall! A reveure, doncs!

Va donar un copet al cavall amb el fuet i ens vàrem llançar per una successió sens fi de carrers foscos i deserts, que s’anaven eixamplant gradualment, fins que ens trobàrem avançant amb tota rapidesa a través d’un ample pont amb balustrada, amb les obscures aigües del riu que corrien lentament sota nostre. Més enllà s’estenia un altre paisatge de rajols i morter, i el seu silenci sols era interromput pels passos regulars i pesants del policia, o les cançons i els crits d’algun grup d’alegres noctàmbuls. Uns núvols es movien lentament a través del cel i un o dos estels titil·laven ací i allà a través de les escletxes dels núvols. Holmes conduïa en silenci, amb el cap enfonsat sobre el pit, i amb l’aire d’un home que està absort en els seus pensaments, mentre jo seia al seu costat, curiós per saber quina era aquesta nova investigació que tan dolorosament semblava posar en tensió les seves facultats i, amb tot, tenia por d’interrompre el corrent de les seves idees. Havíem recorregut diverses milles i començàvem a vorejar el cinturó de xalets suburbans, quan vaig veure que s’estremia, s’encongia d’espatlles i encenia la pipa amb l’aire d’un home que té la satisfacció d’estar obrant de la millor manera possible.

—Vós, Watson —va dir—, posseïu el gran do del silenci, i això us fa del tot inapreciable com a company. Us dono la meva paraula que per a mi és una gran cosa tenir algú amb qui poder parlar, ja que els meus propis pensaments no són massa agradables. M’estava preguntant a mi mateix què hauria de dir-li a aquella gentil doneta quan em surti a rebre a la porta.

—Oblideu que no en sé res, de tot això.

—Abans que arribem a Lee tindré el temps just per explicar-vos els fets del cas. Sembla d’una senzillesa absurda, però el cert és que no sé per on començar. Es tracta d’un cabdell molt gros, però no trobo el cap del fil. Bé, jo us exposaré el cas de forma clara i concisa, Watson, i tal volta vós vegeu brillar una guspira allà on per a mi tot són tenebres.

—Endavant, doncs.

—Fa uns anys —per ésser exactes, el mes de maig de 1884—, va arribar a Lee un cavaller anomenat Neville St. Clair, que semblava tenir molts diners. Es va quedar amb un espaiós xalet, va arreglar els terrenys amb força gust i duia en general un bon estil de vida. Gradualment va anar fent amistats a la població i el 1887 es va casar amb la filla del cerveser local, de la qual ara té dos fills. No tenia una ocupació fixa, però estava interessat en diverses companyies, i generalment anava a la ciutat els matins i tornava a casa cada nit en el tren que surt de Canon Street a les cinc i catorze minuts. El Sr. St. Clair té ara trenta-set anys, és home de bons costums, bon espòs i pare molt afectuós, i home que gaudeix de popularitat entre tots els qui el coneixen. Puc afegir que, en el moment present, tots els seus deutes, segons hem pogut comprovar, ascendeixen a 88 lliures i 10 xelins, mentre que el seu crèdit és de 220 lliures al Capital and Counties Bank. No hi ha, doncs, motius per a creure que el preocupin gaire les dificultats econòmiques.

“El Sr. Neville St. Clair va anar a la capital el dilluns passat més aviat que de costum, dient, abans d’anar-se’n, que havia de fer dues coses importants i que quan tornés duria al seu fill petit una capsa de rajols de joguina. Ara bé, per pura casualitat, aquell mateix dilluns, poc després d’haver-se’n anat ell, la seva esposa va rebre un telegrama en el qual se li anunciava l’arribada d’un petit paquet de considerable valor que ella havia estat esperant i que li lliurarien a les oficines de l’Aberdeen Shipping Company. Ara bé, si coneixeu Londres, sabreu que l’oficina de la companyia es troba a Fresno Street, carrer que continua per l’Upper Swandam Lane, on vós m’heu trobat aquesta nit. La Sra. St. Clair va dinar, se’n va anar a la City, va fer algunes compres, va encaminar-se a l’oficina de la companyia, va recollir el seu paquet i a les 4.45 en punt es trobava caminant per Swandam Lane en el camí de retorn a l’estació. M’heu anat seguint fins aquí?”

—Sí, ho veig ben clar.

—Si ho recordeu, el dilluns va fer molta calor i la Sra. St. Clair caminava a poc a poc, mirant d’una banda a l’altra per si veia un cotxe de lloguer, ja que no li feia gràcia el barri en què es trobava. Mentre anava baixant d’aquesta manera per Swandam Lane, de sobte va sentir una exclamació o un crit, i es va quedar de pedra en veure que el seu marit la mirava i semblava que li feia senyals des de la finestra d’un segon pis. La finestra estava oberta i ella va veure clarament la cara del seu marit, que ella descriu com terriblement agitada. Ell movia les mans frenèticament cap a ella, i aleshores va desaparèixer de la finestra tan sobtadament que li va semblar com si una força irresistible l’hagués estirat pel darrera. Un detall singular que va colpir la seva ràpida mirada femenina fou que, encara que ell duia una americana fosca com la que vestia en anar a la ciutat, no li va veure ni coll ni corbata.

»Convençuda que alguna cosa li passava al seu marit, va baixar apressadament l’escala —perquè la casa no era altra que el fumador d’opi on vós m’heu trobat aquesta nit corrent a través de l’habitació del davant—, va intentar pujar l’escala que condueix al primer pis. Però al peu de l’escala es va trobar amb aquell bergantesc mariner, del qual us he parlat, que li va donar una empenta, i amb l’ajut d’un danès, que treballa allí com a ajudant seu, la varen empènyer cap al carrer. Plena dels dubtes i els temors més terribles, es va precipitar pel carreró avall, i per rara bona fortuna, a Fresno Street, va trobar-se amb uns policies que amb el seu inspector anaven camí dels seus llocs de servei. L’inspector i dos policies la varen acompanyar i, malgrat la continuada resistència de l’amo de la casa, varen dirigir-se a l’habitació en la qual havia estat vist últimament el Sr. St. Clair. Allí no n’hi havia cap senyal. En realitat, en tot aquell pis no s’hi va trobar ningú, llevat d’un pobre esguerrat d’aspecte repulsiu que, segons sembla, feia vida allí. Tant ell com el mariner varen jurar que durant aquella tarda no hi havia hagut ningú a l’habitació del davant. Tan decidits ho deien que l’inspector va vacil·lar, i estava a punt de creure que la Sra. St. Clair havia vist malament quan aquesta, amb un crit, es va precipitar vers una capseta de fusta que hi havia damunt la taula i la va destapar violentament. Es va escampar tota una cascada de rajolets de joguina. Era la capsa que el Sr. St. Clair havia promès que portaria a casa.

»Aquest descobriment i la confusió evident que va mostrar l’esguerrat feren que l’inspector s’adonés que l’assumpte era seriós. Es varen inspeccionar bé totes les habitacions i tots els resultats apuntaven vers un crim abominable. L’habitació del davant estava senzillament moblada com a sala d’estar, i d’aquesta es passava a un petit dormitori que donava a la part del darrera d’un dels molls. La finestra del dormitori era ampla i s’obria des de baix. En examinar-la, es pogueren veure traces de sang a l’ampit i diverses gotes escampades damunt el terra de fusta del dormitori. Amagada darrera una cortina de l’habitació del davant hi trobaren tota la roba del Sr. Neville St. Clair, menys la seva americana. Les seves botes, els seus mitjons, el seu barret i el seu rellotge de butxaca, tot era allí. No hi havia senyals de violència en cap d’aquestes peces de vestir, i tampoc no hi havia altres rastres del Sr. Neville de St. Clair. Era evident que devia haver sortit per la finestra, perquè no es va poder descobrir cap altra sortida, i les sinistres taques de sang a l’ampit de la finestra prometien ben poc que hagués pogut salvar-se nedant, ja que la marea es trobava en el seu punt més alt en el moment de la tragèdia.

»I parlem ara dels bergants que semblaven directament implicats en l’assumpte. És cosa sabuda que el mariner dròpol és un home de pèssims antecedents, però, com que segons el relat de la Sra. St. Clair es va saber que es trobava al peu de l’escala al cap de pocs segons de l’aparició del Sr. St. Clair a la finestra, gairebé no podia ésser més que un element secundari en el crim. La seva defensa va consistir en una absoluta ignorància i va protestar dient que no tenia cap coneixement de les activitats de Hugh Boone, el seu inquilí, i que no podia respondre de cap manera per la presència de la roba del cavaller desaparegut.

»Això pel que fa referència al gerent dròpol. Ara anem pel sinistre esguerrat que viu al segon pis del fumador d’opi i que certament fou l’últim ésser humà vivent que va posar els ulls sobre Neville St. Clair. El seu nom és Hugh Boone, i la seva cara repulsiva és familiar per a tot aquell que vagi molt a la City. És un captaire professional, encara que a fi d’evitar els reglaments de la policia fa veure que es dedica al petit comerç de la venda de llumins. A poca distància baixant per Threadneedle Street, al costat esquerre, hi ha, com haureu pogut observar, un petit angle a la paret. Aquí és on aquest individu va a asseure’s cada dia, creuat de cames, amb la seva petita provisió de llumins a la falda, i com que ofereix un espectacle llastimós de veure, una petita pluja de caritat descendeix a la llardosa gorra de cuiro que té davant seu sobre la voravia. He estat observant aquest subjecte més d’una vegada abans de pensar a fer la seva coneixença professional, i sempre em va sorprendre l’abundosa collita que havia fet en poca estona. El seu aspecte, com veieu, és tan remarcable, que ningú no pot passar pel seu costat sense fixar-s’hi. Una pelussera de color ataronjat, una cara pàl·lida i desfigurada per una horrible cicatriu que, en contraure la pell, li va retorçar cap amunt el llavi superior, un mentó de buldog i un parell d’ulls de mirada molt penetrant, que presenten un contrast extraordinari amb el color dels seus cabells, i contribueix també a això el seu enginy, perquè sempre té a punt una resposta per a qualsevol burla que puguin fer-li els vianants. Aquest és l’home que ara hem sabut que viu al fumador d’opi i que va ésser l’última persona que va veure el cavaller que estem buscant».

—Però un esguerrat! —vaig fer jo—. Què li podia fer ell tot sol a un home que es trobava en la plenitud de la vida?

—És esguerrat en el sentit que va coix, però en altres aspectes sembla ésser un home fort i ben alimentat. Segurament la vostra experiència mèdica us dirà, Watson, que la feblesa en un membre sovint es veu compensada per la força excepcional en els altres membres.

—Continueu el vostre relat, si us plau.

—La Sra. St. Clair es va desmaiar en veure la sang a la finestra, i va ésser acompanyada a casa seva en un cotxe per la policia, ja que la seva presència no podia ésser de cap ajut en les seves investigacions. L’inspector Barton, que es va fer càrrec del cas, va efectuar un examen molt minuciós del local, però sense que trobés res que projectés cap mena de llum sobre la qüestió. Es va cometre una equivocació en no arrestar Boone immediatament, però aviat es va posar remei a aquesta equivocació quan se’l va detenir i escorcollar, encara que sense trobar-li res que pogués acusar-lo. És cert que hi havia unes taques de sang a la mànega dreta de la seva camisa, però ell va ensenyar el seu dit anular, que havia sofert un tall a prop de l’ungla, i va explicar que d’allí provenia la sang, afegint que feia poca estona havia estat a prop de la finestra i que les taques que s’havien observat allí sens dubte provenien del mateix origen. Va negar amb totes les seves forces que hagués vist mai el Sr. Neville St. Clair, i va jurar que la presència de la roba a la seva habitació era per a ell un misteri tan gran com podia ésser-ho per a la policia. Pel que fa a l’afirmació de la Sra. St. Clair que havia vist realment el seu marit a la finestra, va declarar que aquella senyora devia estar boja o devia estar somniant. Se’l varen endur, malgrat les seves sorolloses protestes, a la comissaria, mentre l’inspector es quedava al local amb l’esperança que la marea minvant pogués aportar una nova pista.

»I així va ésser, encara que amb prou feines varen trobar a la vora fangosa del riu el que havien temut trobar. Era l’americana de Neville St. Clair, i no Neville St. Clair, allò que jeia al descobert quan es va retirar la marea. I què us penseu que hi varen trobar a les butxaques?

—No m’ho puc imaginar.

—No, no em penso pas que ho endevinéssiu. Cada butxaca era plena de penics i de monedes de mig penic… quatre-cents vint-i-un penics i dues-centes setanta monedes de mig penic. No és estrany que aquesta peça de roba no fos arrossegada per la marea. Però un cos humà ja és diferent. Hi ha un fort remolí entre el moll i la casa. Sembla força probable que la pesant americana hagués quedat aturada quan el cos, desproveït d’aquesta, va ésser xuclat riu endins.

—Però, segons tinc entès, totes les altres peces de roba foren trobades a l’habitació. És que el cos anava vestit únicament amb l’americana?

—No, senyor, però els fets poden explicar-se d’una manera força especiosa. Suposem que aquest Boone hagués donat una empenta a Neville St. Clair i l’hagués fet caure per la finestra; no hi podia haver ull humà que ho hagués vist. Què hauria fet aleshores? Tot seguit, naturalment, hauria pensat que devia desfer-se de les comprometedores peces de roba. Aleshores agafaria l’americana, i en el moment d’anar a llançar-la se li hauria ocorregut que flotaria i no s’enfonsaria. Disposa de poc temps, perquè havia sentit soroll al peu de l’escala quan la muller intentava obrir-se pas cap amunt i potser ja li havia dit el seu còmplice, el dròpol, que la policia acudia precipitadament. No hi havia un instant per perdre. Se’n va corrents a on guarda el seu secret tresor, on ha acumulat el fruit de la seva mendicitat, i, arreplegant totes les monedes que pot, n’omple les butxaques de l’americana perquè pesi i s’enfonsi. Tira per la finestra l’americana, i hauria fet el mateix amb les altres peces de roba si no hagués sentit la fressa dels que pujaven l’escala, i sols va tenir temps de tancar la finestra quan va aparèixer la policia.

—Tot això sembla realment factible.

—Bé, ho prendrem com a hipòtesi de treball a falta de cosa millor. Boone, com ja us he dit, va ésser detingut i conduït a la comissaria, però no es va poder demostrar que tingués antecedents penals. Feia anys que era conegut com a captaire professional, però la seva vida semblava haver estat molt tranquil·la i innocent. Així es troba ara l’assumpte, i estan tan lluny de la solució com ho estaven al principi les qüestions relatives al què estava fent Neville St. Clair al fumador d’opi, on és ara, i què havia tingut Hugh Boone a veure amb la seva desaparició. Confesso que no puc recordar cap cas dintre la meva experiència que semblés tan senzill a primera vista i, amb tot, presentés tals dificultats.

Mentre Sherlock Holmes havia estat detallant aquesta singular successió d’esdeveniments; havíem anat rodant a tota velocitat pels voltants de la gran capital fins a deixar enrera les últimes cases disseminades, i continuàvem el viatge tenint a cada banda una tanca de camps. Però quan va haver acabat, passàvem a través de dos poblets de cases escampades, on encara brillaven alguns llums a les finestres.

—Ens trobem als afores de Lee —va dir el meu company—. Durant el nostre curt viatge hem tocat tres comtats anglesos, començant per Middlesex, passant per un angle de Surrey i acabant a Kent. Veieu aquella llum entre els arbres? És Els Cedres, i al costat d’aquella llanterna hi ha una dona que amb la seva oïda ansiosa ja deu haver percebut el soroll dels cascs del nostre cavall.

—Però, per què no conduïu aquest cas des de Baker Street? —li vaig preguntar.

—Perquè hi ha investigacions que han de fer-se des d’aquí. La Sra. St. Clair ha tingut la gran amabilitat de posar dues habitacions a la meva disposició i podeu estar segur que us donarà la benvinguda com a amic i col·lega meu. Sento moltíssim haver de trobar-me cara a cara amb ella i no tenir cap notícia del seu marit per a comunicar-li. Però ja estem aquí. So, cavall, so!

Vàrem parar davant d’una gran casa de camp que es dreçava enmig dels seus propis terrenys. Un mosso d’establa va sortir corrents i va subjectar el cavall. I jo, després de saltar del cotxe, vaig anar seguint Holmes pel petit i sinuós camí de grava que duia fins a la casa. Quan ens apropàvem, la porta es va obrir de bat a bat i es va deixar veure una doneta rossa, amb un vestit d’una mena de lleugera mousseline de soie, que duia unes aplicacions d’esponjosa gasa de color de rosa al coll i als punys. La seva figura es dreçava a la porta, retallada la seva silueta contra el torrent de llum, amb una mà recolzada a la porta i l’altra a mitges alçada ansiosament, el cos lleugerament inclinat, el cap i el front cap endavant, amb ulls frisosos i llavis entreoberts, tota ella convertida en un signe d’interrogació.

—Què hi ha? —va preguntar—, què hi ha?

I aleshores, en veure que érem dos, va proferir un crit d’esperança que es va convertir en un gemec quan va veure que el meu company movia el cap i s’encongia d’espatlles.

—No hi ha bones notícies?

—No, senyora.

—I dolentes?

—Tampoc.

—Gràcies a Déu per això últim. Entreu, però. Deveu estar cansats, perquè heu tingut un dia llarg.

—Aquest és el meu amic, el Dr. Watson. M’ha estat de vital utilitat en diversos casos meus, i una afortunada coincidència ha fet possible per a mi d’associar-lo a aquesta investigació.

—Estic encantada de conèixer-vos —va dir-me estrenyent-me la mà calorosament—. Estic segura que sabreu disculpar que falti alguna cosa en el vostre arranjament, si considereu el cop que tan sobtadament ha vingut a caure damunt nostre.

—Estimada senyora —li vaig dir—, sóc un veterà, i encara que no ho fos, puc comprendre perfectament que no cal pas que us disculpeu. Si puc ésser d’alguna ajuda, per a vós o per al meu amic aquí present, em tindré per molt feliç.

—Ara, Sr. Sherlock Holmes —va dir la senyora quan entràvem en un ben il·luminat menjador, damunt la taula del qual hi havia preparat un sopar fred— voldria fer-vos una o dues preguntes franques, a les quals us prego vulgueu donar una resposta també franca.

—D’acord, senyora.

—No us preocupeu pels meus sentiments. No sóc histèrica, ni propensa als desmais. Senzillament desitjo sentir la vostra opinió real, l’opinió real.

—Sobre quin punt?

—Creieu sincerament que Neville és viu?

Va semblar que Sherlock Holmes es desconcertava en sentir la pregunta.

—Digueu-m’ho francament! —va repetir ella, dempeus damunt la catifa i mirant fixament el detectiu mentre aquest es reclinava en una cadira de braços de vímet.

—Aleshores, senyora, francament, no.

—Creieu, doncs, que és mort?

—Ho crec.

—Assassinat?

—Això ja no ho dic. Potser sí.

—I quin dia va trobar la mort?

—El dilluns.

—Aleshores potser, Sr. Holmes, tindreu la bondat d’explicar-me com és que avui n’he rebut aquesta carta?

Sherlock va saltar del seu seient com si hagués estat galvanitzat.

—Què? —va exclamar.

—Sí, avui —va dir la Sra. St. Clair tot somrient i sostenint en l’aire un trosset de paper.

—Puc veure-ho?

—És clar que sí.

En el seu afany, arrabassà el paper de les seves mans i, allisant-lo damunt la taula, es va acostar a la llàntia i el va examinar amb tota atenció. Jo m’havia alçat del meu seient i mirava la carta per damunt de l’espatlla de Holmes. El sobre era de paper molt ordinari i duia el segell de Gravesend, amb la data d’aquell mateix dia, o més ben dit, del dia abans, perquè ja feia molt que havia passat la mitjanit.

—Quina lletra més mal feta! —va murmurar Holmes—, segurament que aquesta no és la lletra del vostre marit, senyora.

—No, però el sobre sí que ho és.

—També me n’adono que fos qui fos el qui va posar l’adreça en el sobre va haver de fer investigacions per tal d’esbrinar-la.

—En què us baseu per dir això?

—El nom, com veieu, està escrit perfectament amb tinta negra, que s’ha assecat tota sola. En canvi, la resta és d’un color grisós que indica que s’ha utilitzat paper assecant. Si s’hagués escrit tot seguit i aleshores assecat amb el paper assecant, no hi hauria hagut cap lletra de color negre intens. Aquesta persona va escriure el nom i hi va haver un lapse de temps abans d’escriure l’adreça, la qual cosa indica que no hi estava familiaritzat. Es tracta, naturalment, d’una bagatel·la, però no hi ha res tan important com les bagatel·les. Vejam la carta! Ah! Duia una cosa inclosa!

—Sí, un anell. El seu anell de segellar.

—Esteu segura que és la lletra del vostre marit?

—Una de les seves lletres.

—Una?

—És la lletra de quan escrivia de pressa. S’assembla molt poc a la seva lletra usual, però la conec bé.

“Estimada, no t’espantis. Tot anirà bé. Existeix un gran error que és possible que trigui una mica a rectificar-se. Espera amb paciència. Neville”.

—Tot això, escrit amb llapis en un full de guarda d’un llibre, en octau, sense filigrana. Tirada al correu avui a Gravesend per una persona que tenia brut el polze. Ah! I la solapa del sobre ha estat engomada, si molt no m’equivoco, per algú que havia estat mastegant tabac. I vós no teniu cap dubte que aquesta és la lletra del vostre espòs, senyora?

—Cap. Neville ha escrit aquestes paraules.

—I han estat tirades al correu avui a Gravesend. Bé, Sra. St. Clair, els núvols es dissipen, encara que jo no m’atreviria a dir que el perill hagi desaparegut.

—Però ell deu ésser viu, Sr. Holmes.

—A menys que es tracti d’una hàbil falsificació per a posar-nos sobre una pista falsa. L’anell, després de tot, no prova res. L’hi poden haver pres.

—No, no; ho és, ho és, és la seva mateixa lletra!

—Molt bé. Amb tot, pot haver estat escrita el dilluns i no haver estat tirada al correu fins avui.

—És possible.

—Si és així, entretant poden haver succeït moltes coses.

—Oh, no hauríeu de descoratjar-me, Sr. Holmes. Jo sé que no li passa res. Existeix entre nosaltres dos una simpatia tan viva, que jo ho sabria si li esdevingués algun mal. El mateix dia que el vaig veure per última vegada, ell es va tallar al dormitori, i encara que jo em trobava al menjador, vaig pujar corrent l’escala amb l’absoluta certesa que havia succeït alguna cosa. I creieu que jo reaccionaria davant una bagatel·la així i en canvi seria ignorant de la seva mort?

—He vist massa coses per no saber que la impressió d’una dona pot ésser més valuosa que la conclusió d’un raonador analític. I en aquesta carta vós teniu certament una prova molt poderosa per a corroborar el vostre punt de vista. Però si el vostre espòs és viu i pot escriure cartes, per què hauria de romandre allunyat de vós?

—No ho puc imaginar. És inconcebible.

—I el dilluns, abans d’anar-se’n, no us va fer cap comentari?

—No.

—I us va sorprendre el veure’l a Swandam Lane?

—Moltíssim.

—Estava oberta la finestra?

—Sí.

—Aleshores, és possible que us hagués cridat?

—És possible.

—Pel que tinc entès, ell només va proferir una exclamació inarticulada, no?

—Sí.

—Un crit demanant auxili, creieu?

—Sí, va moure les mans.

—Però podia haver estat un crit de sorpresa. L’astorament de veure-us a vós de forma inesperada podia ésser la causa que alcés les mans en l’aire.

—És possible.

—I vós vàreu creure que l’estiraven pel darrera.

—És que va desaparèixer tan sobtadament…

—Podia haver fet un salt enrera. Vós no vàreu veure ningú més a l’habitació, oi?

—No, però aquell home horrible va confessar haver estat allí, i el dròpol es trobava al peu de l’escala.

—Exactament. El vostre marit, pel que vàreu poder veure, duia posada la roba de costum, no?

—Però sense el seu coll i la seva corbata. Li vaig veure clarament la gorja descoberta.

—Va parlar ell alguna vegada del carreró de Swandam Lane?

—Mai.

—Gràcies, Sra. St. Clair. Aquests són els punts principals sobre els quals desitjava estar absolutament segur. Soparem una mica i després ens retirarem, perquè és possible que demà tinguem un dia molt ocupat.

Una espaiosa i confortable habitació de dos llits havia estat posada a la nostra disposició i ràpidament em vaig ficar entre els llençols, perquè em trobava molt cansat després de la meva nit d’aventura. Però Sherlock Holmes era un home que, quan tenia al cap un problema sense resoldre, es passava dies i fins i tot setmanes sense reposar, donant voltes i més voltes a l’assumpte, arranjant i tornant a arranjar els fets, mirant la qüestió des de tots els punts de vista, fins que o havia arribat al fons de tot o es convencia que les seves dades eren insuficients. Aviat vaig comprendre clarament que s’estava preparant per una nit sense dormir, assegut tot el temps. Es va treure l’americana i l’armilla, es va posar una àmplia bata de color blau i aleshores va anar per l’habitació recollint coixins del seu llit i del sofà i les butaques. Amb tot això es va construir una mena de divan oriental damunt el qual s’assegué amb les cames creuades, amb una unça de tabac fort i una capsa de llumins a l’abast de la seva mà. A la tènue llum de la llàntia jo el veia allí assegut, amb una vella pipa d’arç entre els llavis, fixos els ulls en un racó del sostre, mentre el fum blavós pujava cargolant-se de la seva figura, silenciosa, immòbil, amb la llum il·luminant les seves pronunciades faccions aquilines. Així estava assegut quan jo em vaig quedar adormit, i així estava quan una sobtada exclamació em va despertar i vaig veure que el sol d’estiu entrava dintre l’habitació. La pipa es trobava encara entre els seus llavis, el fum continuava cargolant-se cap enlaire, i la cambra estava plena d’una densa boirina de tabac, però res no quedava del munt de picadura que jo havia vist la nit abans.

—Despert, Watson? —va preguntar.

—Sí.

—Disposat a una matinal excursió amb cotxe?

—Certament.

—Aleshores, vestiu-vos. Ningú no es belluga encara, però sé on dorm el mosso d’establa, i aviat haurem tret el cotxe.

Feia una rialleta mentre parlava, i els ulls li espurnejaven i semblava un home diferent del tètric pensador de la nit anterior.

Mentre em vestia, vaig mirar el rellotge. No era estrany que ningú no es bellugués. Eren les quatre i vint-i-cinc minuts. A penes havia acabat, quan Holmes tornà amb la notícia que el mosso estava preparant el cavall.

—Vull comprovar una petita teoria meva —va dir, mentre es calçava les botes—. Em penso, Watson, que ara us trobeu en presència d’un dels imbècils més absoluts d’Europa. Mereixo que d’una puntada de peu m’enviïn d’aquí a Charing Cross. Però ara crec que ja tinc la clau de l’afer.

—I on és? —li vaig preguntar somrient.

—A la cambra de bany —va respondre—. Oh, sí, no parlo en broma —va continuar, veient la meva mirada d’incredulitat—. Acabo d’estar allí, me l’he emportada i la duc aquí en aquesta bossa “Gladstone”. Anem, noi, i vegem si entra al pany.

Vàrem baixar l’escala el més de pressa possible i vàrem sortir a la matinal llum del sol. A la carretera ens esperava el nostre cotxe amb el cavall i el mosso d’establa, a mig vestir encara. Vàrem pujar d’un salt a la calessa i sortirem disparats per la carretera de Londres. Veiérem uns quants carros que duien verdures a la capital, però les fileres de torres a una i altra banda eren silencioses i mortes com en una ciutat de somni.

—En segons quins punts, ha estat un cas singular —va dir Holmes, fent galopar el cavall amb el fuet—. Confesso que he estat cec com un talp, però és millor aprendre la saviesa tard que no pas no aprendre-la en absolut.

A la ciutat, els primers matiners començaven a mirar amb ulls de son per les finestres quan travessàvem els carrers de la banda de Surrey. Baixant per la carretera del pont de Waterloo, vàrem creuar el riu, i prenent la Wellington Street vàrem tombar bruscament cap a la dreta i ens trobàrem a Bow Street.

Sherlock Holmes era ben conegut per la policia i dos agents que hi havia a la porta el saludaren. Un d’ells subjectava el cavall mentre l’altre ens acompanyava vers l’interior.

—Qui és que està de servei? —va preguntar Holmes.

—L’inspector Bradstreet, senyor.

—Ah, Bradstreet, com esteu? —un oficial alt i corpulent s’apropava pel corredor enllosat; duia gorra de visera i jaqueta amb adorns de passamaneria—. Desitjaria canviar uns mots amb vós.

—D’acord, Sr. Holmes. Entreu a la meva habitació.

Era una petita habitació semblant a un despatx, amb un gran llibre damunt la taula i un telèfon que sobresortia de la paret. L’inspector es va asseure al seu escriptori.

—En què us puc servir, Sr. Holmes?

—Venia per a parlar d’aquell captaire, Boone, al qual s’ha acusat d’estar relacionat amb la desaparició del Sr. Neville St. Clair, de Lee.

—Sí, el varen portar i està en arrest provisional fins a noves investigacions.

—Això m’han dit. El teniu aquí?

—A les cel·les.

—Està tranquil?

—Oh, no dóna pas cap molèstia. Però és un bergant molt porc.

—Porc?

—Sí, només hem aconseguit que es renti les mans i té la cara bruta com un gitano. Bé, un cop s’hagi establert el seu cas, passarà per un bany reglamentari de la presó; i em penso que si el veiéssiu, estaríeu d’acord amb mi en què li fa bona falta.

—M’agradaria molt poder-lo veure.

—De veritat? Això és fàcil. Veniu per aquí. Podeu deixar aquí aquesta bossa que dueu.

—Gràcies, però prefereixo dur-la.

—Com vulgueu. Per aquí, si us plau.

Ens va conduir per un passadís, va obrir una porta enreixada, vàrem baixar per una escala de cargol i ens va dur a un corredor emblanquinat amb una filera de portes a cada banda.

—La tercera de la dreta és la seva —va dir l’inspector—. És aquí!

Silenciosament va tirar cap enrera un plafó de la part superior de la porta i va mirar a través de l’obertura.

—Dorm —va dir—. El podeu observar perfectament.

Tots dos vàrem mirar per l’obertura enreixada. El pres jeia amb la cara girada cap a nosaltres, en un somni molt profund, amb respiració lenta i pesada. Era un home de mitjana estatura, mal vestit, com corresponia al seu ofici, amb una camisa de color que li sortia per l’estrip de la seva espellifada americana. Anava, com havia dit l’inspector, extremadament brut, però la brutícia que li cobria la cara no dissimulava la seva repulsiva lletjor. Una cicatriu s’estenia des de l’ull fins a la barba, i per la seva contracció havia girat cap amunt un costat del seu llavi superior, de forma que tres de les seves dents quedaven perpètuament al descobert. Una grenya de cabells d’un roig molt clar li queia per damunt dels ulls i del front.

—Fa força goig, oi? —va dir l’inspector.

—Realment li fa falta una bona rentada —va comentà Holmes—. Abans de venir, m’havia proposat fer-li jo mateix, i per això m’he pres la llibertat d’endur-me’n els elements necessaris.

Va obrir la bossa de mà “Gladstone” mentre parlava i, amb gran astorament per part meva, va treure una esponja de bany molt grossa.

—Eh! eh! Esteu de broma —va dir l’inspector amb una rialleta.

—I ara, si teniu la gran bondat d’obrir aquesta porta sense fer soroll, aviat li veurem fer un paper molt més respectable.

—Bé, no hi trobo cap inconvenient —va dir l’inspector—. Després de tot, no es pot pas dir que faci molt d’honor a les cel·les de Bow Street, oi?

Va ficar la clau al pany i tots tres vàrem entrar molt silenciosament a la cel·la. El dorment es va girar a mitges i després va tornar a caure en un son profund.

Holmes es va inclinar sobre la gerra d’aigua, hi va humitejar l’esponja i després va fregar amb ella vigorosament dues vegades la cara del pres.

—Permeteu que us presenti —va cridar— al Sr. Neville de St. Clair, de Lee, en el comtat de Kent.

Mai en la meva vida no havia vist jo un espectacle com aquell. Sota l’esponja, la cara d’aquell home es va pelar com l’escorça d’un arbre. Fora aquell vulgar color bru! Fora també aquella horrible cicatriu que la travessava i el llavi torçat que li donava aquella expressió repulsiva! Una forta estirada va fer desaparèixer l’embolicada pelussera roja, i allí, assegut damunt del seu llit, hi havia un home pàl·lid, trist, d’aspecte refinat, de cabell negre i pell fina, que es fregava els ulls i mirava fixament amb uns ulls esverats i encara plens de son. Aleshores, comprenent de sobte que estava descobert, va llançar un crit i es va ajeure amb la cara amagada en el coixí.

—Déu de Déu! —va exclamar l’inspector—. Però si és realment l’home que buscàvem! El conec per la fotografia.

Ell es va girar amb l’aire impàvid d’una persona que es rendeix al seu destí.

—Així és —va dir—. I ara us prego que em digueu de què se m’acusa?

—Doncs, de fer desaparèixer el Sr. Neville St. … Oh, vaja, no se us pot pas acusar d’això, a menys que en facin un cas d’intent de suïcidi —va dir l’inspector, tot somrient—. Bé, fa vint-i-set anys que estic al cos de policia i no m’havia trobat mai en un cas com aquest.

—Sí, sóc el Sr. Neville St. Clair, aleshores és evident que no s’ha comès cap crim, i per tant, estic detingut il·legalment.

—No s’ha comès cap crim, però sí un gran error —va dir Holmes—. Hauria valgut més que haguéssiu confiat en la vostra dona.

—No es tractava pas de la dona, sinó dels fills —va gemegar el pres—. Que Déu s’apiadi de mi; jo no hauria volgut que haguessin d’avergonyir-se del seu pare. Déu meu, quina vergonya! Què puc fer ara?

Sherlock es va asseure al costat d’ell sobre el llit, i li va donar amablement un copet a l’espatlla.

—Si deixeu que un tribunal posi en clar aquest assumpte —li va dir—, és evident que us serà difícil evitar la publicitat. Per altra banda, si convenceu la policia que no és possible que presentin una acusació contra vós, no veig que hi hagi cap raó per a què els detalls hagin d’arribar a la premsa. Estic segur que l’inspector Bradstreet estarà disposat a prendre nota de tot el que vós vulgueu declarar-nos i sotmetre-ho a l’examen dels seus superiors. Així el cas no arribaria mai als tribunals.

—Que Déu us beneeixi! —va exclamar el pres amb gran passió—. Hauria suportat l’empresonament, fins i tot l’execució, més que no pas deixar el meu trist secret als meus fills en forma de taca familiar.

»Vosaltres sou els primers en sentir la meva història. El meu pare era mestre d’escola a Chesterfield, on vaig rebre una excel·lent educació. Vaig viatjar en la meva joventut, em vaig dedicar al teatre i finalment vaig treballar de periodista per un diari vespertí de Londres. Un dia, el meu editor va desitjar tenir una sèrie d’articles sobre la mendicitat a la capital i jo em vaig oferir per a fer-los. D’aquí va partir el començament de totes les meves aventures. Solament si intentava pidolar com a “amateur”, podria obtenir els fets sobre els quals basar els meus articles. Com és natural, en el meu temps d’actor havia après tots els secrets del maquillatge i havia estat famós en els salonets d’espera per la meva habilitat. Ara vaig treure profit de les meves facultats. Em vaig pintar la cara, i per a fer el meu aspecte el més llastimós possible, em vaig fer una bona cicatriu i vaig fixar un costat del meu llavi retorçant-lo amb l’ajuda d’un trosset d’esparadrap pintat de color de carn. Aleshores, amb una perruca de cabell de panotxa i una vestidura apropiada, em vaig anar a instal·lar a la part més animada de la City, amb l’aparença d’un venedor de llumins, però en realitat com a captaire. Vaig exercir la meva indústria durant set hores i quan vaig tornar a casa al vespre vaig comprovar, amb gran sorpresa, que havia fet no menys de vint-i-sis xelins i quatre penics.

»Vaig escriure els meus articles i ja no vaig pensar gaire més en l’assumpte, fins que, algun temps després, per haver avalat una lletra d’un amic meu, em vingueren a cobrar judicialment la quantitat de vint-i-cinc lliures. Em començava a desesperar per no saber d’on treure aquests diners, quan se’m va ocórrer sobtadament una idea. Vaig demanar una demora de quinze dies al creditor i unes vacances als meus patrons i vaig passar aquest temps demanant almoina en la City sota aquesta disfressa. En deu dies vaig tenir els diners i vaig poder pagar el deute.

»Bé, ja us podeu figurar el que hauria de costar-me tornar a emprendre un penós treball per dues lliures a la setmana, sabent que podia guanyar aquesta mateixa quantitat en un sol dia empastifant-me la cara amb una mica de pintura, posant la gorra a terra i estant-me assegut, molt quiet. Fou una llarga lluita entre el meu orgull i els diners, però aquests varen guanyar finalment, i vaig abandonar el periodisme i em vaig estar assegut dia rera dia a la cantonada que havia escollit, fent llàstima amb la meva cara deforme i omplint-me les butxaques de calderilla. Només una persona coneixia el meu secret. Era l’amo d’un antre miserable en el qual jo solia allotjar-me en el carreró de Swandam Lane, d’on podia sortir cada matí convertit en la figura d’un pobre captaire i al vespre transformar-me en un cavaller ben vestit. Aquest individu, un dròpol, rebia de mi una bona paga per les habitacions, i per això sabia que em guardaria el secret.

»Bé, molt aviat vaig trobar que estava estalviant considerables sumes de diners. No vull pas dir que qualsevol captaire dels carrers de Londres pogués guanyar set-centes lliures a l’any —que és menys de la mitjana dels meus ingressos— però jo tenia avantatges excepcionals en la meva habilitat per maquillar-me, i també en la meva facilitat per donar una ràpida resposta a les coses que em deien, facilitat que amb la pràctica vaig anar perfeccionant i va fer de mi un personatge reconegut en tota la City. Tot el dia queia damunt meu una pluja de penics, amb alguna moneda de plata de tant en tant, i era un dia molt dolent aquell en què no recollís dues lliures.

»A mesura que m’anava enriquint, m’anava fent més ambiciós, vaig llogar una casa de camp i un dia em vaig casar, sense que ningú no tingués cap sospita pel que fa a la meva veritable ocupació. La meva bona esposa sabia que tenia un negoci a la City. Poc es pensava el que feia en realitat.

»Dilluns passat havia acabat la meva jornada i m’estava canviant de roba en la meva cambra de sobre el fumador d’opi, quan vaig mirar per la finestra i vaig veure, amb horror i astorament, que la meva dona es trobava al carrer amb els seus ulls clavats en mi. Vaig fer un crit de sorpresa, vaig alçar els braços per a tapar-me la cara i anant corrents a trobar el meu confident, el dròpol, li vaig pregar que impedís que qualsevol pugés a on jo era. Vaig sentir la veu de la meva muller al peu de l’escala, però jo sabia que no podria pujar. Em vaig treure la roba ràpidament i em vaig tornar a vestir com un captaire, em vaig maquillar i posar la perruca. Però aleshores se’m va ocórrer que es podria fer un registre de l’habitació i que la roba em trairia. Vaig obrir la finestra i amb la violència amb què vaig fer-ho se’m va tornar a obrir un petit tall que aquell matí m’havia fet en el meu dormitori. Després vaig agafar l’americana, feta pesant per la calderilla amb la qual havia omplert les seves butxaques, traient-la de la bossa de cuiro on duia les meves recaptes. La vaig llançar per la finestra, i va desaparèixer en les aigües del Tàmesis. Les altres peces de roba haurien seguit el mateix camí, però en aquell moment vaig sentir la fressa d’uns policies que pujaven l’escala i uns pocs minuts després, va succeir, amb alleujament per part meva, ho confesso, que, en lloc d’identificar-me com a Sr. Neville St. Clair, era detingut com a assassí d’aquest senyor.

»No sé pas que tingui res més per explicar. Estava decidit a conservar la meva disfressa el major temps possible, i d’aquí la meva preferència per una cara bruta. Sabent que la meva dona estaria terriblement anguniosa, em vaig treure l’anell i el vaig confiar al dròpol en un moment en què el policia no m’estava observant, junt amb uns mots gargotejats apressadament, en els quals li deia que no hi havia cap motiu per a què tingués cap mena de por».

—Aquella nota no va arribar fins ahir —va dir Holmes.

—Déu meu! Quina setmana que deu haver passat!

—La policia ha estat vigilant aquest dròpol —va dir l’inspector Bradstreet—, i puc comprendre molt bé que li resultés difícil tirar una carta al correu sense ésser observat. Probablement la va donar a algun mariner client seu, el qual es va oblidar de tirar-la a la bústia durant uns dies.

—Així va ésser —va dir Holmes movent el cap amb un gest d’aprovació—. No en tinc cap dubte. Però, no us han detingut mai per exercir la mendicitat?

—Més d’una vegada; però, què era per a mi una multa?

—No obstant —va dir Bradstreet—, això s’ha d’acabar. Si és que la policia ha de guardar silenci sobre aquest cas, ja n’hi ha prou de Hugh Boone.

—Ho he promès amb el jurament més solemne que pugui fer una persona.

—En aquest cas, crec que és probable que ja no es faci cap més pas. Però si se us torna a trobar, aleshores sortirà tot. Estic segur, Sr. Holmes, que tenim un gran deute amb vós per haver aclarit aquest cas. Desitjaria saber de quina manera heu arribat als vostres resultats.

—A aquest hi he arribat —va dir el meu amic— seient damunt cinc coixins i consumint una unça de picadura. Em penso, Watson, que si agafem un cotxe i anem a Baker Street arribarem amb el temps just per esmorzar.





7. EL ROBÍ BLAU


Jo havia anat a veure el meu amic Sherlock Holmes el segon matí després de Nadal per tal d’expressar-li els compliments propis d’aquelles dates. El vaig trobar escarxofat al sofà amb un batí de color porpra, un atacador a l’abast de la mà dreta i una pila de diaris matinals rebregats, evidentment tot just acabats de repassar, a prop seu. Al costat del sofà hi havia una cadira de fusta, del respatller de la qual penjava, en un angle, un barret de feltre molt tronat i miserable trencat de moltes bandes i indigne de ser portat. Una lupa i unes pinces que reposaven damunt el seient de la cadira suggerien que el barret havia estat penjat allí a efectes de ser examinat.

—Esteu ocupat —vaig fer—. Potser us interrompo.

—En absolut. Estic content de tenir aquí un amic amb el qual poder discutir els meus resultats. L’assumpte és perfectament trivial —sacsejà el polze en direcció al vell barret—, però hi ha alguns detalls relacionats amb ell que no son completament mancats d’interès i fins i tot d’ensenyament.

Em vaig asseure a la seva cadira de braços i em vaig escalfar les mans davant un foc crepitant, car una intensa gebrada s’havia instal·lat a fora i les finestres apareixien cobertes de cristalls de gel.

—Suposo —vaig observar— que, senzill com sembla, aquest assumpte està relacionat amb alguna història de morts… que és la clau que us portarà a la resolució d’algun misteri i al càstig d’algun crim.

—No, no. No hi ha crim —digué Sherlock Holmes, tot rient—. És només un dels molts incidents insignificants i capriciosos que passen quan hi ha quatre milions d’éssers humans donant-se cops de colze dins l’espai d’uns pocs quilòmetres quadrats. Enmig de l’acció i la reacció d’una munió tan densa de persones, és d’esperar que tingui lloc qualsevol combinació possible d’esdeveniments, entre els quals es pot presentar un petit problema sorprenent i estrany sense que per això sigui de caire criminal. Ja n’hem tingut alguna experiència, d’això.

—Tantes —vaig observar—, que, dels darrers sis casos que he inclòs en els meus escrits, tres han resultat enterament lliures de tot crim.

—Exacte. Us referiu al meu intent de trobar els documents d’Irene Adler, al singular cas de Miss Mary Sutherland, i a l’aventura de l’home del llavi tort. Bé, no dubto que aquest petit afer correspondrà a la mateixa categoria innocent. Coneixeu Peterson, el conserge?

—Sí.

—Doncs és a ell a qui pertany aquest trofeu.

—És el seu barret.

—No, no; el va trobar. El propietari no és conegut. Us prego que l’examineu no pas com un barret atrotinat, sinó com un problema intel·lectual. Us diré com va arribar fins aquí. Va arribar el matí de Nadal en companyia d’una oca ben engreixada que a hores d’ara es deu estar rostint, no en tinc cap dubte, al foc d’en Peterson. Els fets són aquests. Cap a les quatre del matí de Nadal, Peterson, que, com ja sabeu, és un xicot molt honest, tornava d’una petita barrila, cap a casa, baixant per Tottenham Court Road. Davant seu va veure, a la llum d’una farola, un home alt que caminava amb un cert titubeig i duia una oca blanca damunt l’espatlla. En assolir la cantonada de Goodge Street, hi hagué una batussa entre l’home i una reduïda colla de brètols. Un d’aquests copejà el barret de l’home, el qual, en alçar el bastó per damunt del cap en actitud de defensar-se, trencà el vidre de la botiga que hi havia darrere seu. Peterson havia corregut envers el grup per protegir l’home dels seus assaltadors, però aquest, torbat pel fet d’haver trencat la finestra de la botiga i en veure una persona amb uniforme corrent cap a ell, deixà l’oca a terra, girà cua i desaparegué dins el laberint de carrerons que s’estén darrere de Totthenham Court Road. Els brètols també s’havien esvaït davant l’aparició de Peterson, el qual quedà en possessió del camp de batalla així com dels trofeus del seu triomf: aquest barret magolat i una esplèndida oca de Nadal.

—Que segurament restituí al seu propietari?

—Estimat amic, aquest és el problema. És cert que a la pota esquerra de l’animal hi havia lligada una targeta on hi havia escrit “Per a Mrs. Henry Baker”, i també és veritat que les inicials “H.B.” són llegibles al folre d’aquest barret. Tanmateix, com sigui que hi ha uns quants milers de Bakers i uns quants centenars d’Henry Bakers en aquesta ciutat nostra, no és pas fàcil de restituir un objecte a cap d’ells.

—Aleshores, què va fer Peterson?

—Em va portar barret i oca a mi el matí de Nadal, sabedor que fins els problemes més ínfims m’interessen. Hem retingut l’oca fins aquest matí, quan, malgrat la lleugera gebrada, ha començant a fer-se evident que hauria de ser consumida sense més retard. El seu descobridor se l’ha endut, doncs, per executar l’últim destí d’una oca, mentre que jo continuo retenint el barret de l’inconegut cavaller que perdé el seu sopar de Nadal.

—No heu posat cap anunci?

—No.

—En aquest cas, de quina pista disposeu per esbrinar la seva identitat?

—Només d’allò que en pugui deduir.

—D’aquest barret?

—Correcte.

—Esteu de broma. Què en podeu esbrinar, d’aquest vell barret magolat?

—Agafeu la meva lupa. Ja coneixeu els meus mètodes. Què en podeu esbrinar, vós mateix, de l’individu que ha portat aquest article?

Vaig prendre aquell objecte tan tronat a les meves mans i li vaig donar la volta amb una certa tristesa. Era un barret negre molt ordinari, de la forma rodona usual, groller i de qualitat deficient. El folre era de seda roja, però ja molt descolorida. No hi havia cap referència del fabricant, però, com Holmes havia comentat, portava les inicials “H.B.” escrites en un costat. L’ala apareixia foradada per un fiador, però hi mancava l’elàstic. D’altra banda, estava fet malbé, extremament ple de pols i tacat en diversos indrets, per bé que semblava que algú havia provat de dissimular els descolorits pedaços empastifant-los amb tinta.

—No hi veig res —vaig dir, tornant l’objecte al meu amic.

—Al contrari, Watson, ho veieu tot. Us manca, però, de raonar a partir del que veieu. Sou massa tímid a l’hora de treure conclusions.

—En aquest cas, us prego que em digueu a quines heu arribat vós, en relació amb aquest barret.

El va recollir i l’examinà d’aquella manera introspectiva i peculiar que li era característica.

—És potser menys suggeridor del que podria haver estat —observà—, i tanmateix ofereix algunes conclusions prou inequívoques, així com algunes que representen, si més no, un balanç respectable de probabilitat. Que l’home era un intel·lectual és obvi per l’aspecte del barret, i també que ha gaudit d’una posició acomodada en els darrers tres anys, si bé recentment està passant per moments difícils. Era un home prudent, però ara ho és menys que antany i tendeix a una degradació moral que, combinada amb el declivi de la seva fortuna, sembla indicar alguna influència perniciosa, probablement la beguda, sobre seu. Això també pot explicar-ho el fet evident que la seva esposa ha deixat d’estimar-lo.

—Estimat Holmes!

—Malgrat tot, ha conservat un cert grau de dignitat —continuà, ignorant la meva protesta—. És un home que mena una vida sedentària, surt poc, està en una absoluta baixa forma, i és de mitjana edat i té cabells grisosos, que s’ha tallat un d’aquests últims dies i als quals aplica crema de llima. Aquests són els fets més palesos que hom pot deduir d’aquest barret. També, per cert, és força improbable que disposi de gas a casa seva.

—Ben segur que esteu de broma, Holmes.

—En absolut. És possible que ni tan sols ara que us informo dels resultats no sigueu capaç de veure com els he obtinguts?

—No em queda cap dubte que soc molt estúpid, però he de confessar que sóc incapaç de seguir-vos. Per exemple, com ho heu deduït, que aquest home és un intel·lectual?

Per tota resposta, Holmes es posà el barret al cap. El capell lliscà sobre el front i es deturà damunt el pont del seu nas.

—És una qüestió de capacitat cúbica —va dir—: un home amb un cervell tan gran ha de tenir-hi alguna cosa, a dins.

—I el declivi de la seva fortuna, doncs?

—Aquest barret té tres anys. Aquestes ales planes amb la vora cargolada es portaven en aquell temps. És un barret de la millor qualitat. Fixeu-vos en la cinta de seda nervada, i en l’excel·lent folre. Si aquest home podia comprar-se un article tan car tres anys enrere i des d’aleshores no ha tingut cap altre barret, és que ha anat de baixa.

—Bé, certament això és prou clar. Però, què me’n dieu de la prudència, i de la degradació moral?

Sherlock Holmes es posà a riure.

—Vet ací la prudència —respongué, posant el dit damunt el petit disc i el llaç del fiador—. Mai no els venen incorporats al barret. Si aquest home en va encomanar un, és senyal d’unes certes dosis de prudència, ja que es desvià de la seva ruta per prendre una precaució contra el vent. Però en vista que ha trencat la goma i no s’ha pres la pena de substituir-la, és obvi que no és tan prudent ara com abans, la qual cosa és una prova distintiva d’una naturalesa debilitada. D’altra banda, s’ha esforçat a amagar algunes de les taques sobre el feltre empastifant-les de tinta, símptoma que no ha perdut enterament la seva dignitat.

—El vostre raonament és certament plausible.

—La resta de detalls: que és de mitjana edat, que té els cabells grisos i se’ls ha tallat recentment i que empra crema de llima, tot això es pot deduir d’una observació atenta de la part inferior del folre. La lupa permet de descobrir un bon nombre de puntes de cabells tallades per les tisores d’un barber. Totes semblen enganxoses, i fan una nítida olor de crema de llima. Aquesta pols, com veureu, no és pas la pols sorrenca i grisa del carrer, sinó la pols marronosa i peluda de la casa, la qual cosa demostra que ha romàs penjat la gran part del temps, mentre que les marques d’humitat de l’interior són la prova que l’usuari transpirava pròdigament, i amb prou feines, consegüentment, podia trobar-se en plena forma.

—Però la seva dona… Vós heu dit que havia deixat d’estimar-lo.

—Aquest barret, fa setmanes que no l’han raspallat. Quan, benvolgut Watson, us vegi amb l’acumulació de pols d’una setmana al barret i la vostra esposa us autoritzi a sortir al carrer en aquest estat, molt em temeré que també haureu tingut l’infortuni de perdre l’afecte de la vostra senyora.

—Però podria tractar-se d’un solter…

—No, portava l’oca a casa com si es tractés d’un present per a fer les paus amb la seva esposa. Recordeu la targeta lligada a la pota de l’animal.

—Teniu una resposta per a tot. Però com diantre ho heu deduït, que no disposa de gas a casa seva?

—Una taca de sèu, o fins i tot dues, podrien ésser casuals, però, quan en veig no menys de cinc, penso que no hi ha dubte que el nostre home deu mantenir un contacte freqüent amb sèu en ignició… Probablement a la nit puja les escales amb el barret en una mà i una candela que vessa a l’altra. Si no, no veig com es podria tacar de sèu, amb un llum de gas. Esteu satisfet?

—Bé, és força enginyós —vaig fer, rient—, però com sigui que, com acabeu de dir, no s’ha comès cap crim ni altre mal que la pèrdua d’una oca, tot això em sembla una despesa injustificable d’energies.

Sherlock Holmes havia obert la boca per replicar, quan s’obrí la porta i Peterson, el conserge, va entrar a l’estança amb les galtes enceses i l’expressió d’un home presa de la sorpresa.

—L’oca, Mr. Holmes? L’oca, senyor! —va panteixar.

—Què? Què li ha passat, doncs? Que potser ha ressuscitat, potser ha fugit volant per la finestra de la cuina? —Holmes es girà damunt el sofà per tal de tenir una visió millor de l’expressió excitada de l’home.

—Mireu, senyor! Mireu què hi ha trobat, la meva dona, al seu pap! —estengué la mà i mostrà, al bell mig del palmell, una brillant i centellejant pedra blava, força més menuda que una mongeta, però d’una puresa i resplendor tals que espurnejava com una guspira elèctrica en la fosca concavitat d’aquella mà.

Sherlock Holmes s’incorporà fent un xiulet.

—Per Júpiter, Peterson! —exclamà—. Això és un tresor! Suposo que sabeu què és el que teniu…

—Un diamant, senyor! Una pedra preciosa! Talla el vidre com si fos màstic.

—És més que una pedra preciosa. És la pedra preciosa.

—No és pas el robí blau de la Comtessa de Morcar? —vaig proferir.

—Precisament. Jo n’hauria de conèixer la forma i grandària, ja que n’he llegit l’anunci a The Times cada dia, darrerament. És absolutament únic, i el seu valor és pura conjectura, per bé que la recompensa de mil lliures oferta per ell no deu arribar ni a la vintena part del seu preu de mercat.

—Mil lliures! Que el bon Déu em guardi! —El conserge es deixà caure sobre una cadira, des d’on ens mirava a tots dos.

—Tal és la recompensa, però tinc raons per a creure que l’afer conté una colla de consideracions sentimentals que induirien la Comtessa a donar la meitat de la seva fortuna per tal de recuperar la gemma.

—La va perdre, si no recordo malament, a l’Hotel Cosmopolitan —vaig observar.

—Justament, el vint-i-dos de desembre, ara fa cinc anys. John Horner, un lampista, fou acusat d’haver-la sostret del joier de la dama. Les proves contra ell eren tan sòlides que el cas ha passat als tribunals. Tinc algun informe de l’assumpte per aquí, crec. —Remenà entre els seus diaris, repassant les dates, fins que finalment en trià un, el doblegà i es posà a llegir-ne el següent fragment:

“Robatori a l’Hotel Cosmopolitan. John Horner, un lampista de 26 anys, ha estat acusat d’haver sostret del joier de la Comtessa de Morcar, el dia 22 d’aquest mes, la valuosa gemma coneguda com el robí blau. James Ryder, cap de servei de l’hotel, ha testimoniat al respecte que va enviar Horner a la cambra de la Comtessa de Morcar el dia del robatori per tal que soldés la segona barra de la llar, que estava trencada. Va restar amb Horner una estona, però finalment va haver de marxar perquè el reclamaven. En tornar, constatà que Horner havia desaparegut, que la calaixera havia estat forçada i que el petit estoig de tafilet en el qual, com s’ha sabut posteriorment, la Comtessa acostumava de guardar la seva joia, era buit damunt del tocador. Ryder va donar l’alarma instantàniament, i Horner va ser arrestat el mateix vespre. Tanmateix, la pedra no ha estat trobada ni en la seva persona ni a les seves estances. Catherine Cusack, donzella de la Comtessa, ha declarat haver sentit el crit de sorpresa de Ryder en descobrir el robatori i haver corregut cap a la cambra, que trobà en el mateix estat descrit per l’últim testimoni. L’inspector Bradstreet, de la Divisió B, ha informat, en relació amb la detenció de Horner, que aquest s’hi resistí frenèticament i adduí la seva innocència en els termes més ampul·losos. Com sigui que l’acusat té antecedents penals de robatori, el magistrat ha refusat de portar el cas sumarialment i aquest ha estat transferit als tribunals. Horner, que va mostrar símptomes d’una gran tensió emocional durant el procés, va perdre el coneixement a la seva conclusió i va haver de ser evacuat de la sala.”

—Hum! Això és tot el que hi ha sobre el judici —digué Holmes, pensarós, llançant el diari a un costat—. El que ara ens pertoca de resoldre és la seqüència d’esdeveniments que van des d’un estoig, forçat fins al pap d’una oca trobada a Tottenham Court Road. Ja ho veieu, Watson: les nostres petites deduccions han adquirit de sobte una importància més pregona i un caire menys innocent. Vet ací la pedra; la pedra va sortir de l’oca, i l’oca va sortir de Mr. Henry Baker, el cavaller del barret tronat i la resta de característiques amb què us he estat avorrint. Així que ara ens hem de proposar molt seriosament de trobar aquest cavaller i assabentar-nos del paper que ha representat en aquest petit misteri. Per tal de fer-ho, cal acudir, abans que res, als mitjans més simples que consisteixen, indubtablement, en un anunci que publicarem a tots els diaris vespertins. Si falla, hauré de recórrer a d’altres mètodes.

—Què hi direu?

—Deixeu-me un llapis, i aquell full de paper. Així, doncs: “Trobats al xamfrà de Goodge Street una oca i un barret de feltre negre. Mr. Henry Baker podrà recuperar-los acudint a les 6.30 d’aquesta tarda al 221B de Baker Street”. És clar i concís.

—Molt. Però, el veurà?

—Bé, és segur que donarà un cop d’ull als diaris, puix que, per a un home pobre, la pèrdua és considerable. És evident que estava tan astorat pel seu infortuni, en trencar el vidre de la finestra, i per la proximitat de Peterson, que no pensà en res mes que no fos fugir; però d’aleshores ençà deu haver-se penedit molt de l’impuls que li féu caure l’ocell. A més, la menció del seu nom el portarà fins aquí, ja que tot aquell qui el conegui l’avisarà. Teniu, Peterson. Correu a l’agència de publicitat i ocupeu-vos que aquest anunci surti als diaris de la tarda.

—A quins, senyor?

—Oh, al Globe, Star, Pall Mall, St. Jame’s Gazette, Evening News, Standard, Echo, i a tots aquells que se us acudeixi.

—Molt bé, senyor. I aquesta pedra?

—Ah, sí, ja la guardaré jo. Gràcies. M’oblidava de dir, Peterson, que compreu una oca, de camí cap a casa, i me la porteu aquí, perquè bé n’hi haurem de donar una, a aquell cavaller, a canvi de la que a hores d’ara deu estar devorant la vostra família.

Quan el conserge hagué marxat, Holmes va agafar la pedra i l’examinà a la llum.

—És ben bonica —digué—. Mireu com brilla i guspireja. Es tracta, per suposat, d’un nucli i focus de crims. Qualsevol pedra preciosa ho és. Són un reclam per a tota ment diabòlica. Les joies més grans i més antigues estan sempre relacionades amb alguna mort criminal. Aquesta pedra encara no té els vint anys. Fou trobada a la vora del riu Amoy, al sud de la Xina, i és peculiar pel fet de tenir totes les característiques del robí, llevat que és de color blau en comptes de roig. Malgrat la seva joventut, posseeix ja un historial sinistre. Hi ha hagut dos assassinats, un abocament de vidriol, un suïcidi i diversos robatoris provocats pel pes dels quaranta grams d’aquest tros de carbó cristal·litzat. Qui gosaria pensar que una joguina tan bonica pot esdevenir un proveïdor per a la presó i la forca? La desaré a la meva caixa de cabals i escriuré unes ratlles a la Comtessa per anunciar-li que la tenim.

—Creieu que el tal Horner és innocent?

—No us ho sabria dir.

—En aquest cas, creieu que l’altre, aquest Henry Baker, té alguna cosa a veure en l’afer?

—Crec que és molt més probable que en Henry Baker sigui un home absolutament innocent, que no sospitava que l’ocell que portava tenia més valor que si fos tot d’or. Tanmateix, ja tindré ocasió de determinar-ho mitjançant una comprovació molt simple, si obtenim alguna resposta al nostre anunci.

—I no podeu fer res, fins aleshores?

—No res.

—En aquest cas, continuaré la meva ronda professional. Però tornaré aquesta tarda a l’hora que heu esmentat, car m’agradaria de veure la solució d’un cas tan embolicat.

—Us agraeixo molt la vostra visita. El berenar serà a les set. Hi haurà becada, em sembla. Per cert, en vista dels recents esdeveniments, potser hauria de demanar-li a Mrs. Hudson que examini el pap de l’oca.

Un cas m’havia retardat una mica, i poc després de dos quarts de set em trobava de nou a Baker Street. Mentre m’apropava a la casa, vaig veure un home alt, amb gorra escocesa i un abric cordat fins al mentó, que esperava dins el semicercle de llum projectat per la finestra de la ventilació. En el moment en què jo hi arribava, s’obrí la porta, i tots dos fórem conduïts, plegats, a l’estança de Holmes.

—Mr. Henry Baker, suposo —va dir, incorporant-se de la seva butaca i saludant el visitant amb l’aire despreocupat que tan genialment podia assumir—. Us prego que us assegueu en aquella cadira al costat del foc, Mr. Baker. La nit és freda, i observo que la vostra circulació s’adapta millor a l’estiu que no pas a l’hivern. Ah, Watson, arribeu en bona hora. És vostre, aquest barret, Mr. Baker?

—Sí, senyor, no hi ha dubte que és el meu barret.

Era un home gros, d’espatlles rodones, cap gros i una cara ampla i intel·ligent que acabava en una barba punxeguda de pèl castany grisós. Un to rogenc al nas i les galtes, juntament amb un tremolor lleuger a la seva mà estesa, recordaven les conjectures de Holmes sobre els seus hàbits. Duia una ronyosa levita negra cordada pel davant i amb el coll aixecat, i uns punts llargs i prims li sortien de les mànigues sense evidenciar cap senyal d’una camisa. Enraonava amb veu baixa, de staccato, triant les paraules amb cura, i donava la impressió general d’un home cultivat que havia estat maltractat a mans de la fortuna.

—Hem retingut aquests articles uns quants dies —explicà Holmes— perquè esperàvem llegir algun anunci vostre amb la vostra adreça. Estic delerós de saber per què no vàreu posar cap anunci.

El nostre visitant deixà anar una rialla força tímida.

—Darrerament els xelins no han estat tan pròdigs per a mi com ho havien estat antany —comentà—. No tenia cap dubte que la banda de brètols que em van assaltar s’havien endut el barret i l’ocell. Així que no em vaig preocupar de despendre més diners en un intent desesperat de recuperar-los.

—Naturalment. Per cert, quan a l’ocell… ens hem vist obligats a menjar-nos-el.

—Menjar-se’l! —El nostre visitant es mig incorporà de la cadira dominat per l’excitació.

—Sí; contràriament, no hagués tingut cap utilitat per a ningú. Però em penso que aquesta altra oca que hi ha al damunt del trinxant, que té si fa no fa el mateix pes i és perfectament fresca, servirà igual de bé el vostre propòsit.

—Oh, és clar, és clar! —respongué Mr. Baker, amb un sospir d’alleujament.

—Encara tenim, per suposat, les plomes, potes, pap i tot això del vostre ocell, si és que desitgeu…

L’home deixà escapar una sonora riallada.

—Em servirien com a relíquies de la meva aventura —va dir—, però tret d’això no veig quina altra utilitat podrien tenir per a mi els disjecta membra de la meva última coneixença. No, senyor, amb el vostre permís, em penso que prestaré la meva atenció a l’au excel·lent que veig damunt el trinxant.

Sherlock Holmes m’adreçà una mirada furtiva juntament amb un lleu encongiment d’espatlles.

—Aquí teniu, doncs, el vostre barret i el vostre ocell —digué—. A propòsit, els importunaria de dir-me d’on vàreu treure l’altre? Tinc una certa debilitat per les aus, i rares vegades he vist una oca més ben dotada que aquella.

—Certament, senyor —contestà Baker, que s’havia incorporat i amagava sota el braç la seva propietat tot just adquirida—. Som uns quants ocellaires que freqüentem l’Alpha, una taverna a prop del museu… Ens podeu trobar al mateix museu durant el dia, ja m’enteneu. Enguany el nostre bon dispeser, de nom Windigate, ha instituït un club de l’oca, gràcies al qual, en consideració a uns pocs penics cada setmana, rebem una oca per Nadal. He pagat els meus penics puntualment, i la resta de la història ja us és familiar. Us quedo molt agraït, senyor, puix que una gorra escocesa no s’adiu pas amb la meva edat ni amb la meva seriositat.

Amb una còmica pompositat en les seves maneres, ens dedicà una solemne reverència a tots dos i s’encaminà cap a la sortida.

—Això és tot pel que fa a Mr. Henry Baker —sentencià Holmes en acabar de tancar la porta—. És prou clar que no sap res de l’afer. Teniu fam, Watson?

—No especialment.

—Aleshores us suggereixo que convertim el berenar en sopar i seguim aquesta pista mentre encara sigui calenta.

—Naturalment.

Era una nit gèlida, de manera que ens posàrem el sobretot i ens embolcallàrem amb bufandes al voltant del coll. A fora, les estrelles resplendien fredament en un cel destapat, i l’alè dels transeünts es concretava en un fum semblant al d’una pistola acabada de disparar. Les nostres passes sonaven cruixents i estrepitoses mentre ens submergíem al barri dels doctors, per Wimpole Street, Harley Street i a través de Wigmore Street fins a desembocar a Oxford Street. Al cap d’un quart d’hora érem a Bloomsbury, a l’Alpha, que és una petita taverna emplaçada a la cantonada d’un dels carrers que porten a Holborn. Holmes empenyé la porta del bar privat i demanà dos gots de cervesa al dispeser, un home de cara rogenca vestit amb un uniforme blanc.

—Si la vostra cervesa és tan bona com les vostres oques, ha de ser excel·lent —va dir Holmes.

—Les meves oques? —l’home semblava sorprès.

—Sí. No fa més de mitja hora he estat parlant amb Mr. Henry Baker, que és membre del vostre club de l’oca.

—Ah! sí, ja ho entenc. Però heu de saber, senyor, que les oques no són pas meves.

—Ah, no? De qui són, doncs?

—Bé, en vaig comprar dues dotzenes a un venedor de Covent Garden.

—De veritat? Jo en conec uns quants. Qui era?

—Es diu Breckinridge.

—Ah! No el conec pas, aquest. Bé, us desitjo molta salut, dispeser, i prosperitat a casa vostra. Bona nit.

—Ara, anem a veure Mr. Breckinridge —em digué, tot cordant-se l’abric mentre sortíem a l’aire glaçat—. Recordeu, Watson, que si bé tenim quelcom tan domèstic com una oca en un extrem de la cadena, a l’altre es troba un home que serà condemnat, segurament, a set anys de treballs forçats llevat que nosaltres puguem provar la seva innocència. És possible que la nostra investigació no faci sinó confirmar la seva culpa, però, en tot cas, disposem d’una línia d’indagació que la policia ignora i que un cop de sort singular ha deixat en les nostres mans. Seguim el cabdell fins a les últimes conseqüències. De cara al sud, per consegüent, i endavant!

Travessàrem Holborn, recorreguérem Endell Street i vam continuar per un seguit de barris pobres cap al mercat de Covent Garden. El rètol d’una de les parades més grans anunciava el nom de Breckinridge, i el propietari, un home de faccions equines, amb un rostre esmolat i patilles endreçades, ajudava un xicot a tancar els finestrons.

—Bona nit. Quina nit més freda, oi? —va dir Holmes.

El venedor assentí amb el cap i llançà una mirada interrogativa al meu company.

—Se us han acabat les oques, pel que veig —continuà Holmes, assenyalant les buides lloses de marbre.

—Demà al matí en tindreu cinc-centes per triar.

—No em va pas bé.

—Bé, encara en tenen algunes a la parada del llum de gas.

—Ah, però sou vós qui m’han recomanat.

—Qui ho ha fet?

—El dispeser de l’Alpha.

—Ah, sí. Li’n vaig enviar un parell de dotzenes.

—Aus de la millor qualitat. D’on les vàreu treure?

Davant la meva sorpresa, la pregunta provocà una reacció aïrada en el venedor.

—Digueu-me, senyor meu —va dir, amb el cap decantat i les mans als malucs—, on voleu anar a parar? Cal que ho deixeu ben clar.

—Ja és prou clar. M’agradaria de saber qui us va vendre les oques que vàreu subministrar a l’Alpha.

—Bé, doncs, no us ho diré pas. I ara…

—Oh, no té cap importància, però no sé per què us enceneu tant per causa d’una fotesa.

—Per què m’encenc tant? Potser vós també us encendríeu si us fessin tant la guitza com ami. Quan jo pago els meus bons pistrincs per un bon article, vol dir que el negoci té uns límits; no veig quina solta té de preguntar “On són les oques?”, “A qui vàreu vendre les oques?” i “Què heu cobrat per les oques?” Hom diria que eren les úniques oques en el món, en sentir els escarafalls que en feu.

—Bé, jo no tinc contacte amb altres persones que hagin estat preguntant sobre el tema —anuncià Holmes, amb cura—. Si no ens ho voleu dir, l’aposta se n’anirà en orris. Però jo estic sempre disposat a apostar per defensar les meves opinions a propòsit de l’aviram i m’he jugat cinc lliures que l’au que em vaig cruspir va ser criada al camp.

—Aleshores heu perdut cinc lliures, perquè va ser criada a ciutat —li etzibà el venedor.

—De cap manera.

—Us dic que és de ciutat.

—No us crec pas.

—Us penseu que sabeu més d’aus que jo, que m’he passat la vida entre elles d’ençà que anava amb bolquers? Us dic que tots els ocells que vaig enviar a l’Alpha eren criats a ciutat.

—No m’ho fareu pas creure, això.

—Us hi voleu jugar res?

—M’esteu regalant els calés, perquè sé que tinc raó. Però m’hi jugaria un sobirà, només per ensenyar-vos a no ser tan obstinat.

El venedor va riure per sota el nas.

—Porta’m els llibres, Bill —digué.

El noiet portà un volum petit i prim i un altre ple de greix, i els deixà sota el llum penjant.

—Vejam, senyor Presumptuós —féu el venedor—. Jo em pensava que havia acabat les oques, però abans no acabi veureu que encara me’n quedava una, a la parada. Veieu aquest llibret?

—I bé?

—És la llista de la gent a qui compro. Ho veieu? Bé, doncs, en aquesta pàgina figura la gent de pagès, i les xifres que hi ha darrere dels noms corresponen als comptes registrats al llibre mestre. Així, doncs, veieu aquesta altre pàgina escrita en vermell? Bé, això és la llista dels meus subministradors de ciutat. Ara, fixeu-vos en el tercer nom i llegiu-lo en veu alta.

—Mrs. Oakshott, 117 Brixton Road… 249 —llegí Holmes.

—Justament. Ara busqueu aquesta pàgina al llibre mestre.

Holmes va fer el que hom li demanava.

—Ja ho tinc: “Mrs. Oakshott, 117 Brixton Road, subministradora d’ous i d’aviram”.

—Ara, llegiu-ne l’última entrada.

—“22 de desembre. Vint-i-quatre oques a 7 xelins 6 penics”.

—Exacte. Ja ho veieu. I a sota?

—“Venut a Mr. Windigate, de l’Alpha, a 12 xelins”.

—Què me’n diu, ara?

Sherlock Holems semblava mortificat. Es va treure un sobirà de la butxaca i el llançà damunt el taulell, tot girant-se amb els aires d’un home el disgust del qual és massa pregon per deixar-li dir alguna cosa. Uns metres més allà s’aturà sota un fanal i esclafí a riure francament i silenciosa, com li era peculiar.

—Davant d’un home amb unes patilles tallades d’aquesta manera i el folre sortint-li de la butxaca, sempre podreu guanyar-vos-el mitjançant una aposta —digué—. M’atreviria a dir que si li hagués palplantat cent lliures davant del nas, aquest home no m’hauria facilitat una informació tan completa com la que n’he tret amb la idea de participar en una juguesca. Bé, Watson, m’imagino que ens estem acostant al final de la recerca, i l’únic que ens queda per determinar és si convindria d’anar a veure aquesta Mrs. Oakshott aquesta nit o val més que ho deixem per demà. Sembla prou clar, a partir del que ha dit aquest individu mal geniüt, que n’hi ha d’altres a més de nosaltres, de capficats per aquest afer, i jo diria…

Els seus comentaris foren interromputs de sobte per un gran rebombori procedent de la botiga que acabàvem de deixar. En girar-nos, vàrem veure un home petit amb cara de bergant situat al bell mig del cercle de llum projectat pel llum oscil·lant, mentre que Breckinridge, el venedor, emmarcat dins la porta del seu negoci, brandava els punys amenaçadorament cap a l’altre.

—Ja n’estic ben fart, de vosaltres i les vostres oques —cridava—. Tant de bo se us emporti el dimoni a tots. Si veniu a fastiguejar-me un altre cop amb aquestes ximpleries us engegaré el gos. Porteu Mrs. Oakshott aquí i ja li donaré explicacions, a ella, però què hi teniu a veure vós? Que potser us vaig comprar les oques?

—No, però una d’elles era meva —es queixà l’homenet.

—Bé, llavors pregunteu a Mrs. Oakshott.

—Ella em va dir que us ho preguntés a vós.

—Bé, per mi, com si li ho voleu preguntar al Rei de Prussià. Ja en tinc ben bé prou. Guilleu d’aquí! —Arrencà ferotgement cap endavant, i el seu interlocutor desaparegué entre la foscor.

—Vet ací que això pot estalviar-nos una visita a Brixton Road —xiuxiuejà Holmes—. Veniu amb mi, i veurem què se’n pot treure, d’aquest home. —Obrint-se pas entre les grups dispersos de gent que s’aplegava davant les tendes enllumenades, el meu company ben aviat assolí l’homenet i li tocà l’espatlla. Aquest es girà, i a la llum del fanal vaig poder veure que el seu rostre havia perdut tot vestigi de color.

—Qui sou vós? Què voleu? —preguntà, amb veu trèmula.

—Ja m’excusareu —va dir Holmes, plàcidament—, però no he pogut evitar de sentir les preguntes que li acabeu de formular a aquell venedor. Crec que jo us podria fer servei.

—Vós? Qui sou vós? Com podeu saber res del tema?

—Em dic Sherlock Holmes, i la meva feina consisteix a saber allò que els altres no saben.

—Però, en sabeu res, de tot això, vós?

—Disculpeu, jo he sé tot, d’aquest assumpte. Vós us esteu escarrassant a seguir al rastre d’algunes de les oques venudes per Mrs. Oakshott, de Brixton Road, a un venedor anomenat Breckinridge, les quals aquest al seu torn subministrà a Mr. Windigate, de l’Alpha, de qui passaren al seu club, del qual Mr. Henry Baker és membre.

—Oh, senyor, sou l’home que desitjava de conèixer —exclamà el petit individu, amb les mans esteses i els dits tremolosos—. Amb prou feines puc expressar-vos fins a quin punt estic interessat en l’afer.

Sherlock Holmes féu senyal a un cotxe de quatre rodes que passava en aquell moment.

—En aquest cas podrem enraonar-ne millor en una estança decent en comptes de fer-ho en aquest mercat exposat al vent —va suggerir—. Però us prego que abans que res em digueu qui és l’home que tinc el plaer d’ajudar.

L’home vacil·là uns instants.

—Em dic John Robinson —respongué, mirant de cua d’ull.

—No, no, el nom real, vull dir —digué Holmes, amb suavitat—. Sempre és desagradable de tractar amb un àlies.

A les pàl·lides galtes del desconegut apuntà un enrojolament.

—Bé, doncs, el meu nom real és James Ryder.

—Justament. El cap de servei de l’Hotel Cosmopolitan. Us prego que pugeu al cotxe, i llavors estaré disposat a posar-vos al corrent de tot allò que desitgeu saber.

L’homenet es quedà mirant-nos a tots dos amb uns ulls entre espantats i esperançats, com d’aquell qui no està segur de trobar-se al límit d’un cop de sort o d’una catàstrofe. Seguidament pujà al cotxe, i al cap de mitja hora érem a la sala d’estar de Baker Street. No s’havia dit res durant el viatge, però la tènue respiració del nostre acompanyant i els constants entrellaçaments dels seus dits donaven fe de la tensió nerviosa que el dominava.

—Ja hi som! —anuncià Holmes, acollidorament, un cop entrats a la sala—. El foc resulta molt oportú amb aquest temps. Em sembla que teniu fred, Mr. Ryder. Us prego que prengueu la cadira de vímet. Permeteu-me que em posi les sabatilles, abans de discutir aquest afer vostre. Llestos! Així, doncs, voleu saber què se’n va fer, d’aquelles oques?

—Sí senyor.

—O, més ben dit, d’aquella oca, m’imagino. Perquè era una oca, em penso, aquella en què esteu interessat, blanca, amb una franja negra que li travessava la cua.

En Ryder s’estremí d’emoció.

—Oh, senyor! —va exclamar—. Em podeu dir on va anar a parar?

—Va venir a parar aquí.

—Aquí?

—Sí, i resultà una au prou notable. No m’estranya que hi estigueu tan interessat. Abans de morir va pondre un ou… l’ou més blau, més brillant i més bonic que mai s’hagi vist. El tinc aquí, al meu museu.

El nostre visitant titubejà, dempeus, agafat fortament a la lleixa de la xemeneia amb la mà dreta. Holmes obrí la seva caixa de cabals i en va treure el robí blau, que resplendia com una estrella amb una brillantor freda i diversificada. En Ryder se’l mirava amb un rostre ullerós, indecís entre posar-se a cridar o resistir-s’hi.

—S’ha acabat el bròquil, Ryder —digué Holmes, amb calma—. Agafeu-vos, home, o anireu a parar dins el foc. Ajudeu-lo a tornar a la cadira, Watson. No li queda prou sang per continuar la representació impunement. Doneu-li un glop de brandy. Això mateix! Ara ja sembla una mica més humà. Com hi ha Déu que està fet un tap de bassa!

Per un moment havia tentinejat i gairebé caigut, però el brandy aportà un deix de color a les seves galtes, i es tornà a asseure mirant el seu acusador amb ulls esbalaïts.

—Ja pràcticament tinc totes les baules en les meves mans, així com totes les proves que pugui necessitar, de manera que ben poca cosa heu de dir-me. Tanmateix, aquesta poca cosa també cal que sigui aclarida per tal de completar el cas. Havíeu sentit enraonar, Ryder, d’aquesta pedra blava de la Comtessa de Morcar?

—Fou Catherine Cusack qui me’n va parlar —digué, amb veu fràgil.

—Ja ho veig. La donzella de la senyora comtessa. Bé, la temptació de tanta riquesa, tan sobtadament i fàcilment adquirida, ha estat massa gran per a vós, com ja ho va ser per a d’altres que us van precedir; però no heu estat pas massa escrupolós en els mitjans que heu emprat. Em sembla, Ryder, una acció que demostra el galifardeu que hi ha en vós. Sabíeu que el tal Horner, el lampista, tenia alguns antecedents al respecte i que les sospites s’abatrien fàcilment en contra seva. —Què vàreu fer, doncs? Vàreu preparar una jugada a la cambra de la comtessa… vós i la vostra còmplice Cusak… i us ocupàreu d’enviar-hi el lampista. Una vegada aquest n’hagué marxat, buidàreu l’estoig, donàreu l’alarma i féreu arrestar aquell infortunat. Després…

Ryder es llançà de sobte sobre la catifa i s’agafà als genolls del meu company.

—Per l’amor de Déu, tingueu pietat! —va dir, tot cridant—. Penseu en mon pare! Penseu en ma mare! Els trencaria el cor. Mai fins ara no he fet res de dolent! No ho tornaré a fer. Ho juro. Ho juro per la Bíblia. Oh, no m’envieu als tribunals! Per l’amor de Crist, no ho feu!

—Torneu a la vostra cadira! —digué Holmes, severament—. Està molt bé d’empetitir-se i penedir-se’n, ara, però no us hi vàreu pensar pas massa a enviar el pobre Horner al banc dels acusats per un delicte del qual no sabia res.

—Desapareixeré, Mr. Holmes. Deixaré el país, senyor. Així el càrrec contra ell quedarà sense efecte.

—Hum! Ja en parlarem, d’això. Ara, feu-nos saber el desenvolupament del segon acte. Com anà a petar la pedra dins l’oca, i com aquesta arribà al mercat? Digueu-nos-en la veritat, perquè és la vostra única esperança de romandre en lloc segur.

Ryder es passà la llengua sobre els seus llavis secs.

—Us explicaré tot tal com succeí, senyor —va dir—. Un cop Horner fou arrestat, em va semblar que el millor que podia fer era fugir amb la pedra, perquè no sabia en quin moment se li acudiria a la policia de cercar-me i registrar la meva cambra. No hi havia cap indret a l’hotel on posar el robí en lloc segur. Vaig sortir com si hagués de complir algun encàrrec i vaig fer cap a casa de la meva germana, que s’havia casat amb un home anomenat Oakshott i vivia a Brixton Road, on engreixava aviram per al mercat. Durant tot el trajecte em va fer la impressió que cada home que em trobava havia de ser un policia o un detectiu, per la qual cosa, encara que la nit era freda, vaig arribar a Brixton Road suant d’allò més. La meva germana em preguntà què em passava, veient-me tan pàl·lid, però jo li vaig respondre que estava impressionat pel robatori de la joia a l’hotel. Tot seguit em vaig acomodar al pati del darrere per fumar-me una pipa i pensar què era el millor que podia fer.

»Una vegada vaig tenir un amic anomenat Maudsley, que trià el mal camí i passà una temporada a la presó de Pentonville. Un dia ens vàrem veure, i em va estar parlant dels mètodes dels lladres i de com es desfeien d’allò que robaven. Jo creia que ell em seria fidel, perquè jo en sabia un parell de coses, d’ell, així que vaig decidir d’anar a Kilburn, on vivia, i dipositar-hi la meva confiança. Ell m’ensenyaria com convertir la pedra en calés. Però, com podia anar-lo a veure amb un mínim de seguretat? Vaig pensar en l’agonia que havia patit en marxar de l’hotel. En qualsevol moment podia ser detingut i escorcollat, i la pedra es trobava a la butxaca de la meva armilla. Mentre pensava tot això, estava recolzat sobre la paret i, en veure les oques que peonaven al voltant dels meus peus, de sobte se m’acudí una idea que em permetria de burlar el millor detectiu del món.

»La meva germana m’havia dit algunes setmanes abans que em deixaria triar l’oca que volgués com a present de Nadal, i jo sabia que ella sempre complia la seva paraula. Triaria la meva oca, aleshores, i al seu interior portaria la pedra fins a Kilburn. Al pati hi havia un petit cobert, darrere el qual vaig prendre una de les oques, un bell i gros exemplar, blanc, amb la cua tacada de negre. Un cop agafada, li vaig obrir el bec i li vaig ficar la pedra a la gola tan fondo com els meus dits arribaven. L’animal féu una glopada, i vaig notar que la pedra li baixava per l’esòfag i s’aturava al pap. Però la bèstia se sacsejava i es debatia, i aleshores va sortir la meva germana per esbrinar què passava. En girar-me cap a ella per parlar-hi, l’oca se’m va escapar i es barrejà amb la resta.

»—Què feies amb aquest ocell, Jem? —em preguntà.

»—Bé —vaig fer—, tu em vas dir que me’n donaries un per Nadal, i estava comprovant quin és el més gras.

»—Oh —exclamà ella—, el teu ja te l’hem guardat a part. Li diem l’ocell d’en Jem. És aquell gros i blanc que hi ha més enllà. N’hi ha vint-i-sis: un per a tu, un per a nosaltres, i dues dotzenes per al mercat.

»—Gràcies, Maggie —vaig dir—, però si no et fa res m’enduré el que tenia ara entre les mans.

»—L’altre fa ben bé quilo i mig més que aquest —replicà ella—, i l’hem engreixat especialment per a tu.

»—No hi fa res. Agafaré l’altre, i me l’enduré ara mateix —vaig concloure.

»—Oh, com vulguis —concedí ella, una mica ofesa—. Quin és el que vols, doncs?

»—Aquell blanc amb la franja negra a la cua, al mig de l’estol.

»—Oh, molt bé. Mata’l i emporta-te’l.

»Bé, vaig fer tal com em va dir, Mr. Holmes, i em vaig endur l’oca cap a Kilburn. Li vaig dir al meu company el que havia fet, perquè es tracta d’un home a qui resulta fàcil d’explicar-li coses d’aquestes. Se’n va riure fins a ofegar-se. Després, amb un ganivet, obrirem l’oca. Em va caure el cor a terra quan em vaig adonar que no hi havia ni rastre de la pedra, i aleshores em vaig adonar del terrible error. Vaig deixar l’ocell, vaig tornar a corre-cuita a casa de la meva germana i vaig entrar corrents al pati del darrere. No hi quedava ni una sola au.

»—On han anat a parar, Maggie? —vaig cridar.

»—Se’ls ha endut el tractant.

»—Quin tractant?

»—Breckinridge, de Covent Garden.

»—Així que n’hi havia una altra, amb una franja a la cua —vaig preguntar—, com la que jo vaig triar?

»—Sí, Jem, n’hi havia dues, amb una franja a la cua, i no les he distingides mai.

»Llavors, naturalment, ho vaig veure clar, i vaig anar a veure tan ràpidament com els meus peus em permeteren el tal Breckinridge, que ja s’havia venut tot el lot i no m’ha volgut dir ni un mot del seu destinatari. Ja ho heu pogut sentir vós mateix aquesta nit. Bé, doncs, sempre m’ha contestat així. La meva germana creu que m’estic tornant boig, i també jo ho crec, a vegades. I ara… ara sóc un lladre marcat, sense haver ni tocat la fortuna per la qual he venut la meva honradesa. Que Déu m’ajudi! Que Déu m’ajudi! —Esclatà en un sangloteig convulsiu, amb el rostre enfonsat en les seves mans».

Hi hagué un llarg silenci, trencat únicament per la seva profunda respiració i pel lleuger copejament de les puntes dels dits de Sherlock Holmes sobre la vora de la taula. Seguidament, el meu amic es va incorporar i obrí la porta.

—Fora! —va dir.

—Què, senyor? Oh, que el cel us beneeixi!

—Prou de paraules. Fora!

I no hi hagué més paraules. Se sentí una corredissa, un martelleig sobre els esglaons, un cop de porta i el cruixent colpejament d’unes passes a la carrera procedent de l’exterior.

—Al capdavall, Watson —digué Holmes, tot estirant la mà per agafar la pipa d’argila—, no estic pas contractat per la policia per a pal·liar les seves deficiències. Si Horner hagués estat en perill, ja seria una altra història, però aquest individu no compareixerà en contra seva i el cas s’enfondrarà. Suposo que estic perdonant un crim, però també és possible que salvi una ànima. Aquest home no tornarà a cometre un tort, està massa espantat. Envieu-lo a la garjola, i fareu d’ell un ocell en captivitat per tota la seva vida. A més, aquestes dates són per a perdonar. El fat ha posat en les nostres mans un problema singular i capritxós, la recompensa del qual és la seva pròpia solució. Si teniu la bondat de fer sonar la campaneta, doctor, encetarem una altra investigació el principal protagonista de la qual també és un ocell.





8. LA BANDA CLAPEJADA


Tot revisant les meves notes a propòsit del setanta estranys casos en el decurs dels quals, durant els darrers vuit anys, he estudiat els mètodes del meu amic Sherlock Holmes, en trobo molts de tràgics, alguns de còmics, un bon nombre de merament curiosos, però cap de vulgar; perquè, pel fet de treballar més per amor al seu art que no pas amb intenció lucrativa, ha rebutjat d’intervenir en qualsevol investigació que no hagi tendit ver l’inusual, quan no vers el fantàstic. De tots aquests casos tan diversos, però, no en recordo cap que presentés uns trets tan singulars com els del cas relacionat amb la cèlebre família de Surrey dels Roylotts, de Stoke Moran. Els fets en qüestió tingueren lloc en els primers temps de la meva associació amb Holmes, quan compartíem habitació, en qualitat de solters, a Baker Street. És possible que hagués pogut narrar-los abans, però en aquella època vàrem fer un vot de silenci, del qual tot just m’he vist alliberat el mes passat a causa de la defunció de la senyora a qui donàrem la nostra paraula. També, potser, convindria de publicar-los, els fets, a hores d’ara, perquè tinc motius per a creure que han estat difosos alguns rumors sobre la mort del Dr. Grimesby Roylott que tendeixen a dramatitzar l’assumpte més enllà de la veritat.

Era a primers d’abril del 83 que, en despertar-me un matí, vaig veure Sherlock Holmes, completament vestit, al costat del meu llit. Ell acostumava a llevar-se tard i, com que el rellotge de la lleixa de la xemeneia només indicava un quart de vuit, vaig parpellejar en senyal de sorpresa, i potser amb un cert ressentiment, perquè també jo era molt regular en els meus hàbits.

—Em sap molt de greu de despertar-vos, Watson —va dir—, però aquest matí és una sort comuna. Mrs. Hudson ha estat despertada, ella m’ha despertat a mi, i ara jo a vós.

—Què hi ha, doncs? Un incendi?

—No, una clienta. Sembla ser que ha arribat una jove amb una alteració nerviosa considerable, i que insisteix a veure’m. Ara es troba esperant a la saleta. Quan una jove vaga per la metròpoli a aquestes hores del matí traient del llit els dorments, m’imagino que té alguna cosa urgent a comunicar. Com sigui que aquest cas promet ser interessant, estic segur que desitjareu seguir-lo des del seu origen. Sigui com sigui, he cregut convenient de cridar-vos i donar-vos-en l’oportunitat.

—Estimat amic, no m’ho perdria per res del món.

Jo no tenia plaer més gran que el de seguir Holmes en les seves investigacions professionals i admirar-ne les ràpides deduccions, ràpides com intuïcions i, tanmateix, sempre fundades en una base lògica, amb què treia l’entrellat dels problemes que hom li presentava. Em vaig vestir ben de pressa, i al cap de breus instants ja estava llest per a acompanyar el meu amic a la saleta. En entrar-hi, s’aixecà una senyoreta vestida de negre amb un vel espès que fins aleshores s’esperava asseguda al costat de la finestra.

—Bon dia, senyora —digué Holmes, cordialment—. Em dic Sherlock Holmes. Aquest és el meu amic íntim i soci, el Dr. Watson, en presència del qual podeu enraonar amb la mateixa llibertat amb què ho faríeu a soles davant meu. Ah, m’alegra de veure que Mrs. Hudson ha tingut el bon criteri d’encendre el foc. Us prego que us hi instal·leu a la vora. Faré que us portin una tassa de cafè calent, perquè observo que esteu tremolant.

—No és pas el fred allò que em fa tremolar —digué la jove, amb una veu feble, mentre canviava de seient, tal com li havien demanat.

—Què és, doncs?

—La por, Mr. Holmes. El terror. —S’alçà el vel, i vaig constatar que certament es trobava en un estat d’agitació llastimós el rostre ullerós i ombrívol, i els ulls cansats i espantats, com els d’una bestiola empaitada. Els trets i el tipus eren els d’una dona d’uns trenta anys, però la cabellera apareixia tacada per uns cabells blancs prematurs i la seva expressió es mostrava abatuda i desmillorada. Sherlock Holmes l’examinà amb una de les seves mirades ràpides però exhaustives.

—No heu de tenir pas por —digué Holmes, tranquil·litzadorament, inclinant-se endavant i acaronant-li l’avantbraç—. Aviat aclarirem les coses, no en tinc cap dubte. Pel que veig, aquest matí heu viatjat amb tren.

—Que potser em coneixeu?

—No, però observo la meitat d’un bitllet d’anar i tornar a la palma del vostre guant esquerre. Heu hagut de llevar-vos molt d’hora, i encara heu recorregut un trajecte llarg amb calessa, per camins en males condicions, abans d’arribar a l’estació.

La noia se sobresaltà, i mirà desconcertada el meu company.

—No hi ha cap misteri, estimada senyora —va dir aquest, tot somrient—. La màniga esquerra de la vostra jaqueta té taques de fang en no menys de set indrets. Les empremtes són perfectament fresques. No existeix cap vehicle tret d’una calessa que aixequi el fang d’aquesta manera, i només quan hom s’asseu a l’esquerra del xofer.

—Siguin quines siguin les vostres raons, heu encertat plenament —replicà ella—. He sortit de casa abans de les sis, he arribat a Leatherhead a les sis i vint i he vingut amb el primer tren cap a Waterloo. Senyor, no podré suportar aquesta tensió gaire més temps, o em tornaré boja. No tinc ningú a qui recórrer… ningú, tret d’una persona que sí que es preocupa per mi, però ell, pobret, de poc ajut em pot servir. He sentit parlar de vós, Mr. Holmes; n’he sentit a parlar a Mrs. Farintosh, a qui vàreu ajudar a l’hora de la seva desgràcia. Ha estat ella qui m’ha donat la vostra adreça. Oh, senyor, creieu que em podreu ajudar, també a mi, o si més no projectar una mica de llum enmig de la densa foscor que m’envolta? En el moment present em resulta impossible de recompensar-vos pels vostres serveis, però d’aquí a un parell de mesos m’hauré casat, podré comptar amb els meus propis ingressos, i llavors tindreu ocasió de rebre la meva gratitud.

Holmes es dirigí cap al seu escriptori, l’obrí i en va treure un petit fitxer, el qual consultà.

—Farintosh —va dir—. Ah, sí, ja recordo el cas. Estava relacionat amb una tiara d’òpal. Crec que va ser abans de conèixer-nos, Watson. Només puc dir, senyoreta, que constituirà per a mi un plaer de prestar tan bons serveis al vostre cas com al de la vostra amiga. Quant a la recompensa, la meva professió és per a mi l’única recompensa, per bé que sou lliure de costejar les despeses que se’m puguin presentar quan a vós us vingui bé. I ara us prego que ens exposeu tot allò que ens pugui ajudar a formar-nos una opinió sobre el tema.

—Ai! —sospirà la nostra visitant—. El veritable horror de la meva situació consisteix en el fet que els meus temors són tan vagues, que les meves sospites es basen només en detalls tan petits, que poden semblar trivials per a altri, i fins i tot l’única persona a qui em considero en el dret de confiar-m’hi jutja tot el que li dic com les fantasies d’una dona nerviosa. No és que ell ho digui, però puc llegir-ho en les seves tranquil·litzadores respostes i en els seus ulls elusius. Però m’han dit, Mr. Holmes, que vós sou capaç de veure molt endins de la múltiple maldat del cor humà. Vós podeu aconsellar-me com avançar enmig dels perills que m’envolten.

—Sóc tot atenció, senyoreta.

—Em dic Helen Stoner, i visc amb el meu padrastre, que és el darrer supervivent d’una de les famílies saxones més antigues d’Anglaterra, els Roylotts de Stoke Moran, al límit occidental de Surrey.

Holmes va fer que sí amb el cap.

—El cognom m’és familiar —digué.

—Aquesta família fou un temps una de les més riques del país, i els seus dominis depassaren les fronteres cap a Berkshire, al nord, i Hampshire, a l’oest. El segle passat, però, quatre hereus successius adoptaren una actitud dissoluta i dilapidadora, i la ruïna de la família fou completada per un jugador empedreït en temps de la Regència. No en va quedar res llevat d’unes poques hectàrees de terreny i la vella mansió de dos segles d’edat, que ha caigut sota el pes d’una hipoteca fatal. El darrer propietari soterrà allí la seva existència, menant l’espantosa vida d’un aristòcrata empobrit. Però el seu únic fill, el meu padrastre, veient que havia d’adaptar-se a les noves condicions, obtingué un préstec d’un parent, la qual cosa li permeté de cursar estudis de medicina. Després se n’anà a Calcuta, on, mitjançant la seva vàlua professional i força de caràcter, exercí durant una llarga temporada. En un rampell d’ira, però, a causa d’alguns robatoris esdevinguts a casa seva, va apallissar el seu criat nadiu fins a matar-lo. Va aconseguir d’eludir la pena capital, però no pas un llarg empresonament, després del qual tornà a Anglaterra decebut i taciturn.

»Durant la seva estada a l’Índia, el Dr. Roylott es casà amb la meva mare, Mrs. Stoner, la jove vídua del Major-General Stoner, de l’Artilleria de Bengala. La meva germana Júlia i jo, que som bessones, no teníem més de dos anys quan la nostra mare contragué segones núpcies. Ella posseïa una considerable quantitat de diners, renda no inferior al miler a l’any, que llegà enterament al Dr. Roylott amb la condició que les filles visquéssim amb ell i que en el cas de casar-nos rebéssim cadascuna una pensió anual. Poc després del nostre retorn a Anglaterra, la meva mare morí… en un accident ferroviari prop de Crewe, ara fa vuit anys. Llavors el Dr. Roylott abandonà les seves intencions d’establir-se professionalment a Londres i ens portà a viure amb ell a l’ancestral mansió de Stoke Moran. Els diners llegats per la meva mare eren prou per als nostres capricis, i la nostra felicitat no semblava trobar cap obstacle.

»Tanmateix, en aquell temps el nostre padrastre va experimentar un canvi terrible. En comptes de fer amistats i bescanviar visites amb el veïnat, que al començament s’alegraren de tornar a veure un Roylott de Stoke Moran a la seu de l’antiga família, es va recloure dins la casa, de la qual amb prou feines sortia si no era per mantenir ferotges raons amb tot aquell qui gosava creuar-se en el seu camí. Tots els barons de la família han heretat una violència de temperament pròxima a la mania persecutòria, i suposo que en el cas del meu padrastre això s’ha intensificat per la seva llarga residència als tròpics. Hi hagué una sèrie de malaurades batusses, dues de les quals culminaren a la comissaria de policia, fins que a la fi es va convertir en el terror de la vila. La gent fugia davant la seva presència, perquè es tracta d’un home extremament fort i incontrolable quan està furiós.

»La setmana passada va llançar el ferrer al riu per damunt d’una paret, i només mitjançant el pagament de tots els diners que vaig poder aplegar vaig aconseguir d’evitar un altre escàndol públic. No té més amics que alguns gitanos rodamons, als quals permet d’instal·lar-se sobre les poques hectàrees cobertes d’esbarzers del patrimoni familiar a canvi de l’hospitalitat de llurs tendes, i de vegades vagabundejar amb ells durant setmanes. Té passió pels animals de l’Índia, els quals li són enviats per un corresponsal seu. Ara mateix té un lleopard i un mandril que corren lliurement pels seus terrenys i són temuts pels vilatans quasi tant com el seu amo.

»Ja us podeu imaginar, a partir del que us estic dient, que la meva pobra germana Júlia i jo no teníem massa gratificacions en les nostres vides. Cap criat no volia quedar-se a casa, i durant una llarga temporada vam haver d’encarregar-nos de totes les feines domèstiques. Ella només tenia trenta anys quan va morir, i ja aleshores havien començat a emblanquir-se-li els cabells, com ara a mi.

—Així, doncs, la vostra germana és morta?

—De fa dos anys, i és precisament de la seva mort del que us vull parlar. Com comprendreu, menant la vida que us acabo de descriure no teníem gaires oportunitats de relacionar-nos amb persones de la nostra edat i posició. Teníem, però, una tia, la germana soltera de la meva mare, Miss Honoria Westphail, que viu a prop de Harrow, i de tant en tant obteníem permís per anar-la a veure. La Júlia hi anà fa dos anys, per Nadal, i hi conegué un major d’infanteria de marina amb el qual es va prometre. El meu padrastre s’assabentà del prometatge al seu retorn i no posà cap objecció al matrimoni, però dins la quinzena de la data fixada per a la boda tingué lloc el terrible esdeveniment que m’ha privat de la meva única companya.

Sherlock Holmes havia romàs reclinat sobre el respatller del seu seient amb els ulls tancats i el cap enfonsat en un coixí, però ara havia mig obert les parpelles per observar la seva interlocutora.

—Us prego que en preciseu els detalls —va dir.

—Em resultarà fàcil de complaure-us, ja que cada episodi d’aquesta època tan terrible el porto, gravat en la meva memòria. La mansió és, com ja he dit, molt vella, i actualment només una ala està habitada. Els dormitoris d’aquesta ala es troben a la planta baixa, mentre que les sales estan situades al bloc central de l’edifici. D’aquests dormitoris, el primer és el del Dr. Roylott, el segon el de la meva germana i el tercer el meu. No estan comunicats entre si, per bé que tots donen al mateix passadís. M’explico?

—Perfectament.

—Les finestres de totes tres cambres donen al jardí. Aquella nit fatal el Dr. Roylott s’havia retirat d’hora al seu dormitori, encara que sabíem que no s’havia ficat al llit, ja que la meva germana es mostrava incòmoda per la fortor del tabac indi que ell acostumava de fumar, per la qual cosa deixà la seva habitació i vingué a la meva, on s’estigué una estona xerrant de la seva boda imminent. Cap a les onze s’aixecà per anar-se’n, però es va aturar davant la porta i es tombà cap a mi.

»—Digues-me, Hellen —va dir—, has sentit mai un xiulet enmig de la nit?

»—No, mai —li vaig respondre.

»—Suposo que no devies pas ser tu, que xiulessis en somnis.

»—Ben segur que no; però, per què?

»—Perquè aquestes darreres nits, cap allà a les tres del matí, sempre sento un xiulet feble però nítid. Com que tinc el son molt lleuger, sempre em desperta. No et sabria dir d’on ve… potser de la cambra del costat, o potser del jardí. És per això que volia preguntar-te si també tu l’has sentit.

»—Doncs no, la veritat. Deuen ser aquests miserables gitanos de la plantació.

»—És molt probable. Però si venia del jardí, m’estranya que tu no l’hagis sentit, també.

»—Bé, el cas és que jo tinc el son més pesat que tu.

»—Sigui com sigui, no crec que tingui gaire importància —digué amb un somriure. Aleshores tancà la meva porta, i poc després vaig sentir com la seva clau girava dins el pany».

—De fet —intervingué Holmes—, acostumàveu sempre de tancar-vos amb clau, a la nit?

—Sempre.

—I per què?

—Crec haver esmentat que el doctor tenia un lleopard i un mandril. No ens sentíem segures, si no teníem les portes closes.

—Comprenc. Si us plau, continueu el vostre relat.

—Aquella nit no podia dormir, impressionada per un vague pressentiment d’una imminent desgràcia. Com recordareu, la meva germana i jo érem bessones, i ja sabeu com en són, de subtils, els vincles entre dues ànimes tan íntimament connectades. Era una nit de tempesta. A fora, el vent xiulava i la pluja colpejava contra les finestres. De sobte, enmig del rebombori del temporal, va irrompre el crit salvatge d’una dona terroritzada. Hi vaig reconèixer la veu de la meva germana. Vaig saltar del llit, em vaig posar un xal i vaig sortir al passadís a corre-cuita. En obrir la porta em va semblar sentir un xiulet feble, com el que havia descrit la meva germana, i poc després un so metàl·lic fort, com si una massa de metall hagués caigut a terra. Mentre jo corria pel passadís, la porta de la cambra de la meva germana es va obrir lentament. Me la vaig quedar mirant dominada per l’horror, no sabent què en sortiria. A la llum de la llàntia del passadís vaig veure aparèixer la meva germana, la cara pàl·lida pel terror, les mans buscant ajut a les palpentes, el seu cos sencer oscil·lant endavant i endarrere com si estigués beguda. Vaig córrer cap a ella i la vaig envoltar amb els meus braços, però en aquell moment els seus genolls semblaren cedir i va caure a terra. Es cargolava com si la posseís un dolor terrible, i els seus membres es convulsionaven violentament. Al començament vaig pensar que no m’havia reconegut, però, en inclinar-me cap a ella, inesperadament va xisclar en un to que no oblidaré mai: “Oh, Déu meu! Helen! Era la banda! La banda clapejada!” S’esforçà per dir-me quelcom més, i brandà el dit en l’aire en la direcció del dormitori del doctor, però una intensa convulsió s’apoderà de tota ella i ofegà les seves paraules. Vaig sortir corrents tot cridant el meu padrastre, i em vaig topar amb ell, vestit amb un batí. Arribat al costat de la meva germana, ella estava inconscient, i malgrat que el doctor li abocà brandy a la gola i féu anar a cercar assistència mèdica al poble, tot va ser en va, perquè la Júlia es va anar ofegant lentament fins a la mort sense recuperar la consciència. Així va ser l’espantosa fi de la meva estimada germana.

—Un segon —digué Holmes—. Esteu segura d’haver sentit el xiulet i el so metàl·lic? Ho juraríeu?

—Això és el que em va preguntar el jutge de primera instància en el decurs de l’interrogatori. Tinc la ferma impressió que els vaig sentir, per bé que, enmig del brogit de la tempesta i els cruixits d’una casa vella, els sentits podrien haver-me enganyat.

—La vostra germana… anava vestida?

—No, anava amb camisa de dormir. A la seva mà dreta es trobà la punta socarrimada d’un llumí, i a l’esquerra una capsa de llumins.

—La qual cosa demostra que havia encès un llum i mirat al seu entorn, quan tingué lloc l’alarma. Això és important. A quines conclusions va arribar el jutge?

—Va investigar el cas amb molta cura, perquè la conducta del Dr. Roylott era tristament cèlebre al comtat, però no fou pas capaç de trobar una explicació satisfactòria sobre la mort. El meu testimoni provà que la porta havia estat tancada per dins i les finestres closes per uns vells finestrons amb barres de ferro que eren assegurats cada nit. Les parets foren sondades, i hom determinà que eren prou sòlides totes elles, i també el paviment va ser examinat a consciència, amb els mateixos resultats. La xemeneia és ampla, però està barrada amb quatre llargues grapes. Sembla segur, doncs, que la meva germana estava tota sola quan va trobar la seva fi. A més, el seu cos no presentava senyals de violència.

—I verí?

—Els metges l’examinaren a la recerca d’algun indici, però sense èxit.

—Aleshores, de què creieu que va morir vostra infortunada germana?

—Jo crec que va morir de por i d’un shock nerviós, per bé que no em puc imaginar què podia ser allò que l’espantà.

—Hi havia gitanos a la plantació, aquells dies?

—Sí, n’hi ha gairebé sempre.

—Ja. I què vàreu concloure de l’al·lusió a una banda… una banda clapejada?

—De vegades he pensat que era simplement l’expressió oral del deliri, d’altres vegades que es referia a alguna banda de gent, potser la dels mateixos gitanos de la plantació. No sé si el mocador brut que alguns d’ells portaven al cap li podia haver suggerit l’estrany adjectiu que la Júlia va emprar.

Holmes brandà el cap amb l’actitud d’un home que es troba lluny de sentir-se satisfet.

—Aixi ja és força més misteriós —observà—. Continueu amb la vostra narració, si us plau.

—Han passat dos anys des d’aquell dia i la meva vida ha estat, fins fa poc, més solitària que mai. Un mes enrere, però, un amic molt apreciat que conec des de fa molts anys em va honrar demanant la meva mà. Es diu Armitage, Percy Armitage, fill segon de Mr. Armitage, de Crane Water, a prop de Reading. El meu padrastre no s’ha oposat pas a la boda, i ens volem casar la primavera vinent. Fa dos dies s’han iniciat unes reformes a l’ala oest de la casa i han foradat la paret de la meva cambra, així que m’he hagut de traslladar al dormitori on va morir la meva germana i dormir al mateix llit en què ella ho feia. Imagineu-vos, doncs, l’estremida de terror que vaig experimentar anit quan, tot pensant en el seu terrible fat, de sobte vaig sentir, enmig del silenci de la nit, el feble xiulet que havia anunciat el seu final. Vaig saltar del llit i vaig encendre el llum, però no vaig veure res a l’habitació. Estava massa exaltada per tornar al llit, aixi que em vaig vestir i, quan s’ha fet clar, he sortit de casa, he agafat una calessa al Crown, taverna que es troba enfront de la mansió, i he anat a Leatherhead, des d’on he vingut aquest matí amb la intenció de demanar-vos consell.

—Heu actuat assenyadament —digué el meu amic—. Però, m’ho heu explicat tot?

—Sí, tot.

—Miss Stoner, això no és cert. Esteu encobrint el vostre padrastre.

—Com? Què voleu dir?

Per tota resposta, Holmes retirà el volant de punta negra que envoltava el canell que reposava sobre el genoll de la nostra visitant. Damunt el seu puny blanc es distingien cinc empremtes ben marcades, corresponents a quatre dits i un polze.

—Heu estat tractada cruelment —va dir Holmes.

La dama s’enrojolà i es va cobrir el puny ferit.

—És un home brusc —explicà—, i amb prou feines és conscient de la seva pròpia força.

Va seguir un llarg silenci, durant el qual Holmes recolzà el mentó sobre les mans i es va quedar mirant el foc de la llar.

—Es tracta d’un afer tèrbol —sentencià per fi—. Hi ha mil detalls que desitjaria de saber abans de decidir quina ha de ser la nostra línia d’acció. Tanmateix, no podem perdre ni un minut. Si anàvem a Stoke Moran avui, podríem donar un cop d’ull a les habitacions sense el coneixement del vostre padrastre?

—Ell va dir que avui havia de venir a ciutat a causa d’un assumpte important. És probable que passi tot el dia a fora i que no hi hagi res que pugui destorbar-vos. Ara tenim una majordoma, però és vella i ximple i no em resultarà difícil de distreure-la.

—Excel·lent. No us oposareu pas a aquest viatge, Watson?

—De cap manera.

—En aquest cas hi anirem tots dos. Què fareu, vós?

—M’agradaria de fer un parell de coses, ara que sóc a ciutat. Però tindré temps d’agafar el tren de les dotze, de manera que podré arribar a temps de rebre-us.

—Espereu-nos a primera hora de la tarda. Jo també he d’atendre un parell d’assumptes sense importància. No preferiríeu quedar-vos a esmorzar?

—No, cal que me’n vagi. El meu cor s’ha alleujat pel sol fet d’haver-vos confiat el meu problema. Espero amb delit que ens tornarem a veure aquesta tarda. —Va deixar caure el vel negre sobre el rostre i abandonà l’estança.

—Què en penseu, Watson? —em preguntà Sherlock Holmes, tot reclinant-se al seu seient.

—Em sembla un cas molt obscur i molt sinistre.

—Força obscur i força sinistre.

—Però si la noia diu veritat en assegurar que el sòl i les parets són sòlids i que la porta, la finestra i la xemeneia són indepassables, aleshores la germana havia d’estar sola per força quan va trobar la seva misteriosa fi.

—Què me’n dieu, doncs, dels xiulets nocturns i de les peculiars paraules pronunciades per la moribunda?

—No sé què pensar-ne.

—Si combineu les idees des xiulets a la nit, la presència d’una banda de gitanos en bones relacions amb el vell doctor, el fet que disposem de bones raons per a creure que aquest tenia interès a impedir la boda de la seva fillastra, la vaga il·lusió a una banda i, finalment, el fet que Miss Helen Stoner va sentir un soroll metàl·lic, que podria haver estat produït per una de les barres de metall que fermaven els finestrons en tornar al seu lloc, crec que tenim motius per considerar que el misteri ha de ser desentrellat a partir d’aquests traços.

—Llavors, què és el que van fer els gitanos?

—No ho puc imaginar.

—Hi veig massa obstacles, en una teoria com aquesta.

—Jo també. És per això que anirem a Stoke Moran avui mateix. Vull veure si els obstacles són fatals o bé poden tenir una explicació. Però… per tots els dimonis!

El fet que originà la interjecció del meu company era que la porta s’havia obert inopinadament i per ella havia entrat un home robust que duia un vestit que li donava un aspecte d’home cultivat i camperol alhora, un barret de copa negre, levita llarga i un parell de polaines altes i una tralla oscil·lant a la mà. Era tan alt que el barret fregà el travesser de la porta, i la seva amplada semblava ocupar tota l’entrada. Un rostre ampli, solcat per milers d’arrugues, cremat pel sol i marcat per una passió perversa, girava de l’un a l’altre de nosaltres dos, mentre que els ulls, enfonsats i colèrics, així com un nas llarg i prim, li donaven l’aspecte d’una ferotge au de presa.

—Qui de vós es diu Holmes? —preguntà aquella aparició.

—Aquest nom és el meu, cavaller, però jo no recordo pas el vostre —replicà el meu company, amb tota calma.

—Sóc el Dr. Grimesby Roylott, de Stoke Moran.

—Encantat, doctor —va dir Holmes, plàcidament—. Us prego que seieu.

—No faré tal cosa. La meva fillastra ha estat aquí. L’he seguida. Què us ha dit?

—Fa una mica de fred, per l’època en què estem —digué Holmes.

—Què us ha dit? —cridà el vell, furiós.

—Això sí, he sentit dir que la collita de safrà es presenta bé —continuà el meu company, impertorbable.

—Bah! Ja m’esteu cansant, sabeu? —va dir el nostre nou visitant, fent un pas endavant i brandant la tralla—. Ja us conec, pocavergonya! Ja n’he sentit a parlar, de vós. Sou Holmes, el xafarder.

El meu amic dibuixà un somriure.

—Holmes, el manefla!

El somriure es va eixamplar.

—Holmes, el pinxo de Scotland Yard.

Holmes es posà a riure obertament.

—La vostra conversa és molt divertida —va dir—. Quan sortiu tanqueu la porta, perquè hi ha corrent d’aire.

—Me n’aniré quan hagi dit el que haig de dir. No goseu d’entremetre-us en els meus assumptes. Sé que Miss Stoner ha estat aquí… L’he seguida! Jo sóc un home amb qui resulta perillós de barallar-se. Mireu. —Avançà decididament, agafà l’atiador i el va tòrcer en una corba amb les seves mans morenes.

—Mireu de mantenir-vos fora del meu abast —va rugir, i, després de llançar l’atiador a la llar, abandonà la sala.

—Sembla una persona molt afable —ironitzà Holmes, tot rient—. No sóc pas tan gros com ell, però si s’hagués quedat jo li hauria mostrat que la meva força no és gaire més feble que la seva. —Dit això, va collir l’atiador d’acer, i, amb un brusc esforç, el va redreçar—. I pensar que ha tingut la insolència de confondre’m amb el cos oficial de detectius! Aquest incident afegeix al·licient a la nostra investigació, però confio que la nostra petita amiga no pateixi les conseqüències de la seva imprudència en permetre a aquest salvatge de seguir-la. Ara, Watson, encarregarem l’esmorzar, després del qual aniré al Col·legi de Metges, on espero d’obtenir algunes dades que puguin ajudar-nos en aquest afer.

Era gairebé la una de la tarda quan Sherlock Holmes va tornar de la seva excursió. Duia a la mà un full de paper blau ple de notes i xifres.

—He vist el testament de l’esposa difunta —explicà—. Per tal de determinar el seu significat exacte he hagut de fer aquests comptes sobre les accions que conté. La suma total, que en temps de la mort de l’esposa era de poc menys de 1100 lliures, és ara, a partir de la davallada de les accions agrícoles, de no més de 750. Cada filla pot reclamar una renda de 250 lliures en el cas de casar-se. És evident, per tant, que si totes dues s’haguessin casat aquest bon home hauria percebut una misèria, i fins i tot si es casava només una de les noies, l’hauria arruïnat en grau considerable. La tasca d’aquest matí no ha estat en va, perquè ha demostrat que l’home té bons motius per a comportar-se com ho fa. Bé, Watson, això és massa important per a prendre’ns-ho amb calma, i més ara que el vell sap que tenim un interès en els seus assumptes, així que, si esteu llest, cridarem un cotxe i anirem a Waterloo. Us agrairia molt que portéssiu el vostre revòlver a la butxaca. Un Eley’s número 2 és un excel·lent argument per als cavallers que poden tòrcer atiadors d’acer. Això i un raspall de dents és, em sembla, tot el que necessitarem.

A Waterloo vàrem tenir la sort de prendre un tren cap a Leatherhead, on vàrem llogar un cabriolé a la cantina de l’estació, i recorreguérem set o vuit quilòmetres pels bonics camins de Surrey. Feia un dia esplèndid, amb un sol radiant i alguns núvols caragolats al cel. Els arbres i les tanques que vorejaven el camí tot just insinuaven els primers rebrots verds, i l’atmosfera estava amarada de la plaent aroma de terra humida. Per a mi hi havia un estrany contrast entre el dolç auguri de la primavera i el sinistre cas en què estàvem implicats. El meu company seia al davant del cabriolé, amb les mans plegades, el barret caigut sobre els ulls i el mentó enfonsat en el pit, abstret en els seus pensaments. De sobte, però, s’incorporà, em va tocar l’espatlla i em va indicar els prats.

—Mireu allà! —digué.

Un jardí ben arbrat s’estenia per un pendent suau i culminava en un bosquet al cim del turó. Entre les branques sobresortien els frontons grisos i la teulada d’una mansió molt antiga.

—Stoke Moran? —preguntà.

—Sí, senyor, aquella és la casa del Dr. Grimesby Roylott —confirmà el xofer.

—Allí hi ha un edifici —observà Holmes—; és allà on anem.

—Allò és el poble —va anunciar el xofer, assenyalant una munió de teulades a una certa distància, a l’esquerra—, però si voleu anar a la casa, us serà més curt pujant aquestes escales i seguint després pel viarany que travessa els camps. És aquell, per on va la senyora.

—I la senyora, m’imagino, és Miss Stoner —observà Holmes, fent-se ombra amb una mà al front—. Sí, em sembla que farem el que suggeriu.

Baixàrem, pagàrem, i el cabriolé emprengué el camí de retorn cap a Leatherhead.

—Em sembla —va dir Holmes mentre pujàvem per les escales— que aquest home ha cregut que hem vingut aquí com a arquitectes, o per algun assumpte ben determinat. Això contindrà la seva xafarderia. Bona tarda, Miss Stoner. Com podeu veure, no hem faltat a la nostra paraula.

La nostra clienta del matí s’havia afanyat a reunir-se amb nosaltres amb una expressió que denunciava la seva joia.

—Us he estat esperant amb tanta d’impaciència! —exclamà, tot donant-nos la mà afectuosament—. Tot ha anat esplèndidament. El Dr. Roylott ha anat a ciutat, i és poc probable que torni abans del vespre.

—Hem tingut el plaer de conèixer el doctor —anuncià Holmes, i amb poques paraules va relatar el que ens havia succeït. Miss Stoner anava empal·lidint a mesura que escoltava.

—Déu del cel! —va exclamar—. Així, doncs, m’ha seguit.

—Això sembla.

—És tan murri, que no sé mai quan estic fora del seu abast. Què dirà quan torni?

—Cal que ell també es previngui, ja que pot ser que descobreixi que hi ha algú més astut que ell darrere la seva pista. Haureu de protegir-vos d’ell, aquesta nit. Si es posa violent, us durem a casa de la vostra tia, a Harrow. Ara, cal que aprofitem bé el temps, de manera que us prego que ens acompanyeu a les cambres que hem d’examinar.

L’edifici era de pedra grisa, tacada de liquen, amb un bloc central bastant alt i dues ales en corba, com les pinces d’un cranc, esteses a banda i banda. Una d’aquestes ales presentava les finestres trencades i barrades amb taulons de fusta i la teulada parcialment esfondrada, la viva imatge de la ruïna.

Les condicions en què es trobava el cos central eren una mica millors. L’ala dreta, comparativament moderna, albergava la família, tal com demostraven les persianes de les finestres i un fum blavós que s’escapava de les xemeneies. Sobre la paret més extrema hom hi havia parat una bastida i derruït la maçoneria, però en el moment de la nostra visita no s’hi veia ningú treballant. Holmes evolucionava lentament amunt i avall de la gespa mal podada examinant amb gran atenció l’exterior de les finestres.

—Aquesta, segons tinc entès, correspon a la cambra on teníeu costum de dormir, la central la de vostra germana i la següent, en direcció cap a l’edifici central, l’habitació del Dr. Roylott.

—Exactament. Però actualment jo dormo a la del mig.

—Durant les obres, si no ho he entès malament. Per cert, no sembla pas que n’hi hagi una necessitat urgent, d’efectuar reparacions en aquella paret del final.

—En absolut. Crec que ha estat un pretext per a obligar-me a canviar d’habitació.

—Ah! Això resulta suggestiu. Bé, a l’altra banda d’aquesta ala tan estreta s’estén el passadís que comunica les tres estances. S’hi obren finestres, també, suposo.

—Sí, però són molt petites. Massa estretes per a permetre de passar-hi algú.

—Com sigui que a la nit tancàveu les portes, les vostres cambres eren inaccessibles d’aquella banda estant. Seríeu tan amable d’anar a la vostra habitació i barrar-ne els finestrons?

Miss Stoner així ho va fer, i Holmes, després d’una acurada observació a través de la finestra oberta, provà per tots els mitjans d’obrir-ne el finestró, sense èxit. No hi havia cap escletxa on poder fer passar un ganivet per aixecar la barra. Examinà amb la lupa les frontisses, que eren de ferro, sòlidament encastades a la massissa maçoneria.

—Hum! —va fer, gratant-se la barbeta amb una certa perplexitat—, sembla ser que la meva teoria presenta algunes dificultats. Ningú no podria superar aquests finestrons, en el cas d’estar barrats. Bé, haurem de veure si l’interior ens pot aportar alguna llum sobre el tema.

Una porteta lateral ens donà accés al passadís a on s’obrien els tres dormitoris. Holmes va prescindir d’examinar la tercera cambra, així que passàrem directament a la segona, la que actualment habitava Miss Stoner i en la qual la seva germana havia trobat la fi.

Era una estança petita i acollidora, amb un sostre baix i una llar de foc, a la manera de les antigues mansions campestres. Hi havia una calaixera de color castany en un racó, un llit de vànova blanca en un altre i un tocador a mà esquerra de la finestra. Aquests articles, juntament amb dues cadiretes de vímet, constituïen tot el mobiliari de la cambra, a més d’una catifa quadrada de Wilton. Els plafons de les parets i del paviment eren de fusta de roure de color castany, corcada, tan vella i descolorida que podria datar de la construcció original de la casa. Holmes s’endugué una cadira en un racó i s’hi assegué en silenci mentre els seus ulls es desplaçaven d’esquerra a dreta i de dalt a baix, assimilant cada detall de la sala.

—Amb què comunica aquell timbre? —preguntà, finalment, assenyalant un gruixut cordill de timbre que penjava en una banda del llit, amb la borla damunt el coixí.

—Amb l’habitació de la majordoma.

—Sembla més nou que totes les altres coses…

—Sí, el varen instal·lar fa tot just un parell d’anys.

—A petició de la vostra germana, suposo.

—No, no vaig sentir mai que el fes servir. Solíem anar a buscar nosaltres mateixes allò que volíem.

—Realment, sembla innecessari col·locar aquí un timbre tan bonic. Ja m’excusareu uns instants, mentre em prenc la llibertat d’examinar el terra. —S’estirà de bocaterrosa amb la lupa a la mà i evolucionà àgilment endavant i enrere, estudiant minuciosament les clivelles entre els taulons del paviment. A continuació va fer el mateix amb el fustam que cobria les parets. Finalment, es va acostar al llit i es va passar una estona mirant-se’l, bo i recorrent amb la vista la paret amunt i avall. En haver acabat, va agafar el cordill del timbre i li donà una brusca estrebada.

—Com? És fals! —va exclamar.

—No sona?

—No, ni tan sols està connectat. Això és molt interessant. Com podeu veure, està lligat a un ganxo situat just a sobre de la petita obertura del ventilador.

—Quina absurditat! No m’hi havia fixat mai, abans.

—Que estrany! —murmurà Holmes, estirant el cordill—. Hi ha un parell de curiositats molt singulars, en aquesta habitació. Per exemple, que un constructor boig hagi obert un ventilador que comunica amb una altra cambra amb els mateixos problemes, en comptes de fer-ho amb l’exterior.

—Això també és força recent —anuncià la dama.

—De la mateixa època que el cordill del timbre, aproximadament —observà Holmes.

—Sí, hi va haver una colla de reformes, aquells dies.

—Reformes d’una naturalesa prou interessant: cordills de timbre falsos i ventiladors que no ventilen. Amb el vostre permís, Miss Stoner, continuarem la investigació al dormitori contigu.

L’habitació del Dr. Roylott era més àmplia que la de la seva fillastra per bé que moblada d’una manera igualment austera. Un llit ampli, un petit prestatge de fusta tot ple de llibres, obres tècniques la majoria, una butaca al costat del llit, una senzilla cadira de fusta arrambada a la paret, una taula rodona i una gran caixa de cabals eren les principals atraccions. Holmes s’hi passejava lentament i ho examinava tot amb el màxim interès.

—Què hi ha, a dins? —va preguntar, copejant la caixa.

—La documentació dels afers del meu padrastre.

—Oh! N’heu vist l’interior, doncs?

—Només una vegada, fa alguns anys. Recordo que era plena de paperam.

—No conté pas un gat, per exemple?

—I ara! Quins acudits!

—Bé, mireu això! —Va alçar un platet de llet que descansava damunt la caixa.

—No, no tenim pas cap gat. Però hi ha un lleopard i un mandril.

—Ah, sí, és clar! Bé, al capdavall un lleopard és un gat gros, i m’atreviria a dir que un platet de llet no està gaire lluny de satisfer les seves necessitats. Hi ha un detall que m’agradaria determinar. —S’ajupí davant la cadira de fusta i n’examinà el seient amb una gran atenció—. Gràcies. Ja ha quedat prou clar —digué, tot incorporant-se i guardant-se la lupa a la butxaca—. Ep! Veig una cosa interessant!

L’objecte que acabava d’atreure la seva mirada era un petit fuet per a gossos penjat d’un cantó del llit. El fuet, però, estava cargolat i lligat en una baga.

—Què us en sembla, Watson?

—És un fuet força corrent, però no sé pas per què el deuen haver lligat.

—Això ja no és pas tan corrent, oi? Déus! Vivim en un món pervers, i quan un home intel·ligent posa la seva ment al servei del crim, no hi ha res pitjor. Crec que ja hem vist prou per ara, Miss Stoner. Amb el seu permís, sortirem a la gespa.

Jo no havia vist mai el rostre del meu amic tan sever, ni el seu front tan arrugat, com quan tornàvem de l’escenari de la nostra investigació. Ja havíem recorregut la gespa amunt i avall diverses vegades, sense que Miss Stoner ni jo goséssim distreure’l dels seus pensaments, quan ell mateix va sortir a la superfície del seu entotsolament.

—És essencial, Miss Stoner —va dir—, que seguiu els meus consells al peu de la lletra en qualsevol circumstància.

—Tingueu per segur que així ho faré.

—L’assumpte és massa seriós per admetre vacil·lacions. Pot ser que la vostra vida depengui de la vostra col·laboració.

—Em confio a les vostres mans.

—En primer lloc, el meu amic i jo haurem de passar la nit a la vostra habitació.

Miss Stoner i jo vàrem mirar Holmes, atònits.

—Sí, així ha de ser. Deixeu-me que us ho expliqui. És allò, la taverna del poble?

—Sí, allò és el “Crown”.

—Molt bé. Les vostres finestres, són visibles d’allí estant?

—Ben segur.

—Quan arribi el vostre padrastre, haureu de confinar-vos a la vostra cambra tot simulant que teniu mal de cap. Quan el sentiu que es retira a dormir, obrireu els finestrons de la vostra finestra, en traureu el forrellat, ens fareu senyal amb el llum i us traslladareu amb tot allò que pugueu necessitar al dormitori que solíeu ocupar. No tinc cap dubte que, tot i les reparacions, us en sortireu prou bé per passar-hi una nit.

—Oh, sí, no hi ha problema.

—La resta, ho deixareu en les nostres mans.

—Però, què és el que fareu?

—Passarem la nit a la vostra cambra i investigarem la causa del soroll que us ha molestat darrerament.

—Em sembla, Mr. Holmes, que ja heu arribat a alguna conclusió —va dir Miss Stoner, posant una mà sobre la màniga del meu company.

—És possible.

—En aquest cas us prego, per pietat, que em digueu quina va ser la causa de la mort de la meva germana.

—Preferiria disposar de proves més clares, abans de pronunciar-me.

—Si més no, digueu-me si la meva intuïció és correcta, i si va morir a conseqüència d’un ensurt.

—No, no ho crec pas així. Crec més probable una causa més tangible. Ara, Miss Stoner, haurem de deixar-vos, perquè si el Dr. Roylott tornava i ens veia, el nostre viatge hauria estat en va. Adéu-siau, i sigueu valenta, perquè si feu el que us acabo de dir, podeu donar per segur que ben aviat conjurarem els perills que us amenacen.

Sherlock Holmes i jo no vàrem tenir cap problema per a llogar un dormitori amb saleta a la fonda Crown. Es trobava al primer pis, i de la finestra estant gaudíem d’una panoràmica de l’avinguda i de l’ala habitada de la casa pairal de Stoke Moran. Al capvespre, veiérem el Dr. Grimesby Roylott passant a tota velocitat, la seva enorme silueta destacant al costat del xofer. Aquest va tenir alguna dificultat per a obrir les pesants portes de ferro; sentírem el crit ronc del doctor i veiérem la fúria amb què amenaçava l’altre amb els punys. El cabriolé reprengué la marxa, i uns minuts després vàrem veure aparèixer una claror entre els arbres, corresponent a un llum encès en una de les estances.

—Sabeu, Watson? —va dir Holmes, mentre observàvem envoltats per la foscor—, tinc algun escrúpol a l’hora d’emportar-vos amb mi aquesta nit. Hi ha un element clar de perill.

—Puc servir-vos d’alguna ajuda?

—La vostra presència podria ser inestimable.

—En aquest cas no dubteu que vindré.

—És molt amable per part vostra.

—Enraoneu de perill. És evident que heu vist més coses en aquelles habitacions que no pas jo.

—No, però potser n’he deduït alguna cosa més. M’imagino que vós hi heu vist el mateix que jo.

—No hi he vist res d’extraordinari llevat del cordill del timbre, el propòsit del qual he de confessar que escapa a la meva imaginació.

—Hi heu vist el ventilador, també?

—Sí, però no crec que sigui gaire inusual l’existència d’una petita obertura entre dues cambres. Era tan estreta, que amb prou feines hi podria passar una rata.

—Jo ja ho sabia, que hi trobaríem un ventilador, fins i tot abans de venir a Stoke Moran.

—Estimat Holmes!

—Sí, és cert. Recordeu que, en el seu relat, la noia ha dit que la seva germana podia olorar el tabac del Dr. Roylott. Això, per suposat, suggereix que havia d’haver-hi alguna comunicació entre ambdós dormitoris, i prou petita per a passar desapercebuda en la investigació del jutge. He deduït un ventilador.

—Però quin mal pot haver-hi, en això?

—Bé, si més no hi ha una curiosa coincidència de dates. S’obre un ventilador, s’instal·la un cordill, i una senyoreta que dorm al llit mor. No us sobta pas?

—No hi veig cap relació.

—No heu observat res de molt peculiar en aquell llit?

—No.

—És clavat a terra. Heu vist mai un llit assegurat així?

—No us ho sabria dir.

—La noia no podia moure el llit, per tant aquest havia d’ocupar sempre la mateixa posició en relació amb el cordill… l’anomenarem així perquè és clar que no ha estat instal·lat per a fer de timbre.

—Holmes! —vaig exclamar—. Em sembla que començo a albirar el que em doneu a entendre. Hem arribat just a temps d’evitar un crim subtil i horrible.

—Prou subtil i prou horrible. Quan un metge va pel mal camí esdevé el pitjor dels criminals. Té nervi i té coneixements. Palmer i Pritchard varen ser dels capdavanters en la seva professió. Aquest home fins arriba més lluny, però em penso, Watson, que nosaltres arribarem més lluny que no pas ell. Ara bé, haurem d’afrontar uns quants ensurts abans no s’acabi la nit. Per l’amor de Déu, permeteu-me de fruir una estona de la meva pipa i desviem la ment, per unes hores, envers quelcom de més plaent.

Cap a les nou, la llum entre els arbres es va extingir, i la casa pairal quedà envoltada per la fosca. Lentament, varen passar dues hores i, de sobte, a les onze en punt, una única llum resplendí just davant nostre.

—És el senyal —va anunciar Holmes, incorporant-se d’un salt—: ve de la finestra del mig.

En sortir, intercanviàrem algunes paraules amb el dispeser, el qual vàrem informar que ens disposàvem a fer una darrera visita a un conegut i que era possible que passéssim la nit fora. Poc després ens trobàvem en el camí fosc, amb un vent fred congelant-nos el rostre i una llum groga guspirejant enfront nostre, entre l’obscuritat, per guiar-nos en el nostre llòbrec passeig.

No vàrem tenir gaires problemes per a entrar a la finca a través d’alguns portells no reparats oberts en l’antiga paret que delimitava la propietat. Avançant entre els arbres, assolírem la gespa, la travessàrem i, quan ens disposàvem a entrar per la finestra, va sorgir d’una mata de llorer el que semblava un nen repugnant i deforme, el qual es llançà a l’herba fent contorsions amb els membres i es va perdre entre les ombres a corre-cuita.

—Déu meu! —vaig fer, xiuxiuejant—, heu vist això?

En aquell moment, Holmes estava tan sobresaltat com jo. En el seu esglai, la seva mà s’havia tancat amb força al voltant del meu puny. Tot seguit, deixà anar una riallada continguda, i acostà els llavis a la meva orella.

—Curiosa família, la d’aquesta casa —va murmurar—; això era el mandril.

Jo havia oblidat les estranyes mascotes que commovien el doctor. Vaig recordar que també tenia un lleopard i que ens el podíem trobar sobre les espatlles en qualsevol moment. Confesso que em vaig sentir més tranquil quan, després de seguir l’exemple de Holmes i haver-me tret les sabates, em vaig trobar dins el dormitori. El meu company va tancar els finestrons silenciosament, portà el llum a la taula i passejà la mirada per l’habitació. Tot estava tal com ho havíem deixat aquella mateixa tarda. A continuació, acostant-se’m silenciosament i fent una trompeta amb la mà, em xiuxiuejà novament a cau d’orella, tan dèbilment que em vaig haver d’esforçar a distingir les paraules:

—El soroll més petit podria ser fatal per al nostre pla.

Vaig assentir amb el cap per demostrar que ho havia entès.

—Ens haurem de passar de la llum. Ell podria veure-la a través del ventilador.

Vaig assentir de nou.

—No us adormiu pas; la vostra pròpia vida en depèn. Tingueu la pistola a mà a un cas de necessitat. Jo m’instal·laré al costat del llit, i vós en aquella cadira.

Vaig treure el meu revòlver i el vaig deixar en un angle de la taula.

Holmes havia portat una canya llarga i prima, que va disposar sobre el llit, al seu costat. A una banda de la canya, hi va deixar una capsa de llumins i un tros d’espelma. Seguidament, va apagar el llum i ens vàrem quedar a les fosques.

Com podria oblidar aquella espantosa vetlla? No sentia res, ni tan sols el més mínim vestigi d’una respiració, i tanmateix sabia que el meu company era allà, a pocs metres, amb els ulls oberts i el estat de tensió nerviosa que jo mateix. Els finestrons barraven el pas a tot indici de claror, i esperàvem enmig de la foscor més absoluta. De l’exterior ens arribava el crit espontani d’algun ocell nocturn, i un cop, des de la nostra finestra mateix, un grinyol llarg i felí que evidenciava que el lleopard estava en llibertat. Més llunyanes, podíem sentir les campanades del rellotge de la parròquia cada quart d’hora. Que llargs que semblaven, aquells quarts! Les dotze, la una, les dues, les tres, i encara esperàvem en silenci qualsevol cosa que es pogués esdevenir.

De sobte, vàrem veure la momentània resplendor d’una llum procedent del ventilador, que s’esvaí immediatament però fou succeïda per una forta olor d’oli bullent i metall escalfat. Algú acabava d’encendre una llanterna sorda a la cambra contigua. Vaig sentir un lleu soroll de moviments i es tornà a fer el silenci, per bé que l’olor era més intensa. Durant mitja hora vaig parar l’orella amb tota l’atenció de què vaig ser capaç. Després, un altre soroll esdevingué perceptible, un soroll subtil i relaxant, com el d’un petit doll de vapor sortint contínuament d’un bullidor. En sentir-lo, Holmes saltà del llit, va encendre un llumí i colpejà furiosament el cordill del timbre amb la canya.

—Ho veieu, Watson? —exclamà—. Ho veieu?

Però jo no veia res. Quan Holmes va encendre el misto, vaig sentir un xiulet greu i nítid, però el guspireig inesperat del llumí impedia als meus ulls cansats d’identificar allò que el meu amic fuetejava amb tanta fúria. Tanmateix, vaig poder veure que el seu rostre havia empal·lidit de terror i repugnància.

Ja havia deixat de donar cops, i estava observant el ventilador, quan inopinadament tallà el silenci de la nit el crit més espantós que hagi sentit mai. L’esgarip creixia en intensitat, un xiscle ronc i terrorífic en el qual es barrejaven el dolor, la por i l’odi. Un crit que, perdent-se vers el poble, i fins i tot vers la llunyana casa del rector, havia de despertar els dorments de la vila. Holmes i jo, amb el cor glaçat, vàrem restar mirant-nos l’un a l’altre fins que el darrer ressò del xiscle s’hagué esvaït en el silenci que tornava a regnar.

—Què pot significar això? —vaig dir, bleixant.

—Significa que tot s’ha acabat —respongué Holmes—. I potser, al capdavall, això sigui el més desitjable. Agafeu la pistola. Tot seguit entrarem a la cambra del Doctor Roylott.

Amb semblant solemne, va encendre la llum i va sortir al passadís. Dues vegades va trucar a la porta del dormitori, sense obtenir cap resposta. Aleshores va girar el pom i entrà, jo al seu darrere amb la pistola a la mà.

Era un quadre singular el que presenciaren els meus ulls. Damunt la taula descansava una llanterna sorda amb l’obturador mig obert, projectant un feix brillant de llum sobre la caixa de cabals, la porta de la qual estava ajustada. Al costat d’aquesta taula, sobre la cadira de fusta, es trobava el Dr. Grimesby Roylott, vestit amb un batí llarg de color gris sota del qual sobresortien els seus turmells nus, els peus dins unes babutxes turques, vermelles i sense taló. Damunt les seves cames reposava el llarg fuet de mànec curi que havíem vist aquella tarda. Tenia el mentó orientat cap a dalt, i la seva mirada rígida i aterrida estava clavada en un racó del sostre. Duia al voltant del front una peculiar cinta groga amb clapes marrons que semblava estrènyer-se entorn del seu cap. En entrar nosaltres, no va fer cap mena de soroll o moviment.

—La banda! La banda clapejada! —xiuxiuejà Holmes.

Vaig fer un pas endavant. En aquell instant, l’estrany barret del doctor es començà a moure i d’entre els cabells va aparèixer el cap en forma de diamant i el coll inflat d’un serpent repulsiu.

—És un escurçó d’aiguamoll! —va exclamar Holmes—, la serp més mortífera de l’Índia. Ha mort als deu segons de rebre’n la fiblada. És veritat que la violència es revolta contra el violent, i que l’instigador cau en el parany que para als altres. Tornem aquesta bestiola al seu cau, i així podrem portar Miss Stoner a algun indret segur i posar la policia del comtat al corrent del que ha passat.

Dit això, va agafar amb molt de compte el fuet per a gossos de la falda del cadàver i, havent rodejat el coll del rèptil amb la baga corredora, retirà l’animal de la seva alterosa posició i el va llançar a l’interior de la caixa forta, la qual tancà.

* * *

Aquests són els fets verídics en relació amb la mort del Dr. Grimesby Roylott, de Stoke Moran. No veig necessari d’allargar aquest ja prou extens relat amb els detalls de la notificació del trist desenllaç a l’aterrida noia, del viatge en tren del matí següent fins a Harrow, lloc de residència de la seva tia, i del lent procediment de la investigació oficial fins a arribar a la conclusió que el doctor havia trobat la mort jugant imprudentment amb una mascota perillosa. El poc que em quedava per saber a propòsit del cas, em va ser explicat per Sherlock Holmes l’endemà, en el decurs del viatge de tornada.

—Jo havia arribat —començà a dir— a una conclusió enterament errònia, que demostra, benvolgut Watson, com és de perillós sempre raonar a partir de dades insuficients. La presència dels gitanos i la paraula “banda”, emprada per la dissortada noia, sens dubte per descriure l’aparició que copsaren els seus ulls a la llum del seu misto, van bastar per a situar-me darrere una pista del tot equivocada. Tan sols puc reivindicar el mèrit que instantàniament vaig reconsiderar la meva postura quan se’m va fer evident que, independentment de la naturalesa del perill que pogués amenaçar un ocupant de la cambra, no podia procedir de la finestra ni de la porta. La meva atenció se centrà immediatament, com ja us he fet saber, en aquell ventilador i en el cordill de timbre que penjava sobre el llit. El descobriment que el timbre era fals i que el llit era fixat a terra de seguida em portà a sospitar que el cordill feia de pont per a alguna cosa que havia de passar pel forat fins al llit. Instantàniament se’m va acudir la idea d’una serp i, quan la vaig afegir al coneixement que tenia que el doctor era privilegiat amb la tramesa d’assortits de bestioles de l’Índia, vaig pensar que probablement anava pel bon camí. La idea d’utilitzar una forma de verí no susceptible d’ésser descobert mitjançant una anàlisi química només se li podia acudir a un home intel·ligent i despietat que hagués rebut una formació a l’Orient. La rapidesa amb què un verí tal podia fer efecte seria també, des del seu punt de vista, un avantatge. Només un jutge amb una vista extraordinàriament aguda podria distingir les dues diminutes punxades que mostrarien el lloc on els ullals metzinosos haurien complert la seva tasca. Després vaig pensar en el xiulet. Naturalment, el doctor havia de recuperar el serpent abans que la llum diürna el fes visible a la víctima. L’havia ensinistrat, doncs, probablement per mitjà de la llet que vàrem veure, a tornar quan ell el cridava. Faria passar la serp pel ventilador quan ho cregués oportú, amb la seguretat que l’animal lliscaria pel cordill i aterraria damunt del llit. El rèptil podia o no picar la víctima, i potser aquesta en podia sortir amb vida cada nit durant un mes, però tard o d’hora havia de morir.

»Vaig arribar a aquestes conclusions fins i tot abans d’entrar a la cambra del doctor. Una inspecció de la seva cadira em revelà que tenia el costum de posar-s’hi dempeus, la qual cosa, naturalment, era necessària per tal d’assolir el ventilador. La caixa forta, el plat de llet i la baga a la corda del fuet bastaren per a allunyar qualsevol dubte que em pogués quedar al respecte. El so metàl·lic percebut per Miss Stoner era, òbviament, provocat pel seu padrastre en tancar apressadament la porta de la caixa darrere el seu terrible inquilí. Havent pres una decisió, ja coneixeu les mesures que vaig adoptar per tal de menar les meves conclusions a la pràctica. Vaig sentir la xiulada de la bestiola, i sens dubte també vós la vàreu sentir, vaig encendre el llumí de seguida i la vaig atacar.

—Amb el resultat d’obligar-la a retirar-se cap el ventilador.

—I amb el resultat, també, d’enviar-la cap al seu amo, al dormitori contigu. Alguns del cops amb la canya varen fer diana i alteraren el seu temperament de serp, de manera que es llançà sobre el primer que va trobar. Per tant, no hi ha dubte que sóc responsable, indirectament, de la mort del Dr. Grimesby Roylott, i no puc pas dir que aquesta circumstància hagi de pesar gaire damunt la meva consciència.





9. EL POLZE DE L’ENGINYER


De tots els problemes que se li han presentat al meu amic Mr. Sherlock Holmes en el decurs de tots els anys de la nostra amistat, només n’hi ha dos que jo hagi posat en el seu coneixement: el del polze de Mr. Hatherley i el de la follia del Coronel Warburton. D’aquests dos, el darrer proporcionava un camp de treball escaient per a un observador agut i original, però l’altre era tan estrany en el plantejament i tan dramàtic en els detalls, que esdevé el més susceptible d’ésser relatat, si bé aportà al meu amic ben poques dades per a posar en pràctica els mètodes deductius de raonament mitjançant els quals tan notables resultats ha obtingut. Crec que la història en qüestió ha aparegut publicada més d’una vegada als diaris, però, com totes les narracions d’aquesta mena, el seu efecte és molt menys colpidor encaixonades en bloc en un article a una columna que quan els fets se succeeixen lentament davant els propis ulls i el misteri es difumina gradualment a mesura que cada nou descobriment facilita un pas que ens acosta a la veritat integral. En aquell temps, les circumstàncies em varen produir una forta impressió, i el lapse de dos anys amb prou feines ha servit per a afeblir-ne els efectes.

Fou l’estiu del 89, no gaire més tard de les meves noces, quan varen tenir els esdeveniments que em disposo a resumir. Jo havia reprès la professió de metge i havia deixat Holmes a les habitacions de Baker Street, tot i que l’anava a veure amb assiduïtat i fins i tot ocasionalment el persuadia perquè es privés dels seus hàbits bohemis i ens fes alguna visita. Les meves ocupacions professionals s’havien incrementat força, i com que no vivia pas gaire lluny de l’estació de Paddington, tenia alguns ferroviaris entre els meus pacients. Un d’ells, que jo havia guarit d’una malaltia dolorosa i persistent, no es cansava mai de lloar públicament les meves virtuts ni d’enviar-me qualsevol malalt sobre el qual pogués tenir alguna influència.

Un matí, poc abans de les set, em va despertar la minyona en trucar a la porta per anunciar que havien vingut dos homes de Paddington, que s’esperaven al consultori. Em vaig vestir a corre-cuita, perquè sabia per experiència que els casos relacionats amb els ferrocarrils poques vegades eren trivials, i em vaig precipitar escales avall. Mentre baixava, el meu vell aliat, el guàrdia, va sortir del despatx i tancà la porta darrere seu.

—L’he portat aquí —xiuxiuejà, tot assenyalant amb el polze per damunt de l’espatlla—. Tot va bé.

—De què es tracta, doncs? —vaig preguntar, ja que la seva actitud suggeria que hi havia una estranya criatura tancada en el meu despatx.

—És un nou pacient —digué, amb veu baixa—. He cregut convenient d’acompanyar-lo fins aquí perquè no s’escapés. Aquí el teniu, sa i estalvi. Ara me n’he d’anar, doctor, m’esperen les meves obligacions, com a vós. —I aquell lleial home va desaparèixer sense donar-me temps ni de donar-li les gràcies.

Vaig entrar al consultori i hi vaig trobar un cavaller assegut al costat de la taula. Duia un elegant vestit de xeviot i un capell de roba flexible que havia deixat sobre els meus llibres. Al voltant d’una mà duia un mocador tacat de sang. Era jove, no devia tenir més de vint-i-cinc anys. Els trets de la cara eren virils, encara que estava extremament pàl·lid, i em va fer la impressió d’un home que sofria una intensa agitació i necessitava tota la seva força mental per a controlar-la.

—Sento haver-vos fet aixecar del llit tan d’hora, doctor —va dir—. El cas és que he sofert un accident greu aquesta nit. Al matí venia amb el tren i, en preguntar a Paddington per un doctor, un bon home ha tingut l’amabilitat de portar-me fins aquí. Li he donat la meva targeta a la criada, però veig que se l’ha deixada damunt d’aquella taula.

Vaig recollir la targeta i hi vaig donar un cop d’ull: “Mr. Victor Hatherley, enginyer hidràulic, 16A Victoria Street (3er. pis)”. Eren el nom, l’ofici i el domicili del meu visitant matinal.

—Lamento haver-vos fet esperar —vaig dir, tot seient a la cadira del meu despatx—. Us veig prou fresc després d’un viatge nocturn, que segons tinc entès és una activitat prou monòtona.

—Oh, no es pot pas dir que aquesta nit hagi estat precisament monòtona per a mi —em replicà, i es va posar a riure. Reia exageradament, en un to enèrgic, reclinant-se damunt el respatller de la cadira i agitant les mans. Tot el meu instint mèdic es va rebel·lar contra aquella rialla.

—Prou! —vaig cridar—. Calmeu-vos! —Vaig omplir un got amb aigua d’una garrafa.

Fou en va. L’home estava afectat per un d’aquells atacs d’histèria que solen alterar les naturaleses quan s’hi ha declarat una crisi poderosa. Finalment, aconseguí de dominar-se, molt fatigat i enrogit.

—El meu comportament ha estat ridícul —va dir, panteixant.

—En absolut. Beveu això! —Vaig afegir una mica de brandy a l’aigua, i les seves galtes varen començar a recobrar el color.

—Ja estic millor —digué—. Ara, doctor, potser seríeu tan amable d’ocupar-vos del meu polze, o millor dit, del lloc on abans hi havia el meu polze.

Es va deslligar el mocador i va estendre la mà. La visió d’allò fins i tot provocà un estremiment en els meus nervis endurits. Hi havia quatre dits sortints i una repulsiva superfície roja amarada de sang, allí on havia d’haver-hi el dit gros. Aquest havia estat tallat o arrencat d’arrel.

—Déu del cel! —vaig exclamar—. És una ferida terrible! Us deu haver fet molt de mal.

—Sí. De fet em vaig desmaiar, en sofrir la ferida, i crec que vaig restar sense coneixement força estona. En recuperar-lo, vaig sentir que encara em feia mai, així que em vaig lligar el mocador ben fort al voltant del puny bo i reforçant-lo amb un branquilló.

—Excel·lent! Que heu estat infermer?

—És una qüestió d’hidràulica. Entra dins de la meva competència.

—Això ho ha fet —vaig dir, tot examinant la ferida— un instrument molt pesant i esmolat.

—Una picoladora, per exemple.

—Un accident, suposo…

—De cap manera.

—Un atac criminal, doncs?

—Força criminal, certament.

—Em deixeu esfereït.

Vaig netejar la ferida amb una esponja, i la vaig desinfectar i curar; finalment, la vaig cobrir amb cotó fluix i gases. Ell s’estigué reclinat a la cadira sense queixar-se, si bé de vegades li tremolava el llavi.

—Com us trobeu? —vaig preguntar, així que vaig haver acabat.

—Molt bé! Entre el brandy i les gases, em sento un home nou. Em trobava molt dèbil, però és que he hagut de passar per una experiència molt intensa.

—Potser faríeu bé de no parlar-ne. És evident que traeix els vostres nervis.

—Oh, no, ara ja no. Hauré d’explicar la meva història a la policia, per bé que, entre nosaltres, si no fos per l’evidència contundent de la meva ferida, em sorprendria molt que es creguessin el meu relat, ja que és prou extraordinari i no compto amb gaires proves amb què donar-li suport. I, en el cas que se’l creguessin, les pistes que els puc donar són tan vagues que resulta molt qüestionable la possibilitat de fer justícia.

—Ah! —vaig exclamar—. Si hi ha cap problema que vulgueu veure resolt, us recomano ferventment que acudiu al meu amic Sherlock Holmes abans d’anar a veure la policia.

—Oh, ja n’he sentit a parlar, d’aquest individu —va respondre el meu pacient que és clar, també, hauria de recórrer a la policia.

—Podríeu concertar-me una cita amb ell?

—Faré més que això. Us hi acompanyaré personalment.

—Us quedaré agraït per sempre.

—Agafarem un cotxe i hi anirem plegats. Arribarem just a temps d’esmorzar amb ell. Creieu que tindreu prou forces?

—Sí. No quedaré tranquil fins que hagi contat la meva història.

—Aleshores ordenaré a la minyona que cridi un cotxe, i seré amb vós d’aquí a uns instants. —Vaig córrer cap al pis de dalt, li vaig fer cinc cèntims de la situació a la meva esposa i cinc minuts després em trobava a l’interior d’un cabriolé amb la meva coneixença recent, camí de Baker Street.

Vàrem sorprendre Sherlock Holmes tal com jo m’esperava: a la saleta, abillat amb el seu batí, llegint la secció d’anuncis personals de The Times i fumant-se la pipa prèvia a l’esmorzar, feta de les pastilles i residus de tabac del dia anterior, acuradament assecats i aplegats en un racó de la lleixa de la xemeneia. Ens va rebre amb la seva actitud discreta i genial, va encomanar ous amb cansalada i ens acompanyà en un desdejuni cordial. En acabar, va acomodar la nostra coneixença recent en un sofà, li posà un coixí sota el cap i deixà una copa de brandy al seu abast.

—És fàcil de veure que la vostra experiència no és gaire comuna, Mr. Hatherley —observà—. Us prego que us poseu còmode i feu com si fóssiu a casa vostra. Expliqueu-nos tot el que pugueu, però atureu-vos quan us sentiu cansat i llavors recupereu forces amb una mica de licor.

—Gràcies —va dir el meu pacient—. Ja em trobo com nou d’ençà que el doctor m’ha embenat, i em sembla que el vostre esmorzar ha completat la curació. Us robaré el mínim possible del vostre temps valuós, així que encetaré tot seguit la narració de la meva peculiar experiència.

Holmes es va asseure en la seva butaca amb aquella expressió d’avorrit i mig adormit que dissimulava la seva naturalesa frisosa i entusiasta, mentre que jo ho vaig fer davant seu. Tots dos ens disposàrem a escoltar en silenci l’estranya història del nostre visitant.

—Heu de saber —va començar— que sóc orfe i solter i visc tot sol en un apartament de lloguer a Londres. Sóc enginyer hidràulic de professió, i he aplegat una experiència considerable en el decurs dels set anys que he passat com a aprenent a Venner & Matheson, la coneguda empresa de Greenwich. Dos anys enrere, en acabar el meu temps d’aprenentatge, i havent rebut una suma de diners considerable a causa de la mort del meu pobre pare, vaig decidir d’establir el meu propi negoci, i en vaig instal·lar les oficines a Victoria Street.

»Suposo que tothom les troba una experiència monòtona, les seves primeres passes en un negoci independent. La meva ho ha estat en extrem. En dos anys només he tingut tres consultes i una petita feina, i això és absolutament tot el que m’ha aportat la meva professió. Els meus ingressos bruts pugen a vint-i-set lliures amb deu. Cada dia, des de les nou del matí fins a les quatre de la tarda, he estat al meu despatx esperant, fins que la meva moral ha començat a enfonsar-se i he començat a creure que mai no adquiriria experiència.

»Tanmateix, ahir, justament quan ja em plantejava de deixar l’oficina, va entrar el meu secretari per anunciar que hi havia un cavaller esperant per enraonar de negocis. Em va passar també una targeta amb el nom “Coronel Lysander Stark” gravat. Tot seguit va entrar el coronel mateix, un home d’estatura mitjana però d’una magror extrema. Crec que no he vist un home tan prim com aquell. El rostre li acabava en un angle agut format pel nas i la barba, i la pell de les galtes li tibava sobre els ossos prominents. La seva magresa, però, semblava natural i no pas atribuïble a cap malaltia, ja que els ulls eren brillants, el pas àgil i els moviments segurs. El vestit era senzill, però endreçat, i vaig calcular que la seva edat era més a prop dels quaranta que no pas dels trenta.

»—Mr. Hatherley? —va preguntar, amb un cert deix alemany—. M’han recomanat a vós, Mr. Hatherley, com un home no solament eficient en la seva professió sinó també discret i capaç de guardar un secret.

»Em vaig inclinar, sentint-me tant adulat com qualsevol altre jove, davant unes paraules com aquelles.

»—Puc preguntar-vos qui us ha donat bones referències de mi? —vaig dir.

»—Bé, potser sigui millor que no us ho digui, almenys per ara. Ha estat la mateixa font que m’ha informat que sou orfe i solter, i que viviu tot sol a Londres.

»—Una informació correcta —vaig respondre—, però ja em disculpareu que us digui que no veig quina relació té això amb les meves aptituds professionals. M’ha semblat entendre que és un assumpte professional, allò de què voleu parlar-me…

»—Indubtablement. Però, com veureu, tot allò que dic hi té alguna relació. Tinc un encàrrec professional per a vós, però és essencial una absoluta discreció… Absoluta discreció, ja m’enteneu, i, per descomptat, és més fàcil esperar-la d’un home que viu sol que no pas d’un que viu en el si de la seva família.

»—Si jo prometo de guardar un secret —vaig dir—, podeu confiar absolutament en la meva reserva. —Dit això, em va mirar amb severitat, fins al punt que em va semblar la mirada més suspicaç i interrogativa que hagués vist mai.

»—Ho prometeu, doncs? —digué, finalment.

»—Sí, ho prometo.

»—Silenci absolut i complet abans de l’afer, durant l’afer i després? Cap referència al tema, ni oral ni escrita?

»—Ja us he donat la meva paraula.

»—Molt bé. —Inopinadament, travessà la sala a la velocitat de la llum i obrí la porta de cop. El passadís contigu era buit—. Així m’agrada —va dir, tot tornant—. Sé que alguns empleats són tafaners pel que fa als assumptes dels seus patrons. Ara ja podem enraonar amb tota seguretat.

»Va acostar la seva cadira a la meva i restà observant-me en silenci amb la mateixa mirada interrogativa i pensativa d’abans. Mentrestant, s’havia començat a despertar en mi quelcom anàleg a la por, davant l’estrany capteniment d’aquell home esquelètic. Ni tan sols el meu temor de perdre un client no em contenia d’evidenciar la meva impaciència.

»—Us prego que m’exposeu l’assumpte, cavaller —li vaig dir—. El meu temps és or. —Que el cel em perdoni per aquesta darrera frase, però les paraules varen acudir soles als meus llavis.

»—Creieu que cinquanta guinees per una nit de treball us convindrien? —em proposà.

»—Sense cap mena de dubte.

»—Jo dic una nit de treball, però potser amb una hora ja en tindreu prou. Senzillament, vull conèixer la vostra opinió sobre una premsa que no funciona. Si ens dieu quin problema té, podreu anar-vos-en de seguida. Què us en sembla?

»—Em sembla una feina senzilla i uns honoraris munificents.

»—Perfectament. Hauríeu de venir aquesta nit amb l’últim tren.

»—A on?

»—A Eyford, a Berkshire. És un poblet situat a prop d’Oxfordshire, a uns onze quilòmetres de Reading. Hi ha un tren des de Paddington que us hi deixarà cap a les onze i quinze.

»—Molt bé.

»—Vindré a buscar-vos amb un carruatge.

»—Cal anar-hi amb cotxe, doncs?

»—Sí, la nostra residència es troba al bell mig del camp. Hi ha deu quilòmetres llargs, des de l’estació d’Eyford.

»—Aleshores serà difícil que hi arribem abans de mitjanit, i suposo que no tindré la possibilitat d’agafar un tren de tornada. Em veuré obligat a passar-hi la nit.

»—Sí, i no tindrem cap inconvenient a parar-vos un llit.

»—Ho trobo massa delicat. No podria venir a una hora menys intempestiva?

»—Hem cregut més convenient que vingueu tard. I és justament per compensar-vos de qualsevol incomoditat que us oferim, a vós, un home jove i desconegut, una tarifa que envejaria qualsevol cap de brot en la vostra professió. Per descomptat que, si decidiu de refusar el tracte, encara hi sou a temps.

»Vaig pensar en les cinquanta guinees i en el profit que em farien.

»—De cap manera —vaig dir—. Em sentiré molt honrat d’adaptar-me als vostres desigs. Tanmateix, m’agradaria de saber amb una mica més de detall què és el que voleu que faci.

»—Me’n faig càrrec. Trobo molt natural que la promesa de discreció que us hem exigit hagi suscitat la vostra curiositat. No tinc cap intenció d’embolicar-vos en res sense abans haver-vos-ho deixat tot ben clar. Puc creure que estem completament lliures d’un eventual espieta?

»—Completament.

»—Així, doncs, la qüestió és com segueix. Molt probablement sabeu que la terra de batan constitueix un bé molt valuós, i que només se’n troba, aquí a Anglaterra, en un parell d’indrets…

»—Així ho tinc entès.

»—No fa gaire temps vaig comprar una petita propietat, molt petita, a uns quinze quilòmetres de Reading. Vaig tenir la gran sort de descobrir que un dels camps contenia terra de batan. En investigar-hi, però, vaig veure que es tractava d’un dipòsit relativament petit i que constituïa només una baula entre dos de molt més grans, a dreta i esquerra, emplaçats, però, en els terrenys dels meus veïns. Aquella bona gent ignorava del tot que les seves terres continguessin una cosa tan valuosa com una mina d’or. Naturalment, m’interessava d’adquirir aquells terrenys abans no s’adonessin del seu valor real, però, per desgràcia, no disposava de prou capital per a fer-ho. Vaig aplegar un parell d’amics, en secret, i em suggeriren d’explotar el nostre petit jaciment callada i discretament fins a acumular els diners suficients per a comprar els camps veïns. Això és el que hem estat fent un quant temps, i per tal de facilitar les nostres operacions hi vàrem instal·lar una premsa hidràulica. Aquesta, com ja us he dit abans, ha sofert una avaria, i és per això que necessitem el vostre consell. Tanmateix, guardem el secret zelosament, ja que, si s’arribava a saber que hem portat enginyers hidràulics a la nostra propietat, aviat sorgirien les sospites i, si els fets sortien a la llum pública, ja ens podríem acomiadar de tota la possibilitat d’aconseguir aquells camps i de portar a terme els nostres plans. És per això que us he fet donar la vostra paraula de no dir a ningú que vindreu a Eyford aquesta nit. Espero haver-vos aclarit tots els dubtes.

»—Us he seguit perfectament —vaig respondre—. L’únic que no puc arribar a entendre és quin ús en feu, d’una premsa hidràulica, en l’excavació d’un jaciment de terra de batan, que, segons tinc entès, s’extreu per mitjà de pous.

»—Ah! —exclamà ell—, tenim el nostre propi procediment. Comprimim la terra en blocs, per tal de treure’ls sense deixar entreveure el que contenen. Però això no passa de ser un simple detall. Ara, Mr. Hatherley, he dipositat en vós tota la meva confiança i us he demostrat fins a quin punt… —Es va incorporar de la cadira—. Us esperaré, doncs, a Eyford, a un quart de dotze.

»—Hi seré.

»—I ni un mot a ningú. —Em va mirar amb una última i llarga mirada interrogativa i, tot seguit, després d’una encaixada de mà freda i humida, deixà el despatx apressadament.

»Bé, quan vaig considerar l’afer a sang freda, em vaig quedar astorat, com podeu comprendre, davant la missió que acabaven d’encomanar-me. D’una banda, naturalment, em sentia content, perquè la paga era, si més no, el dècuple del que jo hauria demanat en el cas d’haver posat preu als meus serveis, i més tenint en compte que aquest encàrrec podien haver-lo ofert a qualsevol altre. D’altra banda, l’expressió i les maneres del meu patró m’havien causat una impressió desagradable i, a més, no creia pas que la seva explicació de la terra de batan justifiqués el meu viatge a mitjanit i la seva ànsia extrema que no parlés a ningú de la meva missió. Tanmateix, vaig engegar els meus temors a dida, vaig despatxar un sopar substanciós, em vaig arribar a Paddington i vaig emprendre el meu viatge, havent complert al peu de la lletra l’exigència de tenir la boca closa.

»A Reading, no solament vaig haver de canviar de tren, sinó també d’estació. Malgrat tot, vaig tenir temps d’agafar l’últim tren cap a Eyford, i vaig arribar a la petita i mal il·luminada estació a les onze tocades. Vaig ser l’únic passatger a baixar-hi, i no hi havia ningú a l’andana llevat d’un mosso d’estació somnolent amb una llanterna. Havent travessat la porta, però, vaig trobar l’home amb qui havia parlat al matí, que m’esperava enmig de la fosca. Em va donar la mà sense dir ni un mot i em féu pujar a un cotxe que tenia la porta oberta. Va pujar les finestres de cada costat, va donar un cop al parament de fusta, i el carruatge arrencà a tota la velocitat de què el cavall era capaç».

—Un cavall? —va interrompre Holmes.

—Sí, només un.

—Us vau fixar en el color?

—Sí, el vaig veure gràcies als llums de posició quan pujava al cotxe. Era castany.

—Tenia aire de cansament o fresc?

—Oh, fresc i llustrós.

—Gràcies. Lamento haver-vos interromput. Si us plau, repreneu el vostre interessant testimoni.

—Viatjàrem durant una hora, com a mínim. El Coronel Lysander Stark m’havia dit que tan sols hi havia onze quilòmetres de trajecte, però jo en vaig calcular, a partir de la mitjana de velocitat i del temps que hi vàrem esmerçar, prop de vint. Ell seia al meu costat sense badar boca, i em vaig adonar, més d’una vegada, que, en tombar-me cap a ell, m’estava mirant amb gran intensitat. Els camins no són gaire bons en aquella comarca, perquè el vehicle se sacsejava i trontollava violentament. Jo provava de trobar algun indici que em permetés de determinar on érem a través de les finestres, però aquestes eren fetes de vidres glaçats, així que només podia distingir la resplendor d’algun que altre llum fugisser. Una vegada i una altra aventurava algun comentari per tal de trencar la monotonia del viatge, però el coronel responia només amb monosíl·labs i la conversa aviat s’extingia. Al final, però, el sotrac del camí es convertí en un lliscar cruixent i uniforme sobre una calçada de grava, fins que el cotxe es va aturar. El coronel Lysander Stark va saltar a terra i, quan jo em disposava a seguir-lo, em va empènyer resoltament cap a una porxada oberta al davant nostre. Com sigui que vàrem passar molt ràpidament del carruatge a l’interior de la casa, em va fer la impressió que pretenien impedir-me de retenir qualsevol visió, per efímera que fos, de la façana. Així que vaig travessar el llindar, la porta es tancà pesadament darrere nostre, i vaig sentir dèbilment el frec de les rodes del cotxe en anar-se’n.

»L’interior de la casa era totalment a les fosques, per la qual cosa el coronel forfollà a la recerca de mistos, rondinant en veu baixa. De sobte, es va obrir una porta al final del passadís, i una llarga i daurada llenca de llum es va estendre en la nostra direcció. La claror es va anar acostant fins que aparegué una dona amb un llum, que sostenia per damunt del seu cap. La dona va estirar el coll per mirar-nos. Em vaig adonar que era bonica, i per la brillantor que la llum arrencava del seu vestit fosc vaig deduir que era fet de roba cara. Va dir unes paraules en una llengua estrangera i amb un to interrogatiu, i quan el meu acompanyant va respondre amb un brusc monosíl·lab, ella es va sobresaltar tant que el llum estigué a punt de caure-li de la mà. El coronel Stark se li va acostar, li va xiuxiuejar alguna cosa a cau d’orella i, després d’orientar-la amb la mà a l’esquena cap a la cambra d’on havia vingut, va tornar amb el llum cap a on era jo.

»—Tindríeu la bondat d’esperar uns moments en aquesta sala? —em digué, obrint una altra porta. Era una estança força petita i moblada senzillament, amb una taula rodona al mig, damunt la qual hi havia escampats uns quants llibres alemanys. El coronel Stark deixà el llum sobre un harmònium situat al costat de la porta—. No us faré esperar gaire —va anunciar— i desaparegué en la foscor.

»Vaig donar un cop d’ull als llibres que hi havia sobre la taula i, malgrat la meva ignorància de l’alemany, vaig constatar que dos d’ells eren tractats de ciència, mentre que la resta eren volums de poesia. Llavors em vaig dirigir a la finestra per tal de fer-me una idea de les immediacions, però un finestró de fusta de roure sòlidament barrat m’ho impedia. Era una casa extraordinàriament silenciosa. En algun lloc del passadís hi havia un rellotge vell que emetia un tic-tac sorollós, però fora d’això no se sentia res més. Em començava a envair una sensació vaga d’intranquil·litat. Qui eren aquells alemanys i què feien, en aquell indret estrany i solitari? I quin lloc era, aquell? Només sabia que em trobava a uns setze quilòmetres d’Eyford, però no tenia ni idea de si al nord, al sud, a l’est o a l’oest. D’altra banda, Reading, i possiblement altres poblacions importants, queien dins aquell radi, per la qual cosa aquell indret no podia quedar tan apartat. El que era ben cert, com evidenciava l’absoluta quietud que m’envoltava, era que em trobava al camp. Em vaig posar a passejar amunt i avall de la sala cantussejant una melodia en veu baixa per allunyar els meus temors i pensant en l’estímul de la paga de cinquanta guinees.

»Inopinadament, sense cap soroll previ, enmig del total silenci, la porta de la cambra s’obrí lentament. Vaig veure la dona aturada al llindar, retallada la seva imatge sobre la foscor del rebedor. La llum groga del llum accentuava els trets bells i frisosos del seu rostre. Em vaig adonar a primera vista que estava morta de por, i aquest fet em va glaçar el cor. Va aixecar un dit tremolós per indicar-me silenci, i m’engegà a cau d’orella unes quantes paraules en mal anglès, girant la mirada, com un cavall espantat, cap a la tenebra del seu darrere.

»—Jo me n’aniria —digué, fent un esforç terrible, o almenys així m’ho va semblar, per enraonar amb calma—. Jo me n’aniria. No em quedaria aquí. No és bo, per a vós, que us quedeu.

»—Però, senyora —vaig objectar—, encara no he fet allò per què he vingut. Possiblement, no podré marxar fins que hagi vist la màquina.

»—No val la pena que us espereu —continuà dient—. Podeu sortir per la porta, ningú no ho impedeix. —Veient que jo somreia i feia que no amb el cap, va deixar de banda la moderació i féu un pas endavant am les mans entrellaçades—. Per l’amor de Déu! —em va implorar—, marxeu d’aquí abans no sigui massa tard!

»Però jo sóc tossut de naturalesa i m’agrada de ficar-me en assumptes que comportin alguna dificultat. Vaig pensar en les cinquanta guinees, en el meu fatigós viatge i en la ingrata nit que semblava esperar-me. Tot això havia de ser en va? Per què havia de marxar furtivament sense haver realitzat l’encàrrec i haver cobrat la paga convinguda? Vaig arribar a la conclusió que aquella dona devia ser una monomaníaca. Així, doncs, amb resoluda determinació, tot i que l’actitud d’ella m’havia afectat més del que semblava, vaig negar amb el cap altra vegada i vaig declarar la meva intenció de romandre allà on era. Quan la dona es disposava a reprendre les seves súpliques, se sentí una porta que es tancava al pis de dalt i unes passes que baixaven les escales. Ella es va parar a escoltar uns instants, va estendre les mans en un gest de desesperació i desaparegué tan sobtadament i silenciosa com havia vingut.

»Els nouvinguts eren el coronel Lisander Stark i un home petit i rabassut amb una barba de xinxilla que li creixia des de les arrugues de la sotabarba, i que em va ser presentat com Mr. Ferguson.

»—El meu secretari i administrador —digué el coronel—. Per cert, si no recordo malament, jo havia deixat la porta tancada. Temo que us hagi importunat el corrent d’aire.

»—Al contrari —vaig dir—. He obert la porta jo mateix perquè m’ha semblat que la sala estava massa tancada.

»Em va adreçar una de les seves mirades suspicaces.

»—Potser fóra millor d’entrar en matèria —digué—. Mr. Ferguson i jo us portarem on es troba la màquina.

»—M’hauré de posar el barret, suposo…

»—Oh, no cal. És dintre la casa.

»—Com? Traieu la terra de batan aquí dins?

»—No, no. Aquí només la comprimim. Però això no ve al cas. Tot el que volem és que examineu la màquina i ens digueu què té.

»Vàrem pujar les escales plegats, el coronel al capdavant amb el llum, i l’administrador gras i jo darrere. Aquell vell casalot era un laberint de corredors, passadissos, escales de cargol estretes i portes baixes, els llindars de les quals apareixien desgastats per les generacions que els havien travessats. Al segon pis no hi havia catifes enlloc ni vestigis de mobiliari, mentre que l’enguixat de les parets i la humitat irrompia en forma de taques verdes i malsanes. Jo provava d’aparentar una actitud tan despreocupada com podia, però no havia oblidat els consells de la dona, encara que els havia desatès, i no treia l’ull de damunt els meus dos acompanyants. Ferguson semblava un home taciturn i reservat, però vaig deduir, a partir del poc que va dir, que era pagès.

»El coronel Stark s’aturà finalment davant una porta baixa, que va obrir. L’interior era una cambra quadrada i tan reduïda, que amb prou feines hi cabíem tots tres alhora. Ferguson es va quedar a fora, mentre que el coronel m’instà a entrar-hi amb ell.

»—Ara ens trobem —em va explicar— dins la premsa hidràulica mateixa, i si algú la posava en funcionament experimentaríem una vivència especialment desagradable. El sostre d’aquesta cambra és, en realitat, la base del pistó, que baixa sobre aquest sòl metàl·lic amb una força de moltes tones. A fora hi ha unes columnes laterals d’aigua que reben aquesta força i la transmeten multiplicant-la mitjançant un procediment que ja us deu resultar familiar. De fet, la màquina funciona, però s’hi adverteix un cert encarcarament en el treball i ha perdut una mica de força. Potser vós tindríeu la bondat d’examinar el mecanisme i de dir-nos què cal fer perquè torni a funcionar correctament.

»Li vaig agafar el llum i vaig examinar la màquina a fons. Era realment gegantina i capaç d’exercir una pressió enorme. Tanmateix, quan vaig sortir per accionar els alçaprems vaig veure de seguida, pel soroll, que hi havia una fuga que provocava una regurgitació de l’aigua a través d’un dels cilindres laterals. Una investigació més acurada em va fer adonar que un dels anells de goma que envoltava l’extrem d’una biela s’havia encongit fins al punt de no acabar d’omplir la cavitat on treballava. Aquí residia, clarament, la causa de la pèrdua de força, i així ho vaig explicar als meus acompanyants, els quals seguiren els meus comentaris amb molta atenció i em formularen diverses preguntes relatives al que havien de fer per reparar l’avaria. Quan ja els ho havia deixat clar, vaig tornar a la cambra principal de la màquina i hi vaig fer una bona ullada per satisfer la meva curiositat. Saltava a la vista que la història de la terra de batan era només una mera invenció, perquè era absurd de suposar que un mecanisme tan poderós com aquell hagués estat dissenyat per a un propòsit tan poc escaient. Les parets eren de fusta, però el sòl consistia en una sòlida planxa de ferro, i quan m’hi vaig acostar a examinar-lo, hi vaig veure una crosta de residu metàl·lic al damunt. Em vaig ajupir i, mentre gratava la superfície de la crosta per esbrinar exactament què era, vaig sentir murmurar una exclamació en alemany i vaig veure el rostre cadavèric del coronel que m’observava.

»—Què hi feu, aquí? —em preguntà.

»Jo em sentia molest perquè m’havien engalipat, amb una història tan elaborada com aquella.

»—Estava admirant la vostra terra de batan —vaig ironitzar—. Crec que fóra més fàcil d’aconsellar-vos sobre la vostra màquina si em fèieu saber la finalitat veritable amb què és emprada.

»Així que vaig haver pronunciat aquestes paraules, em vaig penedir de la temeritat del meu comentari. L’expressió del coronel es va endurir, i en els seus ulls grisos vaig advertir una vivor sinistra.

»—Molt bé —va dir—, ara tindreu ocasió de saber-ho tot, de la màquina. —Va fer un pas enrere, va tancar la porteta i donà la volta a la clau dins el pany. Vaig córrer cap a la porta i vaig accionar el pom, però era ben tancada i no cedia el més mínim malgrat les meves empentes i puntades de peu—. Ei! Coronel! —vaig cridar—. Deixeu-me sortir!

»De sobte, enmig del silenci, vaig sentir un soroll que em va posar la pell de gallina. Era el so metàl·lic dels alçaprems acompanyat del brunzit del cilindre que feia aigua. Havien engegat el mecanisme. El llum encara era a terra, allí on l’havia deixat en examinar la planxa. A la seva claror, em vaig adonar que el sostre negre baixava cap a mi, lentament, a batzegades, però, com ningú no sabia millor que jo, amb una força que em convertiria en una massa informe de carn en no més d’un minut. Em vaig abalançar xisclant contra la porta i vaig manipular el pany amb les ungles. Vaig implorar al coronel que em deixés sortir, però l’inexorable soroll dels alçaprems ofegava els meus crits. El sostre ja havia baixat a no més de mig metre del meu cap, i amb la mà estesa vaig sentir l’aspror de la seva superfície. Aleshores em va passar pel cap que el dolor que em provocaria la mort dependria de la posició que pogués adoptar. Si m’ajeia de bocaterrosa el pes recauria sobre la columna vertebral; em vaig esgarrifar de pensar en un tal desenllaç. Vaig considerar la posició de cara amunt, però, tindria prou enteresa per a estirar-me i quedar-me mirant aquella terrorífica superfície negra baixant cap a mi? Ja se’m feia impossible d’estar dret, quan els meus ulls ensopegaren amb un detall que va portar un bri d’esperança al meu cor.

»Ja he dit que el sòl i el sostre eren de ferro i que les parets eren de fusta. En mirar desesperadament al meu voltant, vaig veure una fina línia de llum groga entre dos taulons que s’eixamplava a mesura que un pany de paret molt prim era empès enrere. Per un moment, amb prou feines m’ho vaig poder creure, que se m’obria una via d’escapatòria de la mort. Un instant després, m’hi vaig llançar, i em vaig trobar a l’altre costat mig inconscient. El pany de paret havia tornat a tancar-se darrere meu, però el soroll del llum en ser esclafat i, poc després, l’estrèpit de les dues planxes de metall evidenciaren fins a quin punt havia estat oportuna la meva fugida.

»Vaig recuperar el coneixement en sentir uns copets a la mà, i em vaig trobar estès al terra de pedra d’un passadís estret mentre una dona s’inclinava cap a mi i em sacsejava amb la mà esquerra, aguantant una espelma amb la dreta. Era la mateixa noia el consell de la qual jo havia refusat d’una manera tan irresponsable.

»—Vinga! Vinga! —em deia panteixant—. Vindran de seguida i veuran que no sou a dins. Oh, no gasteu un temps tan preciós i veniu!

»Aquest cop no vaig desatendre el consell. Em vaig aixecar, la vaig seguir corrents pel passadís i vam baixar per unes escales tortuoses. Aquestes desembocaven en un corredor ampli i, tot just acabàvem d’arribar-hi, quan vàrem sentir unes passes a corre-cuita i els crits de dues veus —l’una responent a l’altra— procedents del pis on érem i del pis inferior, respectivament. La meva guia es va aturar i va mirar al seu voltant sense saber què fer. Aleshores va obrir una porta que donava pas a un dormitori, el qual era banyat per la llum de la lluna, que entrava per la finestra.

»—És la vostra única possibilitat —em va dir—. És alt, però em penso que podeu saltar-ho.

»Havent dit això, a l’altre extrem del passadís va sorgir una llum i llavors vaig veure la figura magra del coronel Stark que corria cap a nosaltres amb un llum en una mà i un estri semblant a una picoladora de camiser a l’altra. Vaig travessar el dormitori corrents, vaig obrir la finestra i vaig mirar a l’exterior. Que bonic i tranquil que es veia el jardí a la llum de la lluna, i no estava a més de deu metres de la finestra! Em vaig enfilar a l’ampit, però vaig decidir de no saltar abans d’haver escoltat què succeïa entre la meva salvadora i el rufià que m’empaitava. Si la noia era maltractada, jo estava disposat a acudir en ajut seu sense reparar en cap mena de risc. A penes aquest pensament havia passat per la meva ment que ell ja era a la porta obrint-se pas amb una empenta; però ella li va tirar els braços al coll i provà de fer-lo recular.

»—Fritz! Fritz! —cridà en anglès—. Recorda la teva promesa des de l’última vegada. Vas dir que no tornaria a passar. Ell callarà! Oh, callarà!

»—Estàs boja, Elise! —l’escridassà ell, lluitant per alliberar-se de la noia—. Seràs la nostra ruïna. Ja ha vist massa. Que em deixis passar, et dic! —La va tirar a un costat, va córrer fins a la finestra i descarregà la pesada arma contra mi. Jo m’havia deixat anar i em trobava penjat amb els dits a la ranura de la finestra i les mans damunt l’ampit, quan vaig sentir el cop. Vaig notar un dolor sord, em relliscaren les mans i vaig caure al jardí.

»Vaig quedar afectat, que no ferit, per la caiguda, així que em vaig incorporar i vaig arrencar a córrer entre els arbusts tan de pressa com vaig poder, ja que comprenia que encara no havia escapat de perill. De sobte, però, mentre corria, em va venir un fort rodament de cap i mareig. Em vaig mirar la mà, que s’estremia de dolor, i aleshores, per primer cop, em vaig adonar que el polze m’havia estat tallat i que la sang rajava de la ferida. Me les vaig arreglar per embolicar-me la mà amb el mocador, però llavors vaig experimentar un brunzit sobtat a les orelles i un instant després queia sense coneixement entre els rosers.

»No us sabria pas dir quant de temps vaig estar inconscient, però devia ser una bona estona, perquè quan em vaig revenir la lluna s’havia diluït en un matí radiant. Tenia la roba tota molla de rosada, i la màniga de l’abric amarada de sang de la ferida. La coïssor d’aquesta em féu recordar immediatament els esdeveniments de la meva aventura nocturna, i em vaig aixecar amb la sensació que encara no estava fora de l’abast dels meus perseguidors. Però, en mirar al meu voltant, em vaig sorprendre de no veure ni casa ni jardí. Havia estat ajagut en un angle de la tanca, a tocar del camí, i una mica més avall es dreçava un gran edifici que vaig identificar, en acostar-m’hi, com la mateixa estació a la qual havia arribat la nit anterior. De no haver estat per la dolorosa ferida a la mà, tot el que hauria succeït en el decurs d’aquelles hores terribles m’hauria semblat un malson.

»Mig atordit, vaig entrar a l’estació i vaig preguntar pel primer tren del matí. Al cap de poc més d’una hora en passaria un cap a Reading. Vaig constatar que el mosso d’estació que estava de servei era el mateix que m’havia topat en arribar. Li vaig preguntar si havia sentit a parlar mai del coronel Lysander Stark. El nom li era desconegut. Que potser havia vist el cotxe, la nit passada, que m’havia vingut a esperar? No, no l’havia pas vist. Hi havia cap comissaria de policia a les rodalies? N’hi havia una a uns cinc quilòmetres.

»La comissaria era massa lluny per a mi, dèbil i ferit com em trobava. Vaig resoldre d’esperar a tornar a la ciutat abans de fer saber la meva història a la policia. Eren poc més de les sis quan hi he arribat, primer de tot he anat a fer-me netejar la ferida, i el doctor ha estat tan amable de portar-me tot seguit fins aquí. Deixo el cas en les vostres mans. Faré exactament tot allò que m’aconselleu».

Tots dos vàrem romandre asseguts en silenci una bona estona després d’haver escoltat aquesta narració extraordinària. A continuació, Sherlock Holmes va agafar de la prestatgeria un dels llibres feixucs i vulgars on guardava els seus retalls.

—Aquí tinc un anunci que us interessarà —va dir—. Aparegué en tots els diaris fa prop d’un any. Escolteu: “Desaparegut des del dia 9 Mr. Jeremiah Hayling, 26 anys, enginyer hidràulic. Sortí del seu apartament a les deu de la nit i des d’aleshores no se n’ha tingut notícies. Vestia… etc., etc.” Ha! Això devia ser la darrera vegada que el coronel havia necessitat que li revisessin la màquina, m’imagino.

—Per tots els sants! —exclamà el meu pacient—. Això explica el que deia la noia.

—Indubtablement. És prou clar que el coronel és un home fred i desesperat que està absolutament decidit a eliminar qualsevol cosa que s’interposi en el seu joc, com aquells pirates intransigents que no deixen cap supervivent en un vaixell capturat. Bé, ara cada segon és d’or, així que, si us sentiu amb prou forces, passarem per Scotland Yard abans de fer cap a Eyford.

Unes tres hores més tard, viatjàvem tots plegats en el mateix tren de Reading cap a la petita localitat de Berkshire. Érem Sherlock Holmes, l’enginyer hidràulic, l’inspector Bradstreet, de Scotland Yard, un policia de paisà i jo mateix. Bradstreet havia desplegat un mapa topogràfic de la zona damunt del seient, i va descriure amb un compàs un cercle que tenia Eyford per centre.

—Aquí teniu —digué—. El cercle és traçat amb un radi de setze quilòmetres des del poble. El lloc que ens interessa s’ha de trobar a prop d’aquesta línia. Heu dit setze quilòmetres, no és cert, senyor?

—Hi havia ben bé una hora, en cotxe.

—I creieu que us varen portar de tornada tot aquest trajecte, quan estàveu inconscient?

—Això devia passar. Tinc la vaga impressió d’haver estat recollit i transportat en algun lloc.

—El que no puc entendre —vaig intervenir jo— és per què es varen ocupar de vós quan us varen trobar ajagut sense coneixement al jardí. Potser el vostre agressor es va entendrir amb els precs de la dona.

—No ho considero gaire probable. No he vist mai una expressió tan inexorable com aquella, en tota la meva vida.

—Oh, aviat ho aclarirem tot —va dir Bradstreet—. Bé, ja he dibuixat la circumferència, i ara només m’agradaria de saber en quin punt d’ella resideixen les persones que busquem.

—Jo em veig capaç de suggerir-vos-en un —anuncià Holmes, amb serenitat.

—Com hi ha Déu… —exclamà l’inspector—. Veig que ja us n’heu format una opinió. Vejam qui està d’acord amb vós. Jo dic que és cap al sud, perquè la comarca és més deshabitada, allí.

—Jo dic cap a l’est —va dir el meu pacient.

—Jo estic per dir a l’oest —opinà el policia de paisà—, que és on hi ha una sèrie de poblets tranquils.

—Jo crec que és al nord —vaig fer jo—, perquè no hi ha turons, i el nostre amic ha dit que en cap moment no va notar que el carruatge pugés.

—Vaja! —exclamà l’inspector, tot rient—. Hi ha una bonica diversitat d’opinions. Ens hem repartit tot el cercle. A qui doneu vós el vot decisiu?

—Esteu tots equivocats.

—I com pot ser, tots!

—Oh, sí, que pot ser. El meu punt és aquest —i posà el dit al centre del cercle—. És aquí que els trobarem.

—Però… i el viatge de vint quilòmetres? —interrogà Hatherley, quasi sense alè.

—Deu d’anar i deu de tornar. Res de més simple. Vós mateix heu dit que el cavall estava fresc i llustrós quan pujàreu al cotxe. Com ho justificaríeu, si havia cavalcat vint quilòmetres per camins accidentats?

—Certament, és un ardit prou possible —observà Bradstreet, pensativament—. Naturalment ja no queda cap dubte sobre la naturalesa d’aquella gent.

—Cap ni un —corroborà Holmes—. Es tracta d’encunyadors de moneda a gran escala, i fan servir la màquina per formar l’aliatge que ha de substituir l’argent.

—Sabem, des de fa un quant temps, que hi ha una banda dedicada a aquesta activitat —va dir l’inspector—. Han estat introduint mitges corones a milers. Els hem seguit la pista fins a Reading, però no hem pogut arribar més lluny perquè han ocultat les seves empremtes d’una manera que demostra que són gats vells. Però ara, gràcies a aquest cas tan oportú, crec que ja els tenim en les nostres mans.

Però l’inspector anava equivocat, ja que aquells criminals no estaven pas destinats a caure sota el pes de la justícia. Quan arribàrem a l’estació d’Eyford, veiérem una gegantina columna de fum que sorgia d’entre un bosquet de les proximitats i s’estenia en forma d’una immensa ploma d’estruç sobre els camps veïns.

—Que s’està cremant una casa? —preguntà Bradstreet així que el tren hagué reprès el seu camí.

—Sí, senyor —respongué el cap d’estació.

—Quan ha començat l’incendi?

—He sentit dir que durant la nit, senyor, però la situació ha empitjorat i ara tot el lloc és en flames.

—De quina casa es tracta?

—De la del Doctor Becher.

—Digueu-me —intervingué l’enginyer—, el Doctor Becher és un alemany molt prim amb un nas llarg i afuat?

El cap d’estació es posà a riure de bona gana.

—No, senyor. El Doctor Becher és anglès, i no hi ha en tota la contrada un home més reforçat que ell. Però sí que té un hoste a casa seva, un pacient segons tinc entès, que és estranger i fa la impressió que un bon bistec de bou de Berkshire no li faria cap mal.

Amb prou feines el cap d’estació havia acabat d’enraonar que tots cinc ja corríem en la direcció del foc. El camí coronava un turonet, i davant nostre es dreçava un enorme edifici emblanquinat per les finestres i escletxes del qual sortien les flames mentre des del jardí del davant tres bombers lluitaven en va per controlar el foc.

—És aquí! —va exclamar Hatherley, dominat per una intensa excitació—. Aquell és el camí de grava, i és entre aquells rosers que vaig restar inconscient. Aquella segona finestra és des d’on vaig saltar.

—Bé, si més no —digué Holmes—, us heu pres la revenja. Em sembla que no es pot qüestionar que va ser el vostre llum el que, en ésser esclafat per la premsa, va calar foc a les parets de fusta, per bé que, sens dubte, ells estaven massa capficats en la vostra persecució per a adonar-se’n a temps. Ara centreu la vostra atenció en aquesta gentada per si hi són els vostres amics d’aquesta nit, encara que em temo molt que ja deuen ser a uns quants centenars de quilòmetres d’aquí.

I els temors de Holmes es concretaren, perquè d’ençà d’aquell dia no hem tornat a saber res més ni de la dona bonica, ni de l’alemany sinistre, ni de l’anglès taciturn. Aquell mateix matí, a primera hora, un pagès havia vist passar ràpidament en la direcció de Reading un carro amb diverses persones i algunes caixes d’embalum considerable, però qualsevol vestigi dels fugitius havia desaparegut i ni tan sols les genialitats de Holmes reeixiren a descobrir la més mínima pista sobre on havien anat.

Els bombers quedaren molt desconcertats pels estranys condicionaments que veieren a l’interior de la casa, i més encara quan varen trobar un polze humà recentment mutilat damunt l’ampit d’una finestra del segon pis. Al capvespre, per fi els seus esforços assoliren l’èxit i aconseguiren de dominar el foc, però no pas abans que s’esfondrés la teulada i tota la casa quedés reduïda a la ruïna més absoluta. Tret d’alguns cilindres i canonades retorçats, no va quedar cap vestigi de la maquinària que tan cara li havia costat al nostre infortunat conegut. En un cobert contigu foren descoberts uns grans munts de níquel i de llautó, però no pas cap moneda, la qual cosa podia explicar la presència de les caixes voluminoses que ja he esmentat.

La manera com l’enginyer hidràulic va ser transportat des del seu jardí fins a l’indret on va recuperar el coneixement hagués pogut resultar per sempre més un misteri si no hagués estat pel fang, que ens ho va deixar força clar. Era evident que l’havien portat dues persones, una de les quals tenia uns peus notablement petits i l’altra els tenia inusualment grans. Tot plegat feia pensar que molt probablement l’anglès silenciós, menys temerari o menys criminal que el seu company, havia ajudat la dona a deixar fora de perill l’home inconscient.

—Bé —va dir el jove enginyer, amb tristesa, mentre ocupàvem els nostres seients, ja de retorn a Londres—, es pot dir que avui he fet un bon negoci. He perdut el dit gros, he perdut una paga de cinquanta guinees i… què hi he sortit guanyant?

—Experiència —respongué Holmes, rient—. Indirectament, us pot fer servei, sabeu? Només cal que en feu propaganda perquè us guanyeu per la resta dels vostres dies la reputació de ser un professional excel·lent.





10. EL NOBLE SOLTER


Les noces de Lord St. Simon i el seu curiós desenllaç ja fa temps que han deixat de suscitar interès en els àmbits en què es mou l’infortunat nuvi. Altres escàndols més recents ho han eclipsat i els seus detalls més picants han apartat les males llengües d’aquest drama de fa quaranta anys. No obstant això, com sigui que tinc motius per a creure que els fets no s’han difós mai entre el gran públic, i com sigui també que el meu amic Sherlock Holmes va jugar un paper decisiu en l’aclariment del cas, penso que cap biografia seva no seria completa sense un resum d’aquest episodi notable.

Succeí unes setmanes abans del meu propi casament, quan encara compartia amb Holmes l’apartament de Baker Street, que una tarda, havent tornat de fer un tomb, el meu company va trobar una carta que li era adreçada damunt la taula. Jo havia romàs a casa tot el dia, perquè s’havia girat un temps plujós i ventós i perquè la bala allotjada en un dels meus membres com a relíquia de la campanya afgana em coïa amb una persistència especial. Amb el cos reclinat en una butaca i les cames sobre una altra, m’havia rodejat d’un núvol de diaris fins que al final, saturat de les notícies de la jornada, els vaig deixar de costat i vaig restar apàtic contemplant el gran blasó i el monograma impresos al sobre que descansava damunt la taula i preguntant-me peresosament de quin noble corresponsal del meu amic podia ser aquella carta.

—Aquí teniu una epístola prou fascinant —li vaig anunciar, aixi que va entrar—. Les cartes d’avui al matí, si no recordo malament, eren d’un peixater i d’un cambrer.

—Sí, la meva correspondència té, decididament, l’encant de la varietat —respongué, tot somrient—, i la lletra més humil acostuma a ser la més interessant. Aquesta té tot l’aspecte de ser una d’aquells ingrates convocatòries socials que exigeixen d’avorrir-se o bé inventar-se alguna mentida.

Va trencar el segell i donà un cop d’ull al contingut de la lletra.

—Oh, vaja! Resulta que és una cosa interessant.

—No és cap assumpte social, doncs?

—No, és eminentment professional.

—I d’un client noble?

—Un dels més nobles d’Anglaterra.

—Estimat amic, us felicito.

—Puc assegurar-vos, Watson, sense cap mena d’afectació, que l’estatus del meu client té una importància insignificant pel que fa a l’interès que jo tingui pel cas. És possible, però, que aquest estatus tingui força coses a dir en aquesta investigació. Heu estat llegint els diaris diligentment, oi?

—Això sembla —vaig dir, tristament, assenyalant un lligall que descansava en un racó—. No he tingut res més a fer.

—És una sort, perquè potser podreu posar-me’n al corrent. No he llegit res tret de la crònica de successos i la secció d’anuncis personals. Aquesta última sempre és instructiva. Però si heu seguit les notícies més recents tan a consciència, haureu llegit alguna cosa sobre Lord St. Simon i la seva boda…

—Oh, sí, amb el màxim interès.

—Això està bé. La carta que tinc a la mà és de Lord St. Simon. Us la llegiré, a canvi que vós reviseu aquests diaris i em busqueu tot el que tingui a veure amb el tema. Diu el següent:

“Benvolgut Mr. Sherlock Holmes: Lord Backwater m’ha informat que puc confiar enterament en el vostre criteri i discreció. He decidit, per tant, d’acudir a vós per tal de consultar-vos sobre un dolorós esdeveniment relacionat amb les meves noces. Mr. Lestrade, de Scotland Yard, ja treballa en l’assumpte, i m’ha assegurat que no té res en contra de la vostra cooperació, i que fins i tot creu que podríeu servir de gran ajuda. Us vindré a veure a les quatre de la tarda, i en el cas que tingueu cap altre compromís, us prego que el posposeu, ja que l’assumpte és d’importància primordial. Ben atentament,

Robert St. Simon”



—Està datada a Grosvenor Mansions, escrita amb una ploma d’oca, i el noble cavaller ha tingut l’infortuni de tacar-se la part exterior del dit petit de la mà dreta —féu notar Holmes, tot tornant a plegar la carta.

—A les quatre, diu? Ja són les tres. Una hora més, i ja el tindrem aquí.

—Aleshores tinc el temps just, amb la vostra ajuda, per a posar-me en antecedents sobre el tema. Agafeu aquests diaris i ordeneu-ne els resums per ordre cronològic mentre jo m’assabento de qui és el nostre client. —Va triar un volum de cobertes vermelles d’entre una renglera de llibres de referència situats al costat de la lleixa de la xemeneia—. Vet-ho aquí —digué, tot asseient-se i estenent el llibre sobre els seus genolls—. “Robert Walsingham de Vere St. Simon, fill segon del Duc de Balmoral…” Hum! “Armes: Atzur, tres obriülls al cap sobre cor sable. Nascut el 1846”. Té quaranta-un anys, una edat prou madura per a casar-se. Ha estat sots-secretari de Colònies en una de les últimes administracions. El Duc, el seu pare, ha estat secretari d’Afers Estrangers. Han heretat la sang dels Plantagenet per descendència directa, i dels Tudor per la banda materna. Ha! Bé, no hi ha res de gaire instructiu, en tot això. Crec que us correspon a vós de proporcionar dades més sòlides.

—He tingut molt poques dificultats a trobar el que volia —vaig dir—, perquè els fets són molt recents i el tema m’ha cridat força l’atenció. No he volgut pas de fer-vos-els saber, però, perquè he vist que teníeu un altre assumpte entre mans i us podria disgustar la intrusió d’altres temes.

—Oh, us esteu referint al petit problema del cotxe distribuïdor de mobiliari de Grosvenor Square. Ja està tot aclarit… per bé que, en realitat, era obvi des del principi. Si us plau, comuniqueu-me els resultats de la vostra selecció de diaris.

—Vet aquí la primera notícia que hi he pogut trobar. Ve a la secció d’anuncis privats del Morning Post i data, com veieu, de fa algunes setmanes. “S’ha anunciat un matrimoni”, diu, “que tindrà lloc molt aviat, si els rumors en aquest sentit són correctes, entre Lord Robert St. Simon, fill segon del duc de Balmoral, i Miss Hatty Doran, filla única d’Aloysius Doran, Esq., de San Francisco, Califòrnia, E.U.A.” Això és tot.

—Un prodigi de laconisme —observà Holmes, estirant les seves cames, llargues i primes, cap al foc.

—Va aparèixer un paràgraf que ampliava aquest en un dels diaris de societat de la mateixa setmana. Ah, aquí el tenim. “Aviat caldrà fer una crida en defensa del mercat matrimonial, ja que el modern principi del lliure comerç sembla amenaçar perillosament la nostra producció nacional en aquest sentit. Un per un, els caps de les famílies nobles de la Gran Bretanya estan passant a mans dels nostres cosins de l’altra banda de l’Atlàntic. Aquesta setmana s’ha registrat un cas important que cal afegir a la llista de les peces cobrades per aquests deliciosos invasors. Lord St. Simon, que durant vint anys ha demostrat una resistència tenaç a les fletxes del déu Cupido, acaba d’anunciar definitivament el seu prometatge amb Miss Hatty Doran, la filla fascinant d’un multimilionari californià. Mis Doran, la gràcil figura i el bell rostre de la qual ha atret força l’atenció en les festes de Westbury House, és filla única i, si és veritat que el seu dot pot arribar a assolir les sis xifres, té bones expectatives per al futur. Si ja ha deixat de constituir un secret el fet que el Duc de Balmoral s’ha vist obligat a vendre els seus quadres en el decurs dels darrers anys i que Lord St. Simon no disposa de cap propietat al seu nom, tret de la petita finca de Birchmoor, és obvi que l’hereva californiana no és l’única beneficiària d’una aliança que li assegurarà una còmoda transició de dama republicana a tenir un títol britànic”.

—Res més? —preguntà Holmes, tot badallant.

—Oh, sí, tant com en vulgueu. Hi ha una altra nota al Morning Post que diu que la boda serà absolutament íntima, que se celebrarà a St. George’s, Hannover Square, que només hi seran convidats mitja dotzena d’amics íntims i que la festa tindrà lloc a la mansió moblada de Lancaster Gate adquirida per Mr. Aloysius Doran. Dos dies després, és a dir, dimecres passat, es va publicar un breu anunci segons el qual les noces ja havien tingut efecte i la lluna de mel tindria per escenari la residència de Lord Backwater, prop de Petersfield. Aquestes són les notícies aparegudes abans de la desaparició de la núvia.

—Abans de què? —exclamà Holmes, sobresaltat.

—De la desaparició de la núvia.

—Quan va desaparèixer, doncs?

—Durant el banquet de noces.

—Comprenc. Això és més interessant del que prometia; i força dramàtic, de fet.

—Sí. A mi em va sobtar perquè no és pas un fet gaire habitual.

—Les desaparicions d’aquesta mena solen esdevenir-se abans de la cerimònia, i en algun cas durant la lluna de mel, però no puc recordar res de tan puntual. Si us plau, doneu-me’n més detalls.

—He d’advertir-vos que són molt incomplets.

—Potser en podrem treure el màxim de suc.

—Siguin com siguin, apareixen publicats en un únic article d’un diari matinal d’ahir. Us el llegeixo tot seguit. Es titula “Desenllaç singular d’una boda elegant”.

“La família de Lord Robert St. Simon ha estat víctima de la més pregona consternació pels estranys i dissortats episodis que han tingut lloc en relació amb la boda del noble cavaller.

La cerimònia, tal com es va anunciar breument en la premsa d’ahir, va ser el matí anterior, però no ha estat possible fins ara de confirmar els rumors que han circulat d’una manera insistent. Malgrat tots els esforços dels amics per a evitar-ho, l’atenció del públic s’ha centrat sobre el tema fins al punt que l’assumpte s’ha convertit en un tòpic de totes les converses.

La cerimònia, oficiada a St. George’s, a Hannover Square, fou molt íntima i va comptar només amb la presència del pare de la núvia, Mr. Aloysius Doran, la Duquessa de Balmoral, Lord Backwater, Lord Eustace i Lady Clara St. Simon (el germà més jove i la germana del nuvi, respectivament), i Lady Alicia Whittington. La comitiva es va dirigir després a la mansió de Mr. Aloysius Doran, a Lancaster Gate, on s’havia preparat un banquet. Pel que sembla, una dona, el nom de la qual encara no se sap, va causar alguns problemes quan intentava d’entrar per la força a la mansió, tot al·legant que tenia una queixa a presentar davant Lord St. Simon. Només després d’una escena violenta i llarga el majordom i el lacai aconseguiren desfer-se de la dona. La núvia, que havia arribat sense novetat a la mansió després d’aquest incident desagradable, s’havia assegut a taula per compartir el banquet amb la resta, quan, adduint una sobtada indisposició, es va retirar a la seva cambra. Quan la seva prolongada absència començava a suscitar els primers comentaris, el pare va anar a l’habitació. Allí s’assabentà per la donzella de la núvia que aquesta només havia estat a la seva cambra uns instants per recollir l’abric i el capell i havia marxat corrents pel passadís. Un dels lacais va declarar que havia vist abandonar la casa una dama així vestida, però que s’havia resistit a creure que fos la seva patrona, entenent que aquesta es trobava al banquet. Havent constatat la desaparició de la seva filla, Mr. Aloysius Doran, en complicitat amb el nuvi, es posà immediatament en contacte amb la policia, la qual ha iniciat les seves investigacions, que probablement culminaran amb la ràpida resolució d’aquest afer singular. Fins a darrera hora d’anit, però, no s’ha tingut cap notícia de la dama desapareguda. Corren rumors en el sentit que es tracta d’una història passional, i hom diu que la policia ha arrestat la dona que va originar els primers incidents per tal com, per gelosia o per qualsevol altre motiu, podria estar implicada en l’estranya desaparició de la núvia.”



—I això és tot?

—Queda un petit article en un altre dels diaris matinals, però és força suggestiu.

—De què es tracta?

—Confirma el fet que Miss Flora Millar, la dona que va originar els primers incidents, ha estat, certament, arrestada. Sembla que havia treballat com a danseuse a l’Allegro, i que coneixia el nuvi des de feia alguns anys. No hi figura cap altre detall, i ara el cas passa enterament a la vostra competència. Fins aquí, tot el que n’ha publicat la premsa.

—I sembla un cas extremament interessant. No me’l perdria per res del món. Però vet ací que sona el timbre, Watson, i com sigui que el rellotge marca les quatre tocades, no tinc cap dubte que ha de ser el nostre noble client. Ni somieu de retirar-vos, Watson, perquè m’estimo més de comptar amb un testimoni, ni que només sigui per completar la meva pròpia memòria.

—Lord Robert St. Simon —anuncià el nostre criat, deixant la porta oberta. Va entrar un cavaller amb una expressió culta i agradable, pàl·lid, el nas llarg, amb un deix de mal geni a la boca, la mirada serena i penetrant d’un home el destí plaent del qual l’obligués a manar i a ésser obeït. El seu tarannà era enèrgic, per bé que la seva aparença general feia una inexacta impressió d’edat, ja que adoptava una lleugera inclinació endavant i un lleu encorbament dels genolls en caminar. També els cabells, que li sortien de sota les cargolades ales del barret, eren grisencs i fins de les puntes. Quant al seu vestuari, se’l veia elegant fins a fregar els límits de la vanitat, amb un coll alt, levita negra, armilla blanca, guants grocs, sabates de xarol i polaines de color clar. Va avançar lentament per l’habitació, girant el cap d’una banda a l’altra i balancejant amb la mà dreta el cordill del qual penjaven les seves ulleres d’or.

—Bon dia tingueu, Lord St. Simon —va dir Holmes, aixecant-se i fent una reverència—. Si us plau, ocupeu la cadira de vímet. Us presento el meu amic i col·lega, el Doctor Watson. Acosteu-vos una mica al foc i enraonarem del vostre assumpte.

—Un assumpte molt dolorós per a mi, com fàcilment us haureu imaginat, Mr. Holmes. M’han ferit al meu punt sensible. Ja suposo que haureu hagut d’intervenir en diversos casos delicats d’aquesta mena, però em temo que no corresponien a la mateixa classe social.

—No, teniu raó. Vaig de baixa.

—Com dieu?

—El meu darrer client en un cas semblant era un rei.

—Un rei? Vaja, no ho sabia. I quin rei?

—El rei d’Escandinàvia.

—Què? També va perdre la seva esposa?

—Ja em disculpareu —digué Holmes, amb suavitat—, però he de consagrar als afers de tots els meus clients la mateixa discreció que us garanteixo per al vostre.

—És dar! Molt bé, molt bé. Accepteu les meves disculpes. Pel que fa al meu cas, estic disposat a facilitar-vos qualsevol informació que pugui ajudar-vos a formar una opinió al respecte.

—Gràcies, Ja m’he posat al corrent del que se n’ha publicat a la premsa, i res més. Suposo que puc considerar aquestes informacions com a correctes… L’article, per exemple, sobre la desaparició de la núvia.

Lord St. Simon hi donà un cop d’ull.

—Sí, tot el que diu és veritat.

—Però cal disposar de força dades suplementàries abans de poder aventurar una opinió. Crec que assoliré les meves conclusions més directament si us interrogo de forma personal.

—Feu-ho, si us plau.

—Quan vàreu conèixer Miss Hatty Doran?

—Fa un any, a San Francisco.

—Éreu de viatge als Estats Units?

—Sí.

—Fou llavors que us vàreu prometre?

—No.

—Però manteníeu relacions amistoses…

—La seva societat em divertia, i ella ho sabia.

—Tan ric és el seu pare?

—Diuen que és l’home més ric de tota la costa del Pacífic.

—I com els va fer, tants diners?

—En mineria. Fa uns anys no tenia res. Va trobar or, hi invertí i s’enriquí a passes de gegant.

—Quina és la vostra impressió sobre la jove dama… sobre el caràcter de la vostra esposa?

El noble balancejà les ulleres una mica més de pressa i clavà la mirada en el foc.

—Mireu, Mr. Holmes —va dir—, la meva esposa tenia vint anys quan el seu pare esdevingué un home ric. Durant aquests vint anys es va criar lliure en un campament miner vagabundejant per boscos i muntanyes, així que la seva educació procedeix de la natura més que no pas de l’escola. És el que aquí a Anglaterra en diem un gallimarsot, amb un caràcter fort, salvatge i lliure, inalterat per cap mena de tradició. És impetuosa… volcànica, diria jo. No s’hi pensa gaire a arribar a una conclusió, i no té por quan es tracta de portar a terme les seves decisions. D’altra banda, jo no li hauria pas donat el cognom que tinc l’honor d’ostentar —va deixar anar una tos delicada i noble— sense assegurar-me abans que es tractava, en el fons, d’una noble dama. Crec que és capaç d’un autosacrifici heroic, i que qualsevol cosa que no sigui honorable li repugna.

—Teniu cap fotografia seva?

—He portat això. —Obrí un medalló i ens mostrà el rostre d’una dona encantadora. No era una fotografia, sinó una miniatura d’ivori, i l’artista havia aconseguit de plasmar-hi l’efecte dels cabells negres i llustrosos, dels ulls foscos i grans i d’una boca exquisida. Holmes la va contemplar llargament i seriosa. Tot seguit, va tancar el medalló i el va tornar a Lord St. Simon.

—La jove va venir a Londres, doncs, i tinguéreu oportunitat de renovar la vostra coneixença…

—Sí, el seu pare la va portar la darrera temporada social a Londres. La vaig veure unes quantes vegades, m’hi vaig prometre, i ara acabem de casar-nos.

—Ha aportat, segons tinc entès, un dot considerable.

—Un dot just. No pas més del que és habitual en la meva família.

—El qual dot, és clar, us correspon, des del moment que el matrimoni és un fait accompli…

—La veritat és que no he encetat cap investigació en aquest sentit.

—Naturalment que no. Vàreu veure Miss Doran, el dia abans de la boda?

—Sí.

—Estava de bon humor?

—Immillorable. Vam estar enraonant del que faríem en la nostra vida futura.

—Entesos. Això és molt interessant. Com estava, el matí de la boda?

—Tant radiant com podia… si més no, fins després de la cerimònia.

—Vàreu observar cap mena de canvi, aleshores?

—Bé, si voleu que us sigui franc, llavors vaig advertir els primers indicis del seu caràcter rebel. L’incident, però, fou massa trivial per a merèixer de ser referit, i no té cap relació amb el cas.

—Us prego que ens n’assabenteu.

—Oh, és una criaturada. Li va caure el ram quan ens dirigíem a la sagristia. En aquell moment passàvem davant la primera fila de bancs, i el ram va caure damunt del banc. Hi hagué uns instants de desconcert, però el cavaller que seia en aquell banc va recollir les flors i les hi va tornar, sense que l’incident donés a entendre que havia de tenir cap més transcendència. Tanmateix, quan li vaig comentar el tema, em va respondre de males maneres, i una vegada al cotxe, ja de camí cap a casa, semblava absurdament capficada a causa d’aquesta fotesa.

—Ja ho veig. Acabeu de dir que hi havia un cavaller en el primer banc. També hi havia públic en general?

—Oh, sí. És impossible d’excloure’l quan l’església és oberta.

—Aquest cavaller, no era pas un dels amics de la vostra esposa?

—No, no. L’he anomenat cavaller per cortesia, però era una persona d’aspecte vulgar. Amb prou feines em vaig adonar de la seva presència. Però em sembla que ens estem allunyant del centre del nostre interès.

—Lady St. Simon, en definitiva, va tornar de la boda en un estat d’ànim menys favorable que durant l’anada. Què va fer en entrar a casa del seu pare?

—La vaig veure conversant amb la seva donzella.

—I qui és la seva donzella?

—Es diu Alice. És americana, i vingué de Califòrnia amb ella.

—Una criada de confiança?

—Massa i tot. Sempre m’ha semblat que la seva senyora l’autoritzava a prendre’s grans llibertats. Per bé que, naturalment, a Amèrica consideren aquests assumptes des d’un punt de vista bastant diferent.

—Quant de temps hi va enraonar, amb la tal Alice?

—Oh, només uns instants. Jo tenia altres coses en què pensar.

—No vàreu arribar a sentir res del que deien?

—Lady St. Simon va dir alguna cosa sobre “saltar-se una concessió”. Estava acostumada a emprar aquesta mena d’argot. No tinc ni idea de què podia voler dir amb això.

—L’argot americà és, de vegades, molt expressiu. Què va fer la vostra esposa quan va acabar d’enraonar amb la donzella?

—Va entrar al menjador.

—De bracet amb vós?

—No, sola. Era molt independent en detalls d’aquest tipus. Després, quan portàvem uns deu minuts asseguts, es va aixecar apressadament, murmurà unes paraules de disculpa i deixà la sala. I ja no l’hem tornat a veure més.

—Però aquesta donzella, Alice, segons tinc entès, ha declarat que Lady St. Simon va anar a la seva cambra, es cobrí el vestit de noces amb un abric llarg, es va posar un capell i sortí al carrer…

—Exacte. I més tard va ser vista passejant per Hyde Park en companyia de Flora Millar, una dona que ara està sota custòdia i que ja havia provocat un incident a casa de Mr. Doran aquell matí.

—Ah, sí. M’agradaria de conèixer alguns detalls sobre aquesta senyoreta i les vostres relacions amb ella.

Lord St. Simon encongí les espatlles i alçà les celles.

—Hem mantingut una relació amistosa durant uns quants anys… Bé, potser hauria de dir una relació molt amistosa. Acostumàvem a trobar-nos a l’Allegro. Mai no la vaig tractar d’una manera gasiva, i ella no tenia motius per a queixar-se de mi, però ja sabeu com són aquestes dones, Mr. Holmes. Flora era un bombó, però tenia el cap massa calent i es va encapritxar devotament de mi. Em va escriure unes cartes terribles quan s’assabentà de la meva intenció de casar-me, i, si voleu que us sigui franc, la raó per la qual vaig voler celebrar la boda tan secretament va ser perquè tenia por que hi hagués un escàndol a l’església. Ella es va presentar a la porta de la mansió de Mr. Doran poc després d’haver-hi arribat nosaltres i va provar d’entrar-hi proferint expressions de molt mal gust contra la meva esposa i fins i tot amenaçant-la. Jo havia previst una situació similar i havia donat instruccions al servei en aquest sentit, de manera que la dona ben aviat va ser foragitada. Veient que era inútil de fer soroll, va callar.

—Va sentir tot això la vostra esposa?

—No, gràcies a Déu.

—I dieu que més tard va ser vista passejant amb aquesta mateixa dona?

—Sí. Això és el que Mr. Lestrade, de Scotland Yard, considera seriosament. Hom creu que Flora va engalipar la meva esposa per fer-la caure en un parany terrible.

—Bé, és una suposició possible.

—També vós ho creieu així?

—No he pas dit una suposició probable. Però, quina opinió en teniu vós?

—Crec que Flora és incapaç de matar una mosca.

—Tanmateix, la gelosia és un estrany transformador del caràcter. Us puc preguntar quina teoria teniu sobre el que va passar?

—Bé, en realitat jo he vingut aquí a cercar una teoria, i no pas a proposar-ne cap. Us acabo d’exposar tots els fets. Ja que m’ho pregunteu, però us diré que se m’ha acudit com a possible que el ressò de tot aquest afer, i la consciència d’haver fet un pas social tan gran han provocat una certa torbació nerviosa en la meva esposa.

—Es pot dir, en resum, que s’ha trastornat de sobte?

—Bé, en realitat, quan considero el que ella ha assolit… no em refereixo pas a mi, sinó a tot allò a què molts han aspirat sense èxit… no puc donar-hi cap altra explicació.

—De fet, hi ha una altra hipòtesi concebible —digué Holmes, somrient—. I ara, Lord St. Simon, crec que estic a punt de tenir totes les dades necessàries. Només em queda preguntar-vos si, des de la posició que ocupàveu durant el banquet, podíeu veure l’exterior a través de la finestra.

—Sí, el menjador oferia vistes de l’altra banda del carrer i del parc.

—Perfectament. Em penso que no cal retenir-vos aquí més temps. Ja em posaré en contacte amb vós.

—Us desitjo molta sort en la resolució d’aquest problema —va dir el nostre client, incorporant-se.

—Ja l’he resolt.

—Què? Què dieu?

—Dic que ja l’he resolt.

—Així doncs, on és la meva esposa?

—Això és un detall que us faré saber ben aviat.

Lord St. Simon va negar amb el cap.

—Em temo que requerirà una ment més aguda que la vostra o la meva —digué i, després d’inclinar-se amb una reverència majestuosa i passada de moda, ens va deixar.

—És molt d’agrair que Lord St. Simon honori la meva ment equiparant-la amb la seva —comentà Sherlock Holmes, tot rient—. Em sembla que em prendré un whisky amb soda i un cigar, després d’aquest interrogatori. De fet, ja havia arribat a les meves conclusions sobre el cas abans que el nostre client entrés en aquesta habitació.

—Estimat Holmes!

—Tinc notes a propòsit d’uns quants casos similars, per bé que cap d’ells, com he dit abans, no era tan clar com aquest. L’interrogatori m’ha servit per a convertir les meves conjectures en certeses. Les proves circumstancials resulten, a vegades, molt convincents, com quan trobeu una truita dins la llet, per citar l’exemple d’en Thoreau.

—Però jo he sentit exactament el mateix que heu sentit vós.

—Mancat, això no obstant, del coneixement obtingut de casos preexistents, que tan útil em resulta. Fa uns quants anys, a Aberdeen, es va registrar una situació paral·lela, i una altra amb uns termes molt semblants a Munic, l’any posterior a la Guerra Franco-Prussiana. És un d’aquests casos… però, vaja! Aquí tenim en Lestrade! Bona tarda, Lestrade! Trobareu una copa damunt el trinxant, i cigars en aquella caixa.

El detectiu oficial portava una jaqueta de mariner i corbata, la qual cosa li conferia un aspecte decididament nàutic, i duia una cartera de lona negra a la mà. Després d’una salutació breu, es va asseure i va encendre el cigar que li acabaven d’oferir.

—Què hi ha de nou? —li preguntà Holmes, picant-li l’ullet—. Sembleu descontent.

—I n’estic, de descontent. És aquest cas infernal de les noces de St. Simon. No té ni cap ni peus, aquest assumpte.

—De veres? Em sorpreneu!

—On s’és vist, un cas tan embolicat? Totes les pistes semblen esmunyir-se’m per entre els dits. Hi he estat treballant tot el sant dia.

—I sembla haver estat un dia força humit, per a vós —observà Holmes, passant la mà per la màniga de la jaqueta marinera.

—Sí, he estat dragant el Serpentine.

—Com hi ha Déu… Però, per què?

—Per cercar-hi el cos de Lady St. Simon.

Sherlock Holmes es reclinà en el respatller de la seva cadira, rebentant-se de riure.

—No heu dragat pas la font de Trafalgar Square? —va preguntar.

—Com? Què voleu dir?

—Perquè teníeu tantes probabilitats de trobar la dama en un lloc com en l’altre.

Lestrade va projectar una mirada irritada al meu company.

—He de suposar que vós ja ho sabeu tot —va rondinar.

—Bé, tot just acabo d’assabentar-me dels fets, però ja he arribat a una conclusió.

—Oh, de veritat? I creieu que el Serpentine no hi juga cap paper, en el cas?

—Ho veig molt improbable.

—Aleshores, seríeu tan amable d’explicar-me com pot ser que hi haguem trobat això? —Va obrir el sac i deixà caure a terra un vestit de núvia de seda, un parell de sabates de setí blanc i una garlanda i un vel de boda, tot descolorit i amarat d’aigua—. Vet aquí —afegí, col·locant una aliança nova al cim d’aquell munt de roba—, vet aquí una nou que us serà difícil de trencar, Mestre Holmes.

—Oh, certament —digué el meu amic, deixant anar anells de fum blau a l’aire—. Heu trobat tot això al Serpentine?

—No. En realitat, ho ha trobat un treballador del parc flotant a prop de la riba. Ha estat identificat com el vestit de la dama, i m’ha semblat que si la roba era allí, el cos no podia ser lluny.

—Segons aquest mateix brillant raonament, hom pot trobar el cos d’un home prop del seu armari rober. Si us plau, em podeu dir on esperàveu arribar amb tot això?

—A alguna prova que impliqués Flora Millar en la desaparició.

—Em temo que us serà difícil.

—N’esteu ben segur? —cridà Lestrade, amb un cert rancor—. Crec, Holmes, que no sou gaire pràctic amb les vostres deduccions i conclusions. Heu patinat dues vegades en dos minuts. Aquest vestit implica Miss Flora Millar en el cas.

—I de quina manera?

—El vestit té una butxaca. A la butxaca hi ha un sobre. Dins el sobre hi ha una nota. I vet aquí la nota. —La va plantar damunt la taula amb un cop sec—. Escolteu això: “Veniu a veure’m quan estigui tot preparat. Veniu de seguida. F.H.M.” La meva teoria és que Lady St. Simon va ser enganyada per Flora Millar, i que aquesta, comptant sens dubte amb còmplices, és responsable de la seva desaparició. Aquesta nota, signada amb les seves inicials, és la que, sens dubte, varen fer arribar a mans de Lady St. Simon discretament a través de la porta i la va fer caure sota el seu poder.

—Molt bé, Lestrade —va dir Holmes, rient—. Sou realment molt bo. Deixeu-me-la veure. —Va agafar el paper sense gaire interès, però de seguida hi posà tota la seva atenció, i deixà anar una exclamació de satisfacció—. Això és realment important! —digué.

—Ha! De veritat ho creieu?

—Indubtablement. Us felicito cordialment.

Lestrade es va aixecar amb aires de triomfador i acotà el cap per mirar.

—Però —va cridar—, esteu mirant el costat equivocat!

—Al contrari, aquest costat és el bo.

—El costat bo? Esteu boig! La nota escrita amb llapis és a l’altra banda.

—I en aquesta banda hi ha el que sembla un fragment del compte d’un hotel, que m’interessa d’allò més.

—No hi ha res, ja ho he mirat abans —va dir Lestrade—. “4 Oct., cambres 8 xelins, esmorzar 2 xelins 6 penics, aperitiu 1 xelí, dinar 2 xelins 6 penics, copa xerès 8 penics”. No hi veig pas res.

—Molt probablement no. Tot plegat, en canvi, és de la màxima importància. La nota és important, també, o si més no les inicials, i per tant us torno a felicitar.

—Ja he perdut prou el temps —digué Lestrade, aixecant-se—. Jo crec en la feina bruta, i no pas a seure a la vora del foc elaborant belles teories. Bon dia tingueu, Mr. Holmes, i ja veurem qui és el primer a arribar al fons del problema. —Va recollir les peces de roba, les va ficar al sac i emprengué el camí de la porta.

—Una última insinuació per a vós, Lestrade —digué Holmes, afectadament, abans que desaparegués el seu rival—. Us diré la veritable solució del cas. Lady St. Simon és un mite. No existeix, ni ha existit mai, una tal persona.

Lestrade mirà el meu company amb tristesa. Tot seguit, es girà cap a mi, es va donar tres copets al front, brandà el cap majestuosament i va sortir de la sala.

Tot just acabava de tancar la porta al seu darrere, quan Holmes es va incorporar i es posà l’abric.

—Hi ha alguna cosa de veritat en el que diu aquest individu sobre el treball a l’aire lliure —va reconèixer—, de manera que em penso, Watson, que us hauré de deixar una estoneta en companyia dels vostres diaris.

Eren les cinc tocades quan Sherlock Holmes em va deixar, però no vaig estar sol gaire estona, perquè al cap d’una hora arribà un pastisser portant una capsa llarga i plana. La va desembalar ajudat per un jove que l’acompanyava, i a continuació, davant la meva sorpresa, començà a aparèixer un lleuger però epicuri sopar fred damunt l’humil sòl de caoba de la nostra pensió. Hi havia un parell de becades fredes, un faisà, un pastís de paté-de-foie-gras i un parell d’ampolles polsoses i cobertes de teranyines. Deixant totes aquestes menges de luxe, els dos visitants s’esfumaren, com els genis de les Mil i Una Nits, sense més explicació que tot allò era pagat i enviat a aquella adreça.

Poc després de les nou del vespre, Sherlock Holmes feia acte de presència, enèrgicament, a l’apartament. Hi havia gravetat en les seves faccions, si bé la vivor dels ulls em va fer pensar que no estava pas decebut de les seves deduccions.

—Veig que ja han portat el sopar —observà, tot fregant-se les mans.

—Sembla que espereu companyia. Han portat sopar per a cinc.

—Sí, m’imagino que no trigarem a rebre alguns convidats —anuncià—. Em sorprèn que Lord St. Simon encara no hagi arribat. Ha! Em sembla que ja el sento pujar les escales.

Era, en efecte, el nostre visitant de la tarda qui va irrompre precipitadament, balancejant les ulleres més vigorosament que mai, amb una expressió de torbació màxima en les seves aristocràtiques faccions.

—Us ha arribat el meu missatger, doncs? —li preguntà Holmes.

—Sí, i he de confessar que el contingut del missatge m’ha esverat d’allò més. Us creieu realment autoritzat a dir-me tals noves?

—Em temo que sí.

Lord St. Simon s’enfonsà en una cadira i es passà la mà pel front.

—Què dirà el Duc —va murmurar— quan s’assabenti que un membre de la família ha estat sotmès a una humiliació tal?

—És un simple accident. No veig que hi hagi cap mena d’humiliació.

—Ah, vós considereu el cas des d’un punt de vista molt diferent.

—No acabo de veure que ningú en pugui ser culpable. Amb prou feines en puc imaginar de quina altra manera podia haver actuat la dama, encara que, sens dubte, el seu brusc procediment no deixa de ser lamentable. Essent òrfena de mare, no podia comptar amb ningú que li donés consell, en una tal crisi.

—Ha estat una ofensa, senyor, una ofensa pública —digué Lord St. Simon, donant copets amb els dits sobre la taula.

—Cal que us feu càrrec de la pobra noia, atrapada en una situació poc corrent…

—No me’n faig càrrec. Estic molt indignat, i he estat vergonyosament utilitzat.

—M’ha semblat sentir el timbre —va dir Holmes—. Sí, sento passes a l’escala. Si no us puc persuadir que adopteu una actitud més indulgent respecte al cas, Lord St. Simon, aquí teniu un advocat que potser se’n sortirà. —Va obrir la porta i féu passar una dama i un cavaller—. Lord St. Simon, permeteu-me que us presenti Mr. i Mrs. Francis Hay Moulton. La dama, crec que ja la coneixeu.

En veure els dos nouvinguts, el nostre client va saltar de la cadira i es va posar molt dret, amb els ulls baixos i la mà amagada dins el pit de la levita, la viva imatge de la dignitat ofesa. La dama va fer un pas endavant i va estendre una mà cap a ell, però aquest encara es resistia a alçar la mirada. Era, potser també, a causa de la resolució d’ell, que l’expressió suplicant de la dona era difícil de suportar.

—Estàs enfadat, Robert —observà ella—. Bé, m’imagino que tens motius per a estar-ho.

—No em vinguis amb disculpes, t’ho prego —replicà Lord St. Simon, amargament.

—Oh, sí, ja ho sé, que t’he tractat molt malament i que hauria de parlar amb tu abans d’anar-me’n. Però estava molt desconcertada, i des que vaig tornar a veure en Frank aquí no sabia ni què fer ni què dir. Encara no em sé avenir de no haver caigut i no haver-me desmaiat davant mateix de l’altar.

—Potser, Mrs. Moulton, preferiríeu que el meu amic i jo sortíssim de l’habitació mentre vós aclariu el tema.

—Si voleu conèixer la meva opinió —intervingué el cavaller desconegut—, ja n’hem tingut una mica massa, de secret, en tot aquest afer, Per la meva part, m’agradaria que a tot Europa i Amèrica se n’assabentessin dels detalls. —Era un home petit, nerviüt, torrat pel sol, de rostre angulós i actitud vigilant.

—En aquest cas explicaré la nostra història tot seguit —va dir la noia—. En Frank, aquí present, i jo ens vàrem conèixer l’any 81 al campament de McQuire, prop de les Rocalloses, on el meu pare explotava una concessió minera. Ens vàrem prometre, però un dia el meu pare va trobar un filó que li proporcionà molts diners, mentre que el pobre Frank tenia una concessió que es va exhaurir. Com més ric es feia el pare, més pobre esdevenia en Frank, fins que al final el meu pare ja no va voler saber res del nostre compromís i em va dur a San Francisco. En Frank no estava disposat a resignar-s’hi, així que em va seguir fins a la ciutat i ens vàrem continuar veient sense que el pare ho sabés. Vàrem fer els nostres plans, i en Frank va dir que també faria molts diners i que no accediria a demanar la meva mà fins que fos tan ric com el meu pare. Vaig prometre que l’esperaria fins a la fi dels meus dies, i em vaig comprometre a no casar-me amb cap altre en vida d’ell. “I per què no ens casem ara”, em va proposar, “i així podré estar segur de tu? No em concediré el privilegi de ser el teu marit fins que torni”. Bé, en vàrem parlar i ho vàrem arranjar tot, fins i tot citàrem un pastor, i ens vàrem casar. A continuació, en Frank va marxar a la recerca de fortuna i jo vaig tornar al costat del meu pare.

»La primera notícia que vaig rebre d’en Frank deia que era a Montana, després se n’anà a fer prospeccions a Arizona i més tard a New Mexico. Un dia aparegué una llarga crònica a la premsa sobre l’atac dels indis apatxes a un campament miner, i entre les víctimes figurava el nom del meu Frank. Vaig sentir com si em morís, i vaig estar molt malalta durant força mesos. El meu pare va creure que la meva salut minvava dia a dia, i em va portar als millors metges de San Francisco. Durant un any o més no vaig rebre cap nova d’en Frank, la qual cosa em va fer pensar que realment havia mort. Aleshores, Lord St. Simon va arribar de San Francisco, vàrem fer cap a Londres i arranjàrem el matrimoni. El pare se sentia molt complagut, però jo no vaig deixar de pensar en cap moment que cap més home en el món no podria omplir el buit que el meu pobre Frank havia deixat en el meu cor.

»Si m’hagués casat amb Lord St. Simon, no cal dir que hauria complert els meus deures d’esposa. És cert que no podem dominar els nostres sentiments, però sí les nostres accions. Vaig acompanyar-lo a l’altar amb la intenció de ser per a ell tan bona esposa com era capaç. Però ja us podeu imaginar com em vaig sentir quan, en començar a pujar les escales que duien a l’altar, em vaig girar i vaig veure en Frank observant-me del primer banc estant. Al començament vaig creure que era el seu fantasma, però quan vaig tornar a mirar encara hi era, amb uns ulls interrogatius que semblaven preguntar-me si me n’alegrava o em sabia greu, de veure’l. No sé com no vaig caure. Sé que tot em donava voltes, i les paraules del pastor sonaven com el brunzit d’una abella en les meves oïdes. No sabia pas què fer. Havia d’interrompre la cerimònia i fer una escena enmig de l’església? El vaig tornar a mirar i em va semblar que sabia quins eren els meus pensaments, perquè es posà un dit sobre els llavis per indicar-me que callés. Després el vaig veure escrivint en un tros de paper, i em vaig adonar que tenia la intenció de passar-me una nota. En passar per davant del seu banc, vaig deixar caure el ram damunt seu, i em va passar la nota tot tornant-me les flors. Era només una ratlla, on em demanava que em reunís amb ell quan així m’ho indiqués. Naturalment, en cap moment no vaig dubtar que m’havia de lliurar a ell, així que vaig decidir de fet tot allò que em digués.

»Havent tornat a casa, vaig explicar la situació a la meva donzella, que havia conegut en Frank a Califòrnia i sempre havia estat amiga seva. Li vaig ordenar que no en digués res a ningú i em preparés un parell de coses i el meu abric. Sé que li ho hauria d’haver fet saber a Lord St. Simon, però era una empresa difícil, davant de la seva mare i de totes aquelles persones distingides. Tenia pensat de fugir primer i després donar explicacions. No duia asseguda a taula ni deu minuts que vaig veure en Frank, a través de la finestra, a l’altra banda del carrer. Em va fer signes, i tot seguit es va posar a caminar cap al parc. Vaig deixar el menjador, vaig recollir les meves coses i el vaig seguir. Em sortí una dona al pas i em va parlar d’alguna cosa relacionada amb Lord St. Simon. Del poc que vaig escoltar, vaig entendre que també ell tenia alguna intriga en el seu propi prometatge, però vaig aconseguir de desfer-me de la dona i aviat em vaig reunir amb en Frank. Vàrem agafar un cotxe, anàrem a un hotel de Gordon Square, on ell s’havia allotjat, i allí vaig celebrar la meva veritable boda després de tants anys d’espera. En Frank havia caigut presoner dels apatxes, n’havia fugit, havia anat a San Francisco, s’hi assabentà que jo l’havia donat per mort, i havia vingut a Anglaterra seguint les meves passes fins a trobar-me el mateix matí de les meves segones núpcies».

—Ho vaig veure al diari —explicà l’americà—. Deia el nom i l’església, però no pas on vivia la dama.

—Llavors vàrem tenir una conversa sobre el que havíem de fer. En Frank era partidari de declarar la nostra situació, però jo n’estava tan avergonyida que només pensava a desaparèixer i no tornar-los a veure més. En tot cas, enviar una ratlla al meu pare per demostrar-li que era viva. Era espantós pensar en tots aquells cavallers i dames asseguts al voltant de la taula esperant el meu retorn. Així, doncs, en Frank va agafar el vestit i els accessoris de núvia, en va fer un farcell i els va anar a amagar on ningú no pogués trobar-los per tal que no em seguissin la pista. Probablement demà hauríem anat a París si aquest bon cavaller, Mr. Holmes, no hagués vingut a trobar-nos aquest vespre, no sé pas com, per exposar-nos amb molta claredat i amabilitat que jo estava equivocada i que en Frank tenia raó, i que ens faríem culpables si actuàvem tan secretament. Aleshores ens ha brindat l’ocasió d’enraonar amb Lord St. Simon a soles, i hem vingut tot seguit fins aquí. Bé, Robert, ara ja ho saps tot. Ho sento molt, si t’he fet mal, i confio que no tinguis un concepte massa mesquí de mi.

Lord St. Simon no havia abandonat en cap moment la seva rígida actitud, i havia escoltat aquella llarga història amb una cella arrufada i els llavis premuts.

—Ja m’excusareu —va dir—, però no tinc per costum de discutir els meus assumptes personals i íntims en públic.

—Així, doncs, no em perdonaràs? No voldràs donar-me la mà abans que me’n vagi?

—Oh, sí, si és que t’ha de complaure. —Va estirar la mà i encaixà fredament la que li oferien.

—Jo esperava —suggerí Holmes— que ens acompanyaríeu en un sopar amistós.

—Em sembla que això ja és demanar-me una mica massa —respongué el noble—. Puc ser obligat a acceptar aquests esdeveniments recents, però crec que ningú no té dret a esperar que els aprofiti per divertir-me. Amb el vostre permís, em sembla que no tinc altra alternativa que desitjar-vos a tots una bona nit. —Ens va incloure a tots en una profunda reverència i sortí de l’habitació.

—En aquest cas, confio que vós sí que m’honorareu amb la vostra companyia —digué Sherlock Holmes—. Sempre és un plaer, per a mi, de conèixer un americà, Mr. Moulton, perquè jo sóc d’aquells qui creuen que la follia d’un monarca i la niciesa d’un ministre no podran evitar durant molts anys que els nostres descendents siguin, algun dia, ciutadans del mateix país universal sota una bandera que tindrà un cantó de la Union Jack juntament amb les llistes i estrelles.

—Trobo que el cas ha estat interessant —comentà Holmes, quan els nostres visitants s’havien retirat—, perquè serveix per a il·lustrar ben clarament com pot ser de simple l’explicació d’un cas que a primera vista sembla poc menys que inexplicable. Res no podia semblar més inexplicable. Res més natural que la seqüència de fets narrada per aquesta dama, i res més estrany que el resultat contemplat, per exemple, des del punt de vista de Mr. Lestrade, de Scotland Yard.

—Així, doncs, vós no estàveu equivocat?

—Des de bon començament, hi havia dos fets evidents: que la dama va participar en la cerimònia del matrimoni per la seva pròpia voluntat, i que se’n va penedir als pocs minuts de tornar a casa. Òbviament, havia succeït alguna cosa durant el matí que l’havia fet canviar d’opinió. Què podia ser? No podia haver enraonat amb ningú perquè en tot moment havia estat en presència del nuvi. Així, doncs, potser havia vist algú? Si era així, havia de ser algú d’Amèrica, perquè la noia portava tan poc temps en aquest país que difícilment algú d’aquí podia exercir sobre ella una influència tan pregona que la seva sola presència la induís a canviar de plans d’una manera tan radical. Com veieu, ja hem arribat, mitjançant un procediment d’eliminació, a la conclusió que la dama havia vist un americà. Qui podia ser aquest americà, capaç d’exercir una influència tan gran sobre ella? Havia de ser un amant o bé un marit. Jo sabia que la infància i la joventut de la noia s’havien desenvolupat en escenaris hostils i en estranyes condicions. Fins aquí havia arribat abans d’escoltar el testimoni de Lord St. Simon. Quan aquest ens ha parlat d’un home en un banc, del canvi en l’actitud de la núvia, d’un mitjà tan suat per a passar una nota com la caiguda d’un ram, del recurs a la donzella de confiança i de la significativa al·lusió a saltar una concessió, que en l’argot dels minaires vol dir prendre possessió d’allò sobre què una altra persona té una pretensió prioritària, vaig veure clara tota la situació. Havia fugit amb un home, i aquest era un amant o un marit anterior. Les probabilitats estaven a favor d’aquest darrer.

—I com diantre els heu trobat?

—Podia haver resultat molt difícil, però l’amic Lestrade tenia en les seves mans una informació el valor de la qual desconeixia. Les inicials tenien naturalment, una gran importància, però encara era més important de saber que fa una setmana el nostre home havia pagat aquella factura en un dels hotels més selectes de Londres.

—Com heu deduït la categoria de l’establiment?

—Pels preus no menys selectes. Vuit xelins per un llit i vuit penics per una copa de xerès apuntaven a un dels hotels més cars. No n’hi ha pas gaires, a Londres, que presentin uns preus semblants. Al segon que he visitat, a Northumberland Avenue, una inspecció del llibre de registre m’ha assabentat que Francis H. Moulton, un cavaller americà, havia deixat l’establiment el dia abans, i tot repassant la llista de les seves despeses, hi he trobat els mateixos comptes que havia vist al duplicat de la factura. Com sigui que havia deixat ordre que li trametessin la correspondència al número 226 de Gordon Square, allí m’he plantat, i, havent tingut la sort de trobar-hi la feliç parella, he gosat de donar-los alguns consells paternals i de fer-los veure que el millor que podien fer era d’aclarir una mica la seva posició a Lord St. Simon en particular i al públic en general. Els he invitat a reunir-se amb ell aquí, i, com heu vist, he aconseguit d’ell que acudís a la cita.

—Amb no gaire bons resultats —vaig fer notar jo—. Certament, el seu comportament no ha estat precisament afable.

—Ah! Watson —digué Holmes, somrient—, potser vós tampoc no estaríeu gaire afable si, després de tota una història de festeig i de noces, us veiéssiu sobtadament sense esposa ni fortuna. Crec que hem de jutjar a Lord St. Simon molt compassivament i agrair al nostre fat que probablement nosaltres no ens trobarem en la mateixa situació. Acosteu la cadira i allargueu-me el violí, ja que l’únic problema que ens resta a resoldre és com amenitzar aquest freds vespres de tardor.





11. LA DIADEMA DE BERIL·LES


—Holmes! —vaig fer un matí que em trobava abocat a la finestra contemplant el carrer—. Hi ha un boig que ve cap aquí. És molt trist que els seus familiars el deixin sortir tot sol.

El meu amic es va aixecar lentament de la seva butaca i es parà a mirar per damunt de la meva espatlla amb les mans a la butxaca del seu batí. Era un matí fred i radiant de febrer, i la neu caiguda el dia abans romania encara sobre el terra, resplendint a la llum del sol hivernal. Al bell mig de Baker Street, la neu havia estat convertida pel tràfic en una llenca de color amarronat, però a ambdós costats i al límit de les voravies encara era tan blanca com en el moment de caure. El gris paviment havia estat netejat i raspat, però encara era perillosament relliscós, per la qual cosa hi passaven menys vianants que habitualment. De fet, procedent de la direcció de l’estació del metro no venia ningú tret del cavaller l’excèntrica conducta del qual m’havia cridat l’atenció.

Era un home d’uns cinquanta anys, alt, corpulent i imposant, de cara gran i fortament marcada i un cos poderós. L’estil de la seva indumentària era ombrívol però ric: levita negra, barret setinat, polaines noves de color marró i un pantaló gris perla de tall impecable. Tanmateix, els seus actes estaven en flagrant i absurd contrast amb la dignitat del seu vestit i faccions, ja que anava corrents i fent alguns saltirons, com l’home cansat que no està acostumat a sentir una càrrega sobre les cames. Mentre corria, estirava les mans amunt i avall, bellugava el cap i arrugava el rostre en les contorsions més extraordinàries.

—Què diantre li deu passar? —vaig preguntar—. Està mirant els números de les cases.

—Jo crec que ve aquí —va dir Holmes, fregant-se les mans.

—Aquí?

—Sí. Jo diria que ve a fer-me una consulta professional. Em sembla que en conec els símptomes. Ha! No us ho deia?

—L’home, esbufegant, va córrer fins a la nostra porta i pitjà el timbre fins que va ressonar per tota la casa.

Poc després, es trobava ja a la nostra estança, encara panteixant i gesticulant, però amb una mirada d’aflicció i desesperació tan palesa en els seus ulls que ben aviat els nostres somriures es convertiren en horror i pietat. Durant uns moments, no en vàrem poder obtenir cap paraula, sinó que balancejava el cos i s’estirava els cabells com aquell qui ha arribat als límits de la seva raó. De sobte, es va incorporar i es va colpejar el cap contra la paret amb una força tal que tots dos ens abalançàrem sobre ell i el conduírem al centre de l’habitació. Sherlock Holmes el va acomodar a la butaca, i, asseient-se al seu costat, li acaronà la mà i començà a enraonar-li en el to pausat i tranquil·litzador que sabia emprar tan bé.

—Heu vingut aquí a explicar-me el vostre cas, no és veritat? —va dir—. Esteu cansat per la vostra precipitació. Espereu, si us plau, fins que us restabliu, i aleshores m’agradarà de considerar el més mínim problema que desitgeu d’exposar-me.

L’home es passà un minut o més respirant fortament i lluitant contra les seves emocions. Tot seguit es va eixugar el front amb un mocador, tibà els llavis i girà la cara cap a nosaltres.

—Sens dubte, creureu que estic boig —digué.

—El que crec és que heu tingut algun problema gros —replicà Holmes.

—Poso Déu per testimoni! Un problema que és prou per torbar la meva raó, de tan imprevist i terrible com és. He hagut d’afrontar la ignomínia pública, tot i que sóc un home el caràcter del qual encara resta sense màcula. L’amor propi també és patrimoni de tothom. Però les dues circumstàncies alhora, incidint sobre mi d’una manera tan espantosa, han aconseguit de pertorbar el meu esperit. A més, no sóc pas jo sol. L’home més noble de la terra pot patir la mateixa situació, llevat que es pugui trobar alguna mena de sortida a aquest horrible afer.

—Us prego que us tranquil·litzeu —intervingué Holmes— i em poseu al corrent de qui sou i què us ha esdevingut.

—El meu nom —respongué el nostre visitant— probablement us resultarà familiar. Em dic Alexandre Holder, de l’empresa bancària Holder & Stevenson, de Threadneedle Street.

El nom ens era certament conegut, ja que pertanyia al soci principal de la segona empresa bancària més gran de la City de Londres. Què podia haver succeït, doncs, perquè un dels ciutadans més conspicus de Londres hagués arribat a un estat tan lamentable? Vàrem esperar, dominats per la curiositat, fins que l’home, després d’un nou esforç, es veié amb cor d’encetar el seu relat:

—Jo crec que el temps és molt valuós, i és per això que he vingut aquí a corre-cuita quan l’inspector de policia m’ha suggerit que m’assegurés la vostra cooperació. He vingut a Baker Street amb el metropolità, i he vingut corrent des de l’estació, perquè els cotxes van molt a poc a poc, amb aquesta neu. És per això que he arribat sense alè, ja que sóc un home que fa molt poc exercici. Ara ja em trobo millor, i estic disposat a exposar-vos els fets tan breument i clarament com pugui.

»Sabreu sens dubte que en un negoci bancari com el meu l’èxit depèn tant de la capacitat de trobar inversions remuneradores per als nostres fons com de l’increment de les nostres connexions i del nombre de dipositaris. Una de les formes més lucratives d’invertir els diners és en forma de préstecs, on la seguretat és irreprotxable. Hem realitzat una bona tasca en aquest sentit, aquests darrers anys, i hem concedit grans sumes en emprèstit a moltes famílies nobles amb l’aval dels seus quadres, biblioteques o vaixelles.

»Ahir al matí estava assegut al meu despatx del banc quan un dels secretaris va entrar i em lliurà una targeta. Vaig fer un bot en llegir-hi el nom, car es tractava, ni més ni menys, de… bé, potser fins i tot davant vós fóra més aconsellable de reservar-me el nom. Us diré, però, que correspon a un dels llinatges més elevats, més nobles i més lloats de tot Anglaterra. Jo estava aclaparat per tant d’honor, i ho vaig voler expressar al personatge en qüestió quan va ingressar al despatx, però es capbussà de seguida en l’assumpte amb l’actitud d’un home que desitja de complir una tasca desagradable al més ràpidament possible.

»—Mr. Holder —em va dir—, he estat informat que vós acostumeu a deixar diners.

»—És la política de l’empresa, sempre que la garantia sigui bona —vaig respondre.

»—M’és absolutament essencial —digué— d’obtenir cinquanta mil lliures de seguida. Per suposat que podria rebre una xifra tan insignificant, multiplicada per deu, dels meus amics, però m’estimo més de tractar aquest assumpte com un negoci i ocupar-me’n personalment. En la meva posició, ja comprendreu que no és gaire raonable sotmetre’s a compromisos.

»—Puc preguntar-vos quant de temps voleu disposar d’aquesta suma? —vaig inquirir.

»—Dilluns vinent he de saldar una quantitat important, que satisfaré amb el que vós m’avanceu, amb l’interès que considereu més convenient de carregar-hi. Però és fonamental per a mi que els diners siguin pagats de seguida.

»—Em complauria avançar-vos aquests diners, sense més consideracions, de la meva pròpia butxaca —vaig dir— si no fos perquè em suposaria un esforç econòmic massa gran. D’altra banda, si ho feia en nom de l’empresa, he d’insistir que, en justícia al meu soci, i fins i tot tractant-se de vós, caldria prendre totes les precaucions reglamentàries.

»—Jo ho preferiria així —va dir, tot agafant una maleta quadrada i negra, de marroquí, que havia deixat tocant a la seva cadira—. No tinc cap dubte que heu sentit enraonar de la diadema de beril·les…

»—Una de les propietats públiques més precioses de l’imperi —vaig fer jo.

»—Exactament. —Va obrir la maleta, i allí, encastada en un suport de vellut suau i de color carn, descansava l’esplèndida peça de rellotgeria que havia anomenat—. Té trenta-nou enormes beril·les —explicà—, i el preu de l’encastat d’or és incalculable. L’estimació més baixa del valor de la diadema dobla la suma que us demano. Estic disposat a deixar-vos-la com a garantia.

»—Vaig prendre l’estoig en les meves mans, i vaig alçar la vista cap al meu il·lustre client amb una certa perplexitat.

»—Dubteu del seu valor? —em va preguntar.

»—No, en absolut. Només dubto…

»—De la conveniència de deixar-vos-la. Podeu tenir la consciència tranquil·la. No hagués ni somiat de fer-ho si no estigués completament segur que al cap de quatre dies ja estaré en condicions de reclamar-la. És una qüestió purament de formalisme. Creieu que la garantia és suficient?

»—Amb escreix.

»—Com comprendreu, Mr. Holder, estic donant-vos una prova prou evident de la confiança que us tinc, fundada en tot allò que he sentit a dir de vós. Confio que no solament sereu discret i no en direu ni un mot, sinó, sobretot, que guardareu aquesta diadema amb les màximes precaucions, ja que no cal que us digui que hi hauria un gran escàndol públic si li passava res. Qualsevol desperfecte que pugui sofrir fóra quasi tan greu com la seva pèrdua total, per tal com no hi ha en el món beril·les susceptibles de ser comparats amb aquests i seria per tant impossible de substituir-los per altres. Sigui com sigui, us deixo la diadema amb tota confiança, i vindré a reclamar-la dilluns al matí.

»Veient que el meu client estava delerós d’anar-se’n, no vaig dir res més i vaig ordenar al meu caixer que li pagués cinquanta mil lliures en efectiu. Un cop a soles en el despatx amb el preciós estoig davant meu, no vaig poder evitar de concebre alguns temors a propòsit de la immensa responsabilitat que acabava d’assumir. No hi havia dubte que, tractant-se d’un patrimoni nacional, se’n derivaria un terrible escàndol, de qualsevol infortuni. Vaig començar a penedir-me d’haver-me’n fet càrrec. Tanmateix, ja era tard per canviar la situació, així que vaig desar la maleta dins la meva caixa forta privada i vaig tornar al meu treball.

»Al capvespre, vaig pensar que seria una imprudència de deixar un objecte tan valuós al despatx en la meva absència. Moltes caixes fortes havien estat forçades, i la meva corria el mateix risc. Si això passava, en quina posició més terrible em trobaria! Vaig determinar, per tant, que cada dia duria la maleta sempre amb mi, per tal que no es pogués sostreure a la meva vigilància. Amb aquesta intenció, vaig agafar un cotxe i em vaig fer portar fins a casa, a Streatham. No em vaig sentir tranquil fins que vaig tancar la joia dins l’escriptori que hi ha al meu vestidor.

»Us he de parlar del meu servei, Mr. Holmes, perquè vull que entengueu bé la situació. El mosso i el patge dormen fora de casa, així que els podem deixar de banda. Tinc tres criades que han estat amb mi una pila d’anys, l’honestedat de les quals està per damunt de tota sospita. Una quarta, la Lucy Parr, cambrera segona, està al meu servei només d’uns mesos d’ençà. Tanmateix, m’ha demostrat sempre un caràcter excel·lent i n’estic molt satisfet. És una noia molt bonica, i ha atret alguns admiradors a casa meva. Aquest és l’únic inconvenient que li hem trobat, però en qualsevol cas la considerem una noia de tota confiança.

»Això, pel que fa al servei. Quant a la meva família, és tan reduïda que no trigaré pas gaire a haver-ne parlat. Sóc vidu i tinc un únic fill, l’Arthur, que ha suposat una decepció per a mi, Mr. Holmes, una lamentable decepció. No dubto gens que la culpa és meva. La gent diu que l’he consentit, i molt probablement és veritat. Quan va morir la meva enyorada esposa, em vaig adonar que ell era tot el que em quedava per estimar. He procurat sempre que no se li esborrés el somriure en el rostre. No li he negat mai un desig. Potser hauria estat millor per a tots que jo hagués estat més sever, però he actuat sempre de bona fe.

»Naturalment, la meva intenció era que em succeís en el negoci, però ell no hi tenia traça, en els negocis. Era esquerp, rebel, i, si voleu que us ho digui, jo no hi confiava perquè es responsabilitzés de grans sumes de diners. De jove, esdevingué membre d’un club aristocràtic, i allí, gràcies a l’encís de les seves maneres, va intimar aviat amb una colla d’homes forts d’armilla i hàbits cars. Va aprendre a jugar molts diners a les cartes i a malbaratar-ne en les curses hípiques, fins al punt que una vegada i una altra acudia a mi per implorar-me que li fes un préstec per poder satisfer els seus deutes. Més d’una vegada va provar d’apartar-se de les perilloses companyies que l’envoltaven, però la influència del seu amic Sir George Burnwell era suficient per a arrossegar-lo novament.

»Certament, no m’estranya que un home com Sir George Burnwell hagi guanyat en influència sobre ell. El meu fill l’ha portat sovint a casa, i m’he adonat que jo mateix amb prou feines podia resistir la fascinació del seu tarannà. És més gran que l’Arthur, un home de món, que ha estat arreu, ho ha vist tot, un orador brillant i dotat d’un gran encant personal. Tanmateix, quan penso en ell fredament, lluny de l’embruix de la seva presència, estic convençut, a partir del seu to cínic i de la mirada que he clissat en els seus ulls, que és una persona molt capaç de defraudar. Així ho crec jo i així ho creu també la meva petita Mary, que està dotada d’una àgil intuïció femenina.

»Ella és l’única que em resta per descriure. És la meva neboda, però quan va morir el meu germà, ara fa cinc anys, i la va deixar sola en el món, la vaig adoptar i des d’aleshores l’he considerada filla meva. És com un raig de sol, a casa… dolça, afectuosa, bonica, excel·lent administradora i mestressa de casa, i més tendra, tranquil·la i gentil que cap altra dona. És el meu braç dret. No sé què faria sense ella. Només en un aspecte s’ha oposat als meus desigs. Dues vegades el meu fill li ha demanat de casar-s’hi, perquè ell l’estima devotament, però ella s’hi ha negat. Penso que si hi ha algú que el pugui redreçar, és ella, i també que aquest matrimoni hauria canviat completament la vida del meu fill, però ara… ai! Ja és massa tard. Massa tard per sempre!

»Bé, Mr. Holmes, ara ja coneixeu les persones que viuen sota el meu sostre, així que ja puc reprendre la meva miserable història.

»Quan, aquella nit, en acabat de sopar, estàvem prenent el cafè al saló, vaig contar a l’Arthur i a la Mary la meva experiència i com el preciós tresor havia arribat a casa nostra, tot reservant-me, això sí, el nom del meu client. La Lucy Parr, que ens havia servit el cafè, ja havia abandonat l’estança, n’estic segur, però no us sabria dir si la porta era tancada. La Mary i l’Arthur es mostraren molt interessats i varen voler veure la diadema, però jo vaig creure més convenient de no tocar-la.

»—On l’heu desada? —preguntà l’Arthur.

»—Al meu escriptori.

»—Bé, doncs, resem perquè no ens entrin a casa durant la nit —va dir.

»—He tancat amb clau —vaig replicar.

»—Oh, qualsevol clau pot obrir-lo, aquell escriptori. De petit, jo mateix l’havia obert amb la clau de l’armari de la cambra dels mals endreços.

»Com sigui que ell acostuma a enraonar en aquests termes, no vaig donar gaire crèdit al que acabava de dir. Aquella nit, però, em va seguir a la meva cambra amb una expressió ben seriosa.

»—Mireu, pare —em va dir, amb la mirada clavada a terra—, podeu deixar-me dues-centes lliures?

»—No, no puc! —vaig respondre, enèrgicament—. Ja he estat massa generós amb tu, en matèria de diners.

»—Heu estat sempre molt amable —admeté—, però necessito aquests diners, perquè contràriament no em podré deixar veure més al club.

»—I faràs bé! —vaig exclamar.

»—Sí, però no podeu pas permetre que ho faci sense honor —em digué—. No podria suportar l’oprobi. He d’aconseguir aquests diners com sigui, i si vós no voleu deixar-me’ls, ja trobaré la manera.

»Jo estava molt enutjat, ja que era la tercera petició en un mes.

»—No em trauràs ni un quart de penic! —vaig cridar, i tot seguit féu una reverència i deixà l’habitació sense cap més paraula.

»Quan ja se n’havia anat, vaig obrir l’escriptori, em vaig assegurar que el tresor estava segur, i vaig tornar a tancar. A continuació vaig donar un tomb per la casa per verificar que tot estava tancat… una tasca que normalment li deixava a la Mary, però que aquella nit vaig creure oportú d’ocupar-me’n personalment. En baixar les escales, vaig veure la Mary al costat de la finestra de la saleta, que tancà i barrà mentre jo m’hi acostava.

»—Digueu-me, pare —em va dir, amb una actitud que em va semblar una mica torbada—, heu donat permís a la Lucy, la criada, per sortir aquesta nit?

»—És clar que no.

»—Acaba de venir de la porta del darrere. Estic convençuda que tan sols ha anat fins a l’accés lateral a veure algú, però em sembla que aquella porta està ben tancada.

»—Demà al matí hauries d’enraonar-hi, o, si ho prefereixes, ja ho faré jo. T’has assegurat que tot estigui ben tancat?

»—Sí, pare.

»—Bona nit, doncs. —La vaig besar i em vaig retirar a la meva cambra, on ben aviat em vaig quedar adormit.

»M’estic esforçant a explicar-vos, Mr. Holmes, tot allò que pugui tenir alguna relació amb el cas, però us prego que no dubteu a fer-me preguntes si algun punt no queda prou clar».

—Al contrari, el vostre relat és singularment lúcid.

—He arribat a un punt que m’interessaria que ho fos especialment. Jo no tinc un son gaire pesat, i l’ànsia del meu esperit contribuí, sens dubte, a fer-lo més lleuger que mai. Cap a les dues de la matinada, doncs, em despertà algun soroll a dins de casa. Quan vaig estar del tot despert ja havia cessat, però persistia en mi la impressió com si una finestra s’hagués tancat suaument. Em vaig parar a escoltar atentament. De sobte vaig percebre amb horror un soroll nítid de passes desplaçant-se amb molt de compte per la cambra contigua. Vaig saltar del llit, tremolant de por, i vaig espiar per l’escletxa que deixava la porta del meu vestidor.

»—Arthur! —vaig cridar! Ets tu, bandit! Lladre! Com goses tocar aquesta diadema?

»El llum estava a mig gas, tal com jo l’havia deixat, i al seu costat hi havia el meu infeliç fill, vestit únicament amb una camisa i pantalons, amb la diadema a les mans. Semblava estar estirant o torçant alguna cosa amb totes les seves forces. En sentir-me cridar, la va deixar caure a terra i es posà pàl·lid com un cadàver. Vaig collir la diadema i la vaig examinar. Un dels angles d’or, que duia tres beril·les incrustats, havia desaparegut.

»—Canalla! —vaig cridar, fora de mi—. L’has feta malbé! M’has deshonrat per sempre més! On són les joies que has robat?

»—Robat! —va exclamar ell.

»—Sí, lladre! —vaig bramar, sacsejant-lo per l’espatlla.

»—No en falta cap. No en pot faltar cap —em replicà.

»—En falten tres. I tu saps on són. O és que ara, a més de lladre, t’hauré de dir mentider? Que et creus que no t’he vist provant d’arrencar-ne un altre tros?

»—Ja m’heu injuriat prou —va dir ell—, i no penso suportar-ho més temps. No diré ni un mot d’aquest assumpte, vist que us heu proposat d’insultar-me. Demà al matí marxaré d’aquesta casa i seguiré el meu propi camí.

»—Te n’aniràs, sí, però en mans de la policia! —vaig cridar, mig foll de dolor i de ràbia—. Portaré aquest assumpte fins al final.

»—No en traureu pas res, de mi —digué, amb un encegament que mai no havia sospitat en ell—. Ja que decidiu de cridar la policia, que descobreixi allò que pugui.

»Ja aleshores tota la casa estava en moviment, perquè la ira m’havia fet alçar la veu. La Mary fou la primera a entrar a la meva cambra, i veient la diadema i l’expressió de l’Arthur es va fer càrrec del que havia passat, i, deixant anar un xiscle, va caure a terra sense coneixement. Vaig enviar la donzella a avisar la policia, i vaig deixar la investigació en les seves mans. Quan l’inspector i un guàrdia arribaren a casa, l’Arthur, que havia romàs sorrut i amb els braços plegats, em preguntà si tenia intenció d’acusar-lo de robatori. Li vaig respondre que l’afer havia deixat de ser una qüestió privada i s’havia convertit en un assumpte públic, ja que la malmesa diadema era de propietat nacional. Estava decidit a cedir tota la iniciativa a la llei.

»—Si més no —em va dir—, no em feu arrestar a l’acte. Fóra més avantatjós per a vós i per a mi que em permetéssiu de sortir de casa cinc minuts.

»—Sí, perquè puguis fugir, o perquè puguis amagar el que has robat —vaig objectar. Seguidament, adonant-me de l’espantosa situació en què acabava de posar-me, li vaig suplicar que recordés que no sols, estava en joc el meu honor, sinó també el d’una persona força més important que no jo, i que amb el seu comportament amenaçava de provocar un escàndol que convulsionaria tota la nació. Ell podia evitar-ho si em deia què n’havia fet, de les tres gemmes desaparegudes.

»—Cal que afrontis la situació —li vaig dir—. Has estat enxampat in fraganti, i cap confessió no faria la teva culpa més flagrant. Només cal que la compensis com puguis, que és dient-nos on són els beril·les, i tot serà perdonat i oblidat.

»—Guardeu-vos el vostre perdó per aquells qui en demanen —respongué, apartant-se de mi amb menyspreu. Vaig comprendre que cap de les paraules que li digués no aconseguiria d’exercir cap influència en ell. No em quedava elecció, així que vaig fer entrar l’inspector i li vaig encomanar la custòdia del meu fill. Es procedí a un escorcoll, no pas en la seva persona, sinó a la seva cambra i a qualsevol indret de la casa on hagués pogut amagar les joies. No en trobaren ni rastre, ni el miserable del meu fill no badà boca tot i els nostres precs i amenaces. Avui al matí l’han reclòs en una cel·la, mentre que jo, després de complir totes les formalitats policials, he acudit corrents cap aquí a suplicar-vos que utilitzeu la vostra capacitat per aclarir l’afer. La policia m’ha reconegut explícitament que a hores d’ara no hi pot fer res. Podeu despendre tot el que considereu necessari. Ja he ofert una recompensa de mil lliures. Déu meu, què puc fer? En una nit he perdut l’honor, les joies i el meu fill. Oh, què puc fer?».

Es posà les mans al cap i es va gronxar endavant i enrere, compadint-se d’ell mateix com l’infant que no sap expressar amb paraules la seva aflicció.

Sherlock Holmes restà en silenci uns instants amb les celles arrufades i els ulls fixos en el foc.

—Rebeu gaires visites? —va preguntar.

—No, tret del meu soci i la seva família, i algun amic d’Arthur. Darrerament ha vingut força sovint Sir George Burnwell. Crec que ningú més.

—Feu gaire vida social?

—Arthur sí. Mary i jo ens estem sempre a casa. No ens preocupa pas massa.

—Això no és gaire habitual en una noia jove…

—Mary té un caràcter molt tranquil. A més, no és pas tan jove. Té vint-i-quatre anys.

—Pel que heu dit, tot aquest trasbals la deu haver afectat molt.

—I tant! Està fins i tot més afectada que jo.

—Tant ella com vós, heu tingut cap dubte sobre la culpabilitat del vostre fill?

—Com podem dubtar-ho, si els meus propis ulls el van veure amb la diadema a les mans?

—Això, no ho puc considerar una prova concloent. La resta de la diadema, era feta malbé?

—Sí, estava torçada.

—I no creieu que el vostre fill podia estar provant de redreçar-la?

—Que Déu us beneeixi! Vós esteu fent el que podeu per ell i per mi, però és una empresa difícil. Què hi feia, el meu fill, allà? Si les seves intencions eren honestes, per què no ho deia?

—Justament. I si era culpable, per què no s’inventava una mentida? Em sembla que el seu silenci és una arma de doble tall. Aquest cas conté uns quants detalls prou significatius. Quina interpretació en va fer la policia, del soroll que us va despertar?

—Consideraren que el podia haver provocat l’Arthur en tancar la porta del seu dormitori.

—Molt probable! Com si un home decidit a cometre un fet delictiu hagués de donar un cop de porta per despertar tots els habitants de la casa. Què en varen dir, doncs, de la desaparició de les joies?

—Encara estan sondant l’empostissat i registrant el mobiliari amb l’esperança de trobar-les.

—Han pensat a mirar fora de la casa?

—Sí, han demostrat una activitat extraordinària. Per començar, tot el jardí ha estat minuciosament escorcollat.

—Vejam, estimat senyor —va dir Holmes—, encara no veieu clar que aquest afer és molt més profund del que vós o la policia podíeu preveure en un principi? A vós us sembla un cas senzill; per a mi, es presenta extremament complicat. Considereu tot el que pressuposa la vostra teoria. Vós creieu que el vostre fill es llevà del seu llit, entrà, corrent un gran risc, al vostre vestidor, va obrir l’escriptori, en va treure la diadema, en va trencar un tros forçant-la, va anar a algun lloc a amagar tres de les trenta-nou gemmes amb una habilitat tal que ningú no les ha pogut trobar, i finalment va tornar al vestidor amb les trenta-sis joies restants bo i exposant-se al perill suprem d’ésser descobert. Digueu-me, us sembla això una teoria sòlida?

—Quina altra n’hi pot haver? —s’exclamà el banquer, amb un gest de desesperació—. Si els seus mòbils eren innocents, per què no els ha explicat?

—Esbrinar-ho és la nostra tasca —respongué Holmes—, de manera que si us sembla bé, Mr. Holder, anirem a Streatham plegats i dedicarem una hora a examinar els detalls amb una mica més de deteniment.

El meu amic insistí que els acompanyés en la seva expedició, la qual cosa jo esperava amb delit, perquè la història que ens acabaven de contar havia suscitat vivament la meva curiositat i simpatia. He de confessar que la culpabilitat del fill del banquer em semblava tan evident com ho era per al seu infortunat pare, encara que la meva fe en el bon criteri de Holmes em menava a creure que havia d’existir algun lloc per a l’esperança vist que no es mostrava gaire satisfet amb l’explicació acceptada inicialment. Amb prou feines va badar boca durant el trajecte cap als suburbis meridionals, i es va limitar a romandre assegut amb la barbeta sobre el pit i el barret caigut sobre els ulls, immers en les més profundes meditacions. El nostre client semblava més revifat davant la guspira d’esperança que se li havia manifestat, i fins i tot encetà amb mi una conversa sense solta ni volta sobre els seus negocis. Un curt viatge amb tren i una caminada encara més breu ens portaren fins a Fairbank, la modesta residència del gran financer.

Fairbank era un edifici quadrat de dimensions considerables, bastit amb pedra blanca i una mica apartat del carrer. Un doble senderol en corba i una gespa coberta de neu s’estenien davant de les dues grans portes de ferro que tancaven l’entrada. A la dreta hi havia un bosquet de garriga del qual arrencava un caminoi estret que comunicava, entre dues tanques, la porta de la cuina amb el carrer i que devia ser el mitjà d’accés per als proveïdors. A mà esquerra, un altre camí portava als estables sense pertànyer del tot a la finca, ja que era una via pública, per bé que poc transitada. Holmes ens deixà al costat de la porta i es passejà lentament per tot el voltant de la casa per la part del davant, pel camí dels repartidors i contornejant el jardí del darrere fins a arribar al viarany dels estables. Tant de temps hi esmerçà, que Mr. Holder i jo ens instal·làrem al menjador, davant la llar de foc, a esperar lo. Ens trobàvem allà asseguts en silenci quan es va obrir la porta i va entrar una senyoreta. La seva estatura era força superior a la mitjana, era esvelta i tenia els cabells i els ulls foscos, els quals contrastaven amb l’absoluta pal·lidesa de la seva pell. No crec haver vist mai una pal·lidesa tan lívida en el rostre d’una dona. També els llavis eren mancats de color, però tenia els ulls vermells d’haver plorat. En entrar silenciosament a l’estança em va colpir amb una sensació de dolor més pregona que no pas la que m’havia causat el banquer aquell matí, i era més impressionant en ella perquè era evident que es tractava d’una dona de caràcter fort i una immensa capacitat d’autocontrol. Ignorant la meva presència, anà directament cap a on es trobava el seu oncle i li acaronà el cap amb la mà amb un gest de dolça feminitat.

—Heu donat l’ordre que deixin Arthur en llibertat, no és cert, papà? —va preguntar.

—No, no, filleta. Cal investigar fins al fons.

—Però jo estic convençuda que és innocent… Ja sabeu com és l’instint femení. Sé que no ha fet cap mal i que us en penedireu, d’haver actuat tan precipitadament.

—I per què calla, doncs, si és innocent?

—Qui sap? Potser perquè es va irritar molt quan vàreu sospitar d’ell.

—I com no havia de fer-ho, si el vaig veure amb la diadema a les mans?

—Oh, però només l’havia agafada per veure-la… Preneu la meva paraula que és innocent. Oblideu l’afer, i que no se’n parli més. És tan terrible de pensar en el nostre Arthur a la presó!

—No oblidaré l’afer fins que apareguin les joies, Mary! El teu afecte per Arthur t’encega fins al punt de no deixar-te veure les espantoses conseqüències que tot això té per a mi. Lluny d’encobrir l’assumpte, he portat un cavaller de Londres per què investigui més a fons.

—Aquest cavaller? —preguntà, girant la cara cap a mi.

—No, el seu amic. Ens ha pregat que el deixéssim sol. Ara és al camí dels estables.

—Al camí dels estables? —La noia alçà les seves celles negres—. I què espera trobar-hi? Ah, suposo que aquest és ell. Espero, senyor, que reeixireu a demostrar allò que jo estic segura que és la veritat, és a dir, que el meu cosí Arthur és innocent.

—Comparteixo enterament la vostra opinió i la vostra confiança a poder-ho provar —replicà Holmes, reculant cap a l’estora per tal d’espolsar-s’hi la neu de les sabates—. Entenc que tinc l’honor d’adreçar-me a Miss Mary Holder. Podria fer-vos un parell de preguntes?

—I tant, si això pot contribuir a aclarir aquest horrible afer.

—Vàreu sentir res, ahir a la nit?

—Res fins que el meu oncle va començar a fer crits. El vaig sentir i vaig baixar.

—Anit vàreu tancar les portes i finestres. Vàreu passar la balda a totes les finestres?

—Sí.

—És veritat que una donzella vostra té un pretendent? Crec que anit vàreu comunicar al vostre oncle que la noia havia sortit a veure’l.

—Sí, és la mateixa que ens va servir al saló, i és possible que hagués sentit els comentaris del meu oncle sobre la diadema.

—Comprenc. Esteu insinuant que ella podria haver sortit a xerrar amb el seu enamorat i que tots dos podrien haver planejat el robatori.

—Però, a què treuen cap aquestes vagues teories —intervingué el banquer, impacientat— si ja us he dit que vaig veure l’Arthur amb la diadema a les seves mans?

—Espereu una mica, Mr. Holder. Tornem al punt on érem. Enraonàvem d’aquella noia, Miss Holder. Tinc entès que la vàreu veure a la porta de la cuina, no és veritat?

—Sí. Quan vaig anar a verificar si la porta era tancada amb balda, em vaig topar amb ella que entrava. També vaig veure l’home, en la penombra.

—El coneixeu?

—Oh, sí. És el verdulaire que ens subministra les verdures. Es diu Francis Pròsper.

—Era —va dir Holmes— a l’esquerra de la porta, és a dir, més apartat del camí del que hauria de menester per arribar a la porta?

—Sí, en efecte.

—I té una cama de fusta?

Quelcom semblant a la por aflorà de sobte als ulls foscos i expressius de la jove.

—Vaja! Que potser sou un mag? —va dir—. Com ho sabeu? —Dibuixà un somriure, que tanmateix no trobà rèplica en el rostre magre i frisós de Holmes.

—M’agradaria visitar el pis de dalt —anuncià—. És probable que torni a donar la volta a la casa. Però potser fóra millor donar un cop d’ull a les finestres de baix, abans de pujar.

Evolucionà àgilment d’una finestra a l’altra, i s’aturà únicament davant d’una de gran que, emplaçada al saló, donava al camí dels estables. La va obrir, i procedí a un examen acurat de l’ampit amb la seva poderosa lent d’augment.

—Anem al pis de dalt —digué finalment.

El vestidor del banquer era una cambra petita i modestament moblada, amb una catifa grisa, un escriptori voluminós i un mirall de cos sencer. Holmes es dirigí a l’escriptori i n’observà el pany una bona estona.

—Quina clau es va fer servir per obrir-lo? —va preguntar.

—La mateixa que havia indicat el meu fill: la de l’armari de la cambra dels mals endreços.

—La teniu aquí?

—És aquella que hi ha damunt del tocador.

Sherlock Holmes la va agafar i obrí l’escriptori.

—És un pany molt silenciós —va observar—. No m’estranya que no us despertés. Suposo que això és l’estoig de la diadema. Donem-hi una ullada. —Va obrir l’estoig, en va treure la diadema i la deixà sobre la taula. Era una magnífica peça de l’art de la joieria, i les seves trenta-sis pedres eren les més fines que jo hagi vist mai. En un dels extrems de la diadema es veia una vora corbada i trencada allí d’on havia arrencat l’angle amb les tres gemmes.

—Bé, Mr. Holder —va dir Holmes—, aquest angle és l’oposat al que malauradament s’ha perdut. Us prego que l’arrenqueu.

El banquer féu un pas enrere, horroritzat.

—Déu me’n guard, de provar-ho —digué.

—En aquest cas, ho faré jo. —Inopinadament, Holmes hi aplicà la seva força, per bé que sense resultats—. Noto com cedeix una mica —observà—, però, tot i que tinc una força excepcional als dits, hauria d’esmerçar-hi molt de temps, a trencar-lo. Un home ordinari no podria pas fer-ho. Què creieu que passaria si aconseguia de trencar-lo, Mr. Holder? Faria un espetec semblant al d’un tret de pistola. Em voleu fer creure que tot això succeí a escassos metres del vostre llit i que vós no en vàreu sentir res?

—No sé pas què pensar. Tot plegat em sembla prou confús.

—Potser ho veureu més clar a mesura que avancem en el cas. Què en penseu vós, Miss Holder?

—He d’admetre que comparteixo la perplexitat del meu oncle.

—El vostre fill, duia sabates o sabatilles, quan el vàreu sorprendre?

—No duia res més que una camisa i uns pantalons.

—Gràcies. Certament, hem estat afavorits per una sort extraordinària, en el decurs d’aquesta investigació, i si no reeixim a treure’n l’entrellat serà enterament responsabilitat nostra. Amb el vostre permís, Mr. Holder, continuaré les meves investigacions a l’exterior de la casa.

Ens demanà que el deixéssim sortir tot sol per tal que unes petjades innecessàries no dificultessin més la seva tasca. Es passà una hora treballant, després de la qual va tornar amb els peus coberts de neu i l’expressió de la cara tan inescrutable com sempre.

—Crec que ja he vist tot el que hi havia per veure, Mr. Holder —va anunciar—. Ara us faré més servei a les meves habitacions.

—Però… i les joies, Mr. Holmes? On són?

—No us ho sé pas dir.

El banquer es va estrènyer les mans.

—No les tornaré a veure mai més! —s’exclamà—. I el meu fill? Em doneu alguna esperança?

—La meva opinió al respecte no ha canviat.

—Aleshores, digueu-me, per l’amor de Déu, quin obscur afer s’ha esdevingut a casa meva aquesta nit.

—Si, em veniu a veure a les meves habitacions de Baker Street demà al matí entre nou i deu, em sentiré molt honrat de provar d’aclarir-vos-ho. Dono per suposat que em concediu carte blanche per a actuar en el vostre benefici sempre que recuperi les joies, i que no poseu cap inconvenient a qualsevol quantitat que pugui requerir aquesta investigació.

—Donaria tota la meva fortuna per recobrar-les.

—Molt bé. Fins aleshores, continuaré pensant en aquest assumpte. Adéu-siau. És possible que hagi de tornar aquí novament abans d’aquesta nit.

A mi em semblava evident que el meu company ja havia arribat a alguna conclusió sobre el cas, per bé que no entrava encara dins la meva imaginació. Vaig intentar de sondejar-lo diverses vegades durant el camí de tornada a casa, però ell sempre desviava la conversa a qualsevol altre tema, fins que al final en vaig desesperar. Encara no eren les tres quan ens trobàvem de bell nou al nostre domicili. S’afanyà a entrar a la seva cambra, de la qual va sortir al cap d’uns instants vestit com un dropo qualsevol. Amb el coll alçat, un abric lluent i apedaçat, una corbata vermella i unes botes velles, n’era un exemplar impecable.

—Crec que això ja servirà —va dir, contemplant-se al mirall situat sobre la llar—. M’agradaria que poguéssiu venir, Watson, però em temo que no pot pas ser. Potser estic sobre la pista correcta, o potser estic seguint un foc follet, però aviat ho sabré. Confio tornar d’aquí a unes poques hores.

Va tallar una llenca de carn de bou del tros que hi havia damunt del trinxant, la ficà entre dues llesques de pa i, havent-se guardat aquella menja tan frugal a la butxaca, va emprendre la seva expedició.

Jo acabava de prendre’m el te quan va tornar, evidentment d’excel·lent humor, brandant a la mà una bota vella de goma. La va llançar a un racó i se serví una tassa de te.

—Només sóc aquí de passada —va anunciar—. Me’n vaig tot seguit.

—A on?

—Oh, a l’altra banda del West End. Potser trigaré una bona estona a tornar. No m’espereu pas, si veieu que es fa tard.

—Com us va?

—Aixi així. No em puc pas queixar. He estat a Streatham un altre cop, però no he trucat pas a la porta. Tenim al davant un problema petit i encantador, i no me l’hagués perdut per res del món. Sigui com sigui, no em puc pas quedar aquí xerrant, sinó que he de treure’m aquests miserables vestits i recuperar la meva molt respectable aparença.

La seva actitud em va revelar que tenia unes raons més sòlides per a sentir-se satisfet del que els seus mots donaven a entendre. Els ulls li brillaven, i fins i tot hi havia un deix de color en les seves galtes groguenques. Va pujar les escales a corre-cuita, i uns minuts després vaig sentir la porta del rebedor en tancar-se, la qual cosa m’anuncià que acabava de sortir una vegada més a reprendre la seva amable cacera.

Vaig esperar fins a mitjanit però, com sigui que encara no havia tornat, em vaig retirar al meu dormitori. No era pas infreqüent en ell que estigués fora uns quants dies i nits per seguir una pista recent, així que el seu retard no em va sorprendre. Ignoro a quina hora arribà, però quan l’endemà vaig baixar a esmorzar, el vaig trobar amb una tassa de cafè en una mà i el diari a l’altra, tan fresc i endreçat com li permetien les circumstàncies.

—Ja em disculpareu que no us hagi esperat per esmorzar plegats, Watson —va dir—, però, com recordareu, el nostre client té una cita amb nosaltres a una hora força imminent.

—Vaja, si ja són més de les nou! —vaig exclamar—. No em sorprendria gens que ja fos aquí. M’ha semblat sentir el timbre.

Era, efectivament, el nostre amic financer. Em va sobtar el canvi que s’havia esdevingut en ell, perquè el seu rostre, que era per naturalesa ampli i massís, es mostrava ara pàl·lid i afectat, mentre que els cabells semblaven una mica més blancs. Va entrar amb una fatiga i una letargia encara més colpidores que la violència exhibida el matí anterior. Es deixà caure pesadament a la butaca que li vaig acostar.

—No sé pas què he fet per merèixer un càstig com aquest —digué—. Fa dos dies, jo era un home feliç i pròsper, sense preocupacions. Ara estic exposat a una època de soledat i ignomínia. Una desgràcia rere l’altra. La meva neboda Mary m’ha deixat.

—Que us ha deixat?

—Sí. Aquest matí he trobat el seu llit intacte, la cambra buida i una nota que m’era adreçada sobre la tauleta del rebedor. Anit, en un arravatament de tristesa, que no de ràbia, li vaig dir que si s’hagués casat amb el meu fill les coses li haurien anat molt millor, a ell. Potser va ser un comentari precipitat. És precisament a això a què es refereix la nota en qüestió, que diu: “Molt estimat oncle: Em sento responsable del terrible infortuni que ha caigut sobre vós, i he pensat que si hagués actuat d’una altra manera potser no hauria succeït mai. Amb aquest pensament, ja no puc viure feliç més temps sota el vostre sostre, per tant he arribat a la conclusió que us he de deixar per sempre. No passeu ànsia pel meu futur, perquè ja està assegurat, i, sobretot, no em busqueu, ja que fóra una tasca infructuosa i em faríeu un flac servei. No dubteu que us continuaré estimant eternament. Mary”. Què significa aquesta nota, Mr. Holmes? Creieu que anuncia un suïcidi?

—No, no, res d’això. Potser sigui la millor solució possible. Em sembla, Mr. Holder, que ens estem acostant a la fi dels vostres problemes.

—Sí? Què em dieu, ara? Vós heu sentit alguna cosa, Mr. Holmes! Heu esbrinat alguna cosa! On són les joies?

—Considereu mil lliures la pedra una quantitat excessiva per recuperar-les?

—En pagaria deu mil.

—No cal. Amb tres mil n’hi haurà prou. A més, m’imagino que hi haurà una petita recompensa. Porteu el vostre talonari? Aquí teniu una ploma. Poseu-hi quatre mil lliures, per si un cas.

Amb cara d’estupefacció, el banquer va omplir el xec tal com li demanaven. Holmes anà al seu escriptori, en va treure una petita peça d’or de forma triangular amb tres pedres precioses i la va llançar damunt la taula.

Deixant anar un crit de joia, el nostre client s’abalançà sobre les joies.

—Les teniu! —exclamà, quasi sense alè—. Estic salvat! Estic salvat!

La reacció d’alegria fou tan apassionada com ho havia estat el seu dolor, i va estrènyer les gemmes recuperades contra el pit.

—Hi ha una cosa que deveu a algú, Mr. Holder —advertí Holmes, amb severitat.

—Que dec alguna cosa? —Va agafar la ploma—. Digueu-me la xifra, i us la pagaré amb molt de gust.

—No, el deute no és pas amb mi. Només deveu una disculpa sincera al noble xicot que és el vostre fill, el qual s’ha comportat, en tot aquest assumpte, com jo estaria orgullós que hagués fet el meu propi fill, si en tenia.

—Així doncs, no va ser Arthur qui s’endugué les joies?

—Ja us vaig dir ahir, i us ho repeteixo avui, que no.

—N’esteu segur? Permeteu-me, doncs, de córrer a dir-li que la veritat ha sortit a la llum.

—Ja ho sap. Quan he resolt el cas, m’he entrevistat amb ell, i veient que no em volia contar la història, ho he fet jo, de manera que ha hagut de confessar que jo tenia raó alhora que m’ha posat al corrent d’alguns detalls que jo encara no tenia clars. Les vostres noves d’aquest matí, però, el poden fer parlar.

—Per l’amor de Déu, aclariu-me aquest misteri extraordinari!

—Així ho faré, i us mostraré les passes que m’han permès d’arribar a la solució final. I ara he de dir el que se’m fa més difícil de fer-vos saber. Hi ha hagut una entesa entre Sir George Burnwell i la vostra neboda Mary. De fet, han fugit plegats.

—La meva Mary? Impossible!

—Malauradament, això és més que possible: és cert. Ni vós ni el vostre fill no coneixíeu el veritable caràcter d’aquest home, quan el vàreu acceptar en el vostre àmbit familiar. És un dels homes més perillosos d’Anglaterra: un jugador arruïnat, un bandit absolutament desesperat, un home mancat de cor i de consciència. La vostra neboda no en sabia res, d’aquesta mena de brètols. Quan ell li confià els seus sentiments, com ja havia fet amb unes altres cent noies abans que ella, la vostra neboda experimentà la vanitat de creure que havia estat l’única que li havia arribat al cor. Només el diable sap com s’ho va manegar, però el cas és que ella es convertí en el seu instrument, fins al punt de trobar-se amb ell gairebé cada vespre.

—No m’ho puc creure, ni vull! —exclamà el banquer, blanc com la cera.

—Us contaré, doncs, el que s’esdevingué a casa vostra aquella nit. Quan la vostra neboda us creia retirat a la vostra cambra, va baixar a parlar amb el seu amant des de la finestra que dóna al camí dels estables. Ell s’estigué a fora tanta estona, que les seves petjades travessaren tota la capa de neu. Ella li enraonà de la diadema, i la perversa ànsia d’or del nostre home es va encendre. Aleshores aconseguí de sotmetre-la a la seva voluntat. No dubto que ella us estimava, però hi ha dones en què l’amor pels seus enamorats eclipsa qualsevol altre sentiment, i em temo que la vostra neboda és una d’elles. Ella acabava tot just d’escoltar les seves instruccions, quan us va veure baixar, així que tancà la finestra ràpidament i us va parlar de l’escapada d’una de les criades amb el seu amant de la cama de fusta, la qual cosa era perfectament veritat.

»Després de la seva conversa amb vós, el vostre fill, Arthur, se n’anà al llit, però amb prou feines va poder agafar el son a causa del neguit que li produïen els seus deutes del club. Durant la nit, va sentir unes passes suaus a tocar de la seva porta, així doncs es va llevar i, en mirar a fora, va quedar sorprès de veure la seva cosina caminant furtivament pel passadís fins a desaparèixer en l’interior del vostre vestidor. Estupefacte, el xicot es posà la roba que tenia més a mà i es va quedar esperant enmig de la foscor a veure com acabava tot allò. Aleshores ella va sortir de la cambra i, a la claror del llum del passadís, el vostre fill veié que s’enduia la diadema. La noia va baixar les escales, i ell, astorat, va córrer a amagar-se darrere la cortina pròxima a la porta del vostre dormitori per tal d’observar què passava al pis de baix. La va veure com obria la finestra silenciosament, lliurava la diadema a algú i tornava a tancar abans de fer cap a la seva habitació a corre-cuita, passant pel costat mateix de la cortina darrere la qual estava amagat.

»En presència d’ella, el vostre noi no podia entrar en acció sense exposar a una vergonya espantosa la dona que estimava.

»Però així que la noia hagué desaparegut, s’adonà de l’infortuni que el fet feia caure sobre vós i de la necessitat d’evitar-lo. Es precipità escales avall, malvestit i descalç com anava, obrí la finestra, saltà a la neu i arrencà a córrer pel camí, on va veure una silueta fosca a la llum de la lluna. Sir George Burnwell provà de fugir, però Arthur el va enxampar. Llavors hi hagué una batussa entre ells, cadascú estirant la diadema d’un extrem. Durant la brega, el vostre fill colpejà Sir George i li va fer un tall sobre l’ull. Aleshores es produí un espetec, i el vostre noi, veient que tenia la diadema a les mans, va córrer cap a casa, tancà la finestra, pujà a la vostra cambra, i quan tot just s’havia adonat que la diadema era torçada per efecte de la baralla i mirava de reparar-la, vàreu aparèixer vós en escena».

—És possible, tot això? —digué el banquer, sense alè.

—Llavors vàreu encendre la seva ira en proferir insults contra ell en un moment en què considerava que es mereixia la vostra gratitud més càlida. No podia explicar la veritable situació sense trair una persona que, naturalment, mereixia ben poca consideració per part seva. Tanmateix, adoptà l’actitud més cavallerosa i optà per preservar el secret de la vostra neboda.

—Ara entenc per què va fer un crit, ella, i es va desmaiar en veure la diadema —comentà Mr. Holder—. Oh, Déu meu! Que cec i foll que he estat! I la petició del meu fill perquè l’autoritzés a absentar-se cinc minuts! El pobre noi volia comprovar si el tros trencat era a l’escenari de la batussa. Que cruelment que l’he jutjat!

—Quan vaig arribar a la casa —continuà Holmes—, de seguida hi vaig fer una volta amb molt de compte per tal d’observar si hi havia petjades a la neu que poguessin ajudar-me. Sabia que no havia tornat a nevar des del vespre anterior, i també que havia fet una gelada suficient per a preservar les empremtes. En seguir el senderol dels repartidors, el vaig trobar tot trepitjat i no hi vaig poder distingir res. Just al darrere, però, a l’altra banda de la porta de la cuina, s’hi havia estat una dona enraonant amb un home, l’empremta circular del qual indicava que duia una cama de fusta. Vaig constatar així mateix que havien estat interromputs, perquè la dona havia tornat corrents cap a la porta, com denunciaven les marques profundes de la punta del peu i les més lleugeres dels talons, mentre que la cama de fusta havia esperat una mica abans d’anar-se’n. Vaig pensar a l’instant que es tractava de la criada i del seu enamorat, dels quals vós ja m’havíeu parlat, i la investigació així ho va confirmar. Vaig donar la volta al jardí sense veure-hi res més que petjades inconnexes, que vaig atribuir a la policia, però en arribar al camí dels estables, davant meu vaig descobrir un llarg i complicat episodi escrit sobre la neu.

»Hi havia una doble renglera d’empremtes de botes i una segona filera doble que vaig veure de grat que corresponia a un home descalç. A partir del que vós m’havíeu contat, vaig deduir que aquest home era el vostre fill. El primer havia cobert el trajecte d’anada i tornada caminant, però l’altre ho havia fet corrent i, com sigui que les seves passes coincidien en alguns indrets amb les empremtes de les botes, era evident que havia sortit en la persecució del primer. Vaig seguir les petjades i em vaig adonar que arribaven fins a la finestra del saló, davant la qual l’home de les botes havia fos tota la neu durant la seva espera. A continuació vaig fer cap a l’altre extrem del rastre, que s’estenia en uns cent metres sobre el camí. Allí vaig observar que el de les botes havia fet mitja volta, que hi havia hagut una mena de batussa, perquè la neu apareixia aixecada, i, finalment, unes gotes de sang que confirmaven la meva impressió. A partir d’allí, les botes s’allunyaven corrent pel camí, i una altra taca de sang em revelà que era aquest l’home ferit. En arribar al carrer, al capdavall del camí, em vaig trobar que el paviment havia estat netejat de neu, de manera que el rastre s’acabava.

»En entrar a la casa, tanmateix, vaig examinar amb la lupa, com recordareu, l’ampit i el marc de la finestra del saló i em vaig adonar que algú havia sortit a l’exterior a través d’ella. Vaig distingir el perfil d’una empenya a l’indret on havia trepitjat un peu humit en entrar. Llavors vaig començar a tenir arguments per a formar-me una idea del que havia succeït. Un home s’havia esperat a l’exterior de la finestra i algú li havia portat les joies; aquest fet havia estat vist pel vostre fill, el qual havia empaitat el lladre, s’hi havia barallat i la força combinada de tots dos sobre la diadema hi havia produït uns danys que cap home sol no hauria pogut causar-hi. El noi havia tornat amb el tresor, però n’havia deixat un fragment en poder del seu adversari. Fins aquí, jo n’estava segur. La qüestió consistia aleshores a esbrinar qui era aquell home i qui li havia portat la diadema.

»És una vella màxima meva que una vegada exclòs l’impossible allò que resta, per bé que improbable, ha de ser la veritat. Doncs bé, jo sabia que no éreu vós qui havia baixat la diadema, així que només quedaven la vostra neboda i el servei. Però si era alguna de les criades, per què havia d’entestar-se el vostre fill a ser acusat en el seu lloc? No hi havia cap raó possible. En canvi, com que ell estimava la seva cosina, que silenciés el secret de la noia era una excel·lent explicació i més tenint en compte que el secret era tan deshonrós. Quan vaig recordar que vós l’havíeu vista al costat d’aquella finestra i que havia perdut el coneixement en tornar a veure la diadema, la meva conjectura es convertí en certesa.

»Qui podia ser el seu còmplice? Evidentment, un amant, perquè altrament, qui podia contrarestar l’amor i la gratitud que us devia? Jo sabia que vós sortíeu poc i que el vostre cercle d’amistats era molt limitat. Però entre elles figurava Sir George Burnwell. Jo havia sentit dir que és un home d’una reconeguda reputació entre les dones. Havia de ser ell el propietari d’aquelles botes i el posseïdor de les gemmes desaparegudes. Tot i que ell sabia que Arthur l’havia descobert, podia considerar-se encara segur, perquè el xicot no podia dir ni un mot sobre els fets sense comprometre la seva pròpia família.

»Bé, el vostre sentit comú us suggerirà quines mesures vaig adoptar a continuació. Em vaig presentar a la casa de Sir George fent-me passar per un vagabund i me les vaig arreglar per enraonar amb el seu ajudant de cambra, el qual m’assabentà que el seu amo havia sofert un tall al cap la nit anterior, i, finalment, pel preu de sis xelins, li vaig comprar un parell de sabates velles. Vaig tornar a Streatham amb elles i vaig constatar que coincidien exactament amb les petjades».

—Ahir al vespre vaig veure en el camí un vagabund mal vestit —testimonià Mr. Holder.

—Justament. Era jo. Em vaig adonar que ja havia trobat l’home que buscava, de manera que vaig passar per casa a canviar-me de roba. Tenia al davant una missió delicada, perquè sabia que calia evitar qualsevol acusació que pogués suscitar un escàndol, i alhora era conscient que un bergant tan astut com aquell podia adonar-se que estàvem lligats de mans. El vaig anar a veure. Al començament, és clar, ho va negar tot. Però quan li vaig detallar el que havia passat, va provar de fer-se el valent i agafà un garrot penjat a la paret. Jo coneixia bé aquell home, però, i li vaig apuntar una pistola al cap abans que pogués colpejar. Llavors esdevingué una mica més raonable. Li vaig prometre una recompensa per les pedres que tenia en poder seu: mil lliures per cada una. Això provocà en ell els primers símptomes de recança. “Maleït sigui!”, va exclamar, “i jo que me n’he desfet per sis-centes lliures totes tres!” De seguida vaig aconseguir l’adreça del nou posseïdor, després de garantir-li que no hi hauria acusació. M’hi vaig anar a entrevistar, i després de molt regatejar vaig obtenir les joies a mil lliures la peça. Seguidament vaig anar a veure el vostre fill per comunicar-li el feliç desenllaç, i em vaig ficar al llit cap allà a les dues després d’una jornada de treball que em crec amb el dret de qualificar de dura.

—Una jornada que ha salvat Anglaterra d’un gran escàndol públic —sentencià el banquer, incorporant-se—. Senyor, em manquen les paraules per agrair-vos tot el que heu fet, però us asseguro que no us donaré motius per considerar-me un home desagraït. La vostra habilitat ha superat de llarg tot el que n’havia sentit a dir. Ara he de córrer a veure el meu estimat fill per disculpar-me per la injustícia de què l’he fet víctima. Pel que fa al que m’heu contat de la pobra Mary, m’ha arribat al cor. Ni tan sols el vostre enginy no em podria informar d’on és actualment.

—Crec que podem aventurar amb tota seguretat —respongué Holmes— que es troba allí on és Sir George Burnwell. És igualment cert que, siguin quins siguin els seus pecats, ben aviat rebran un càstig més que suficient.





12. LA FINCA DE COPPER BEECHES


—Per a l’home que estima l’art per l’art —comentà Sherlock Holmes, deixant de costat la secció d’anuncis del Daily Telegraph—, passa sovint que el seu plaer més pregon es derivi de les manifestacions menys importants i més humils. A mi m’és plaent d’observar, Watson, que en vós radica aquesta veritat fins a tal punt, que en els petits relats dels nostres casos que heu tingut la bondat de redactar i, no tinc més remei que acceptar-ho, d’embellir de tant en tant, hi heu posat en relleu no solament les moltes causes cèlebres i processos sensacionals en què he participat, sinó també els incidents que han resultat trivials, però han fornit un camp per a les facultats de deducció i de síntesi lògica que he convertit en la meva especialitat.

—No obstant això —vaig fer, somrient—, no em considero del tot absolt de l’acusació de sensacionalisme que s’ha fet contra els meus relats.

—Potser us heu equivocat —observà ell, mentre agafava amb els molls una brasa i encenia amb ella la llarga pipa de fusta de cirerer, que acostumava de substituir la d’argila quan el seu estat d’ànim era més propens a la polèmica que no pas a la meditació—. Potser us heu equivocat en mirar d’injectar color i vida a cada una de les vostres narracions en comptes de limitar-vos a la tasca de reflectir per escrit el sever raonament de causa a efecte, que constitueix, de fet, l’únic tret notable de cada cas.

—Em sembla que us hi he fet plena justícia —vaig replicar amb una certa fredor, ja que sentia repulsió per l’egoisme que més d’una vegada havia advertit com un factor prou característic del singular tarannà del meu amic.

—No, no es tracta d’egoisme o vanitat —va dir ell, donant resposta, com acostumava de fer, als meus pensaments més que no pas a les meves paraules—. Si jo exigeixo plena justícia per al meu art, és perquè es tracta de quelcom impersonal, quelcom que va més enllà de mi mateix. El crim és un mal comú. La lògica és una virtut rara. Per tant, hauríeu de posar més èmfasi en la lògica que no pas en el crim. Vós heu degradat en una sèrie de contes el que hauria pogut ser un curs de conferències.

Era un matí fred a començament de primavera, i ens trobàvem asseguts, després d’esmorzar, a banda i banda d’un foc reconfortant, a les velles dependències de Baker Street. Una boira densa fluïa entre alineacions de cases grises, i les finestres del davant apareixien com taques fosques i informes a través de les espesses capes groguenques de broma baixa. Havíem encès el llum de gas, que resplendia sobre les tovalles i sobre la vaixella de porcellana i metall, ja que la taula encara no l’havien desparada. Sherlock Holmes s’havia passat tot el matí en silenci, contínuament capficat en els anuncis d’una successió de diaris, fins que per fi, havent donat per acabada, si més no aparentment, la seva lectura, n’havia sortit, amb un humor no gaire amable, per fer-me un discurs sobre les meves limitacions literàries.

—Al mateix temps —va continuar dient, després d’una pausa durant la qual havia estat fumant la seva llarga pipa tot contemplant el foc— difícilment podeu ser acusat de sensacionalista, perquè de tots aquests casos en què heu estat tan amable d’interessar-vos, una gran part no tracten en absolut de crims, en el sentit legal del terme. El petit afer en què em vaig esforçar per ajudar el Rei de Bohèmia, la singular experiència de Miss Mary Sutherland, el problema relacionat amb l’home del llavi torçat i l’incident del noble solter són casos que estan fora dels límits de la llei. Però, en eludir allò que tenen de sensacional, em temo que heu vorejat els marges de la trivialitat.

—Potser el resultat hagi estat aquest —vaig reconèixer—, però sostinc que els mètodes han estat originals i interessants.

—Bah! Estimat company, què li importen al públic, al gran públic poc observador, que amb prou feines sap distingir un teixidor per les dents o un compositor pel polze esquerre, els matisos delicats de l’anàlisi i la deducció? Però, si de veritat sou trivial, no us ho puc pas retreure, perquè els dies dels casos espectaculars ja pertanyen al passat. L’home, o si més no l’home criminal, ha perdut tota iniciativa o originalitat. Pel que fa a la meva petita tasca, sembla degenerar en una agència de recuperació de llapis extraviats i de consells per a noietes d’internat. Sigui com sigui, crec que ja he tocat fons. M’imagino que la nota que he rebut aquest matí assenyala el meu punt zero. Llegiu-la —i em va passar una carta rebregada.

La missiva era datada a Montague Place la tarda anterior, i deia el següent:

“Estimat Mr. Holmes: Estic impacient per a consultar-vos la conveniència o no d’acceptar una feina d’institutriu que m’han ofert. Us vindré a veure demà a dos quarts d’onze, si no hi teniu inconvenient. Ben atentament,

Violet Hunter.”



—La coneixeu, aquesta senyoreta? —vaig preguntar.

—No.

—Ja ho són, dos quarts d’onze.

—Sí, i no dubto pas que és ella qui acaba de trucar.

—Tot podria ser que l’assumpte tingués més interès que no us penseu. Recordeu el cas del robí blau, que en un principi semblava un simple caprici i que posteriorment donà lloc a una seriosa investigació. Això mateix podria passar en el cas present.

—Bé, esperem que sigui així! Però ben aviat veurem els nostres dubtes dissipats, perquè, si no vaig errat, aquí tenim el personatge.

Havent dit això, es va obrir la porta i una jove entrà a la sala. Anava vestida amb senzillesa però amb pulcritud. L’expressió de la cara era viva i intel·ligent, pigallada com un ou de corriol, i adoptava l’actitud d’una dona que s’ha obert camí en la vida per ella mateixa.

—Estic segura que en disculpareu d’importunar-vos —va dir, mentre el meu amic s’aixecava per saludar-la—, però he passat per una experiència molt estranya, i com sigui que no tinc parents ni coneguts a qui demanar consell, he pensat que potser vós seríeu tan amable d’indicar-me el que he de fer.

—Asseieu-vos, si us plau, Miss Hunter. Serà un plaer poder-vos servir d’alguna ajuda.

Em vaig adonar que Holmes estava favorablement impressionat per l’actitud i l’expressió de la seva nova clienta. La va estudiar amb la seva mirada penetrant i tot seguit s’acomodà amb les parpelles caigudes i les puntes dels dits juntes, disposat a escoltar el testimoni de la jove.

—He estat institutriu durant cinc anys —començà dient— en el si de la família del Coronel Spence Munro, però fa dos mesos el coronel va haver de desplaçar-se a Halifax, a Nova Escòcia, i es va endur els seus fills cap a Amèrica, de manera que em vaig trobar sense feina. Vaig publicar i respondre anuncis, però sense èxit. Finalment, els escassos diners que tenia estalviats van començar a minvar, i llavors vaig arribar a un punt en què ja no sabia què fer.

»Al West End hi ha una coneguda agència d’institutrius anomenada Westaway’s, i jo solia anar-hi un cop a la setmana a veure si havien rebut alguna oferta que pogués convenir-me. Westaway és el nom del fundador del negoci, però en realitat qui el porta és Miss Stoper. Ella rep en el seu propi despatx, i les noies que cerquen una col·locació s’esperen al vestíbul fins que són cridades una per una. Miss Stoper consulta els seus llibres i busca alguna oferta que pugui interessar-les.

»Bé, quan hi vaig anar la setmana passada, vaig entrar, com sempre, al petit despatx, però em vaig trobar que Miss Stoper no estava sola. Tenia al seu costat un home prodigiosament gras amb un ampli somriure i un cap que li queia en múltiples plecs sobre la gola. Portava ulleres i observava amb gran interès les noies que entraven. Quan ho vaig fer jo, féu un bot a la cadira i es girà ràpidament cap a Miss Stoper tot dient:

»—Aquesta servirà. No podria pas demanar res millor. Excel·lent! Excel·lent! —Semblava molt entusiasmat, i es fregava les mans ansiosament. Era un home d’un aspecte tan satisfet que era un plaer de contemplar-lo—. Busqueu una col·locació, senyoreta? —em va preguntar.

»—Sí, senyor.

»—Com a institutriu?

»—Sí, senyor.

»—I quin sou demaneu?

»—En la meva última ocupació, a casa del Coronel Spence Munro, cobrava quatre lliures al mes.

»—Ca, ca! Una explotació, una vergonyosa explotació! —exclamà, estenent les seves mans grassonetes enlaire com si estigués dominat per una passió terrible—. Com es poden oferir uns honoraris tan minsos a una dama amb tants atractius i coneixements?

»—Els meus coneixements, senyor, poden ser més limitats del que us imagineu —vaig advertir—. Una mica de francès, una mica d’alemany, música i dibuix…

»—Bah, bah! —protestà—. Tot això no té importància. El que importa és: teniu o no teniu les maneres i la conducta d’una dama? Vet ací el problema en poques paraules. Si no compliu aquestes condicions, aleshores no sereu la dona indicada per a ocupar-se de l’educació d’un nen que algun dia pot representar un paper important en la història del país. Però si les compliu, com un cavaller podria demanar-vos que us rebaixéssiu a acceptar uns honoraris inferiors a les tres xifres?

»—Per començar, senyora, rebreu de mi un salari de cent lliures anuals.

»—Ja us podeu imaginar, Mr. Holmes, que per a mi, mancada de recursos com estava, una oferta com aquella em semblava massa bona per a ser veritat. Tanmateix, aquell cavaller, en adonar-se potser de l’expressió d’incredulitat del meu rostre, obrí una cartera i en va treure un bitllet.

»—Tinc sempre per costum —digué, somrient d’una manera tan plaent que els seus ulls esdevingueren dues clivelles brillants entre les arrugues de la cara— d’avançar a les senyoretes que estan al meu servei la meitat del seu sou en efectiu per tal que puguin afrontar algunes petites despeses relacionades amb el seu trasllat i el seu vestuari.

»Vaig pensar que no havia topat mai amb un home tan fascinant i assenyat. Com que jo ja havia contret alguns deutes amb els meus intermediaris, l’acompte suposava un gran avantatge, per bé que hi tenia alguna cosa d’anormal, aquella contractació, cosa que m’induïa a voler-ne saber alguna cosa més abans de comprometre’m-hi.

»—Us puc preguntar on viviu, senyor? —vaig fer.

»—A Hampshire. És un indret rural encantador. La finca es diu Cooper Beeches, i es troba a vuit quilòmetres després de Winchester. És la comarca més entranyable, benvolguda senyoreta, i la residència antiga més acollidora.

»—Quines obligacions tindré senyor? M’agradaria de saber en què consistiran.

»—Un nen, un noiet adorable que acaba de fer els sis anys. Oh, si veiéssiu com mata escarabats amb una sabatilla! Crec, crec, crec! Ja n’ha matat tres abans que tingueu temps de parpellejar. —Es reclinà a la seva cadira i es posà a riure fins que les arrugues del rostre tornaren a ocultar els seus ulls.

»Jo em vaig espantar una mica davant el tipus de diversió del nen, però la rialla del pare em va fer pensar que potser ho havia dit de broma.

»—El meu únic deure, doncs —vaig preguntar—, consistirà a ocupar-me del nen?

»—No, no, no és pas l’únic deure, estimada senyoreta —exclamà ell—. També serà obligació vostra, com estic segur que el vostre bon criteri us haurà suggerit, d’obeir els petits encàrrecs que la meva esposa us pugui formular, sempre amb el benentès que aquests encàrrecs siguin susceptibles de ser obeïts per una dama amb tota propietat. No hi veieu pas inconvenient, oi?

»—M’agradaria de ser-vos útil.

»—Perfectament. Parlem una mica del vestuari. Nosaltres som persones capricioses, vull dir que tenim les nostres petites manies, però som benintencionats. Si nosaltres us demanàvem de posar-vos un vestit que us haguéssim regalat, oi que no us oposaríeu a aquest petit caprici?

»—No —vaig respondre, considerablement atònita davant aquestes paraules.

»—I si us manàvem de seure aquí o allà, no us ofendríeu pas, oi?

»—Oh, no.

»—I si us demanàvem de fer-vos tallar els cabells ben curtets abans de venir a casa?

»Amb prou feines vaig poder donar crèdit al que acabava de sentir. Com podeu observar, Mr. Holmes, els meus cabells són força exuberants i tenen una tonalitat castanya bastant peculiar. Algú els ha qualificats d’artístics. No podia concebre de sacrificar-los així com així.

»—Em temo que serà impossible —vaig contestar. Ell m’havia estat contemplant amb insistència amb els seus ulls menuts, i quan vaig haver dit això em vaig adonar que la seva expressió s’entristia.

»—Doncs jo em temo que aquest detall és essencial —va dir—. És un petit caprici de la meva esposa, i els capricis de les dames, com sabeu, senyoreta, s’han de satisfer. De manera que no us fareu tallar els cabells?

»—No, senyor, cregui’m que és impossible —vaig respondre, amb fermesa.

»—Ah, molt bé. Així, doncs, no en parlem més. És llàstima, perquè en altres aspectes ens hauríeu convingut plenament. En aquest cas, Miss Stoper, serà millor que vegi alguna altra de les vostres senyoretes.

»L’administradora s’havia passat l’estona ocupada amb els seus documents sense adreçar-nos la paraula en cap moment, però ara em mirava amb una expressió d’enuig tal, que no vaig tenir més remei que sospitar que acabava de perdre una bona comissió a causa del meu refús.

»—Voleu que el vostre nom continuï figurant en els llibres? —em va preguntar.

»—Sí, si no hi teniu inconvenient, Miss Stoper.

»—Bé, de fet, em sembla una mesura inútil, ja que refuseu les millors ofertes de treball —va replicar amb rudesa—. Difícilment podeu esperar que ens esforcem a trobar-vos una oportunitat com aquesta. Bon dia tingueu, Miss Hunter. —Féu sonar un gong que tenia sobre la taula i aparegué el criat per acompanyar-me a fora.

»Bé, Mr. Holmes, quan vaig arribar al meu apartament i vaig trobar ben poca cosa als armaris i un parell de factures damunt la taula, vaig començar a preguntar-me si no m’havia precipitat. Al capdavall, si aquella gent tenia manies estranyes i exigia obediència en els aspectes més inversemblants, els menys que se’n podia esperar era que paguessin les seves excentricitats. Molt poques institutrius cobren cent lliures a l’any, a Anglaterra. A més, quin servei em feien els meus cabells? Moltes persones milloren la seva imatge quan es tallen els cabells, i potser a mi em passaria el mateix. L’endemà ja em sentia inclinada a creure que havia comès un error, i un dia després ja n’estava segura. Ja gairebé havia superat el meu orgull, Fins al punt de disposar-me a tornar a l’agència a preguntar si la plaça encara era vacant, quan vaig rebre aquesta lletra del mateix cavaller. Us la llegiré tot seguit:

“Copper Beeches, prop de Winchester.

Apreciada Miss Hunter: Miss Stoper ha tingut l’amabilitat de facilitar-me la vostra adreça, i la present és per a preguntar-vos si heu reconsiderat la vostra decisió. La meva esposa es troba impacient perquè vingueu, ja que ha quedat favorablement impressionada per la descripció que li he fet de vós. Estem disposats a pagar-vos trenta lliures al trimestre, o cent-vint a l’any, per compensar-vos de qualsevol petita molèstia que us puguin causar els nostres capricis. Aquests, de fet, no són gaire exigents. La meva esposa té una predilecció especial pel color blau elèctric, i li agradaria que duguéssiu un vestit d’aquesta tonalitat, dins de casa, cada matí. No cal, però, que assumiu les despeses d’adquirir un vestit, perquè en tenim un que havia estat de la meva estimada filla Alice (actualment a Filadèlfia) que em penso que us podria escaure. Pel que fa a seure aquí o allí, o a divertir-vos de la manera que us sigui indicada, no ha de causar-vos cap molèstia. Quant als vostres cabells, és certament una llàstima, i més tenint en compte que no em va passar per alt la seva bellesa durant la nostra breu entrevista, però em temo que no puc transigir en aquest aspecte, i només confio que l’increment del vostre salari pugui compensar-vos d’aquest sacrifici. Les vostres obligacions amb el nen són molt senzilles. Us prego que proveu de venir; us passaré a buscar amb la meva calessa a Winchester. Digueu-me abans quin tren agafareu. Ben atentament.

Jephro Rucastle.”



»Això és el que diu la carta que he rebut, Mr. Holmes, i he arribat a la conclusió que he d’acceptar. Tanmateix, he cregut prudent, abans de donar el pas decisiu, de sotmetre l’assumpte a la vostra consideració.

—Bé, Miss Hunter, si ja heu pres una decisió, crec que no val la pena de discutir el tema —digué Holmes, somrient.

—Però, que potser m’aconsellaríeu de refusar?

—Confesso que és una situació en la qual no m’agradaria de veure-hi implicada una germana meva.

—Què hi veieu, en tot això, Mr. Holmes?

—Ah, no tinc prou dades. No us ho sabria dir. Potser vós us n’heu format alguna opinió…

—Bé, jo només hi veig una solució possible. Mr. Rucastle semblava un home molt atent i afable. Podria ser que la seva esposa fos una llunàtica i que ell desitgés de silenciar-ho, per por d’haver-la d’internar en un centre psiquiàtric, i que li consentís les seves manies per tal d’evitar-li qualsevol rampell?

—Sí, és una explicació possible. De fet, tal com estan les coses, és la més probable. En qualsevol cas, no em sembla pas una família gaire indicada per a una senyoreta jove com vós.

—Però, i els diners, Mr. Holmes? I els diners?

—Bé, sí, és clar, el sou és bo… massa bo. Això és el que m’intranquil·litza. Per què us ofereixen cent-vint lliures anuals, quan podrien triar una institutriu per quaranta? Hi ha d’haver alguna raó poderosa.

—M’ha semblat que, si us posava al corrent de les circumstàncies, vós em comprendríeu, si més tard us hagués de menester. Em sentiria molt més segura si us sabia darrere meu.

—Oh, ja hi podeu pujar de peus. Us asseguro que el vostre petit problema promet de ser el més interessant dels que se m’han presentat en els darrers mesos. Hi ha alguna cosa insòlita en alguns detalls d’aquesta història. Si us trobeu amb algun dubte o perill…

—Perill? Quina classe de perill hi veieu?

Holmes negà amb el cap, seriós.

—Si poguéssim definir-lo, deixaria de ser un perill —explicà—. En qualsevol moment, sigui de dia o de nit, un telegrama servirà perquè vingui a ajudar-vos.

—Això ja em serveix. —La noia s’aixecà bruscament de la cadira, amb l’ànsia dibuixada a la cara—. Ara ja puc fer el viatge cap a Hampshire més tranquil·la. Escriuré a Mr. Rucastle tot seguit, sacrificaré els meus pobres cabells aquesta nit i demà faré cap a Winchester. —Després d’adreçar algunes paraules d’agraïment a Holmes, ens va desitjar bona nit a tots dos i abandonà la sala.

—Si més no —vaig comentar, mentre sentíem les seves passes ràpides i decidides baixant les escales—, sembla una jove perfectament capacitada per a tenir cura d’ella mateixa.

—Millor —sentencià Holmes, amb severitat—. M’hauré equivocat de molt si no rebem noticies seves d’aquí a pocs dies.

No va passar gaire temps abans que es comptés la predicció del meu amic. Fou una quinzena, en el decurs de la qual em vaig sorprendre sovint pensant en aquella noia i preguntant-me a quins estranys viaranys de l’experiència humana s’hauria vist abocada. Aquell salari inusual, aquelles condicions tan curioses, aquelles minses obligacions… tot apuntava a quelcom anormal, per bé que la meva capacitat no arribava a determinar si tot plegat era un caprici o un complot, si aquell home era un filantrop o un canalla. Quant a Holmes, sovint el veia despendre cosa de mitja hora amb les celles arrufades i un posat abstret, però quan li mencionava el tema l’apartava amb un gest de la mà. “Dades, dades, dades!”, exclamava amb impaciència. “No puc pas fer maons, sense argila”. Però sempre aparcava el tema murmurant que cap germana seva no hauria acceptat una col·locació semblant.

El telegrama que finalment ens va arribar, ho féu una nit cap al tard, quan jo ha em disposava a retirar-me i Holmes es preparava per submergir-se en una de les seves investigacions nocturnes en què jo el deixava inclinat sobre una redorta i un tub d’assaig a la nit i el trobava en la mateixa postura quan baixava a esmorzar l’endemà. Va obrir el sobre groc i, en acabat de llegir el missatge, me’l va passar.

—Consulteu la guia de trens —em va dir, i tornà als seus estudis químics.

La convocatòria era breu i urgent:

“Us prego sigueu al Black Swan Hotel de Winchester demà migdia. Veniu! Ja no sé què fer.

Hunter.”



—Vindreu amb mi? —preguntà Holmes, alçant la mirada.

—M’agradaria molt.

—Consulteu la guia, doncs.

—Hi ha un tren a dos quarts de deu —vaig anunciar, després de buscar a la guia—. Arriba a Winchester a les 11.30.

—Perfectament. Aleshores, serà millor que ajorni la meva anàlisi d’acetones, perquè demà al matí haurem d’estar en plenitud de facultats.

A les onze del matí de l’endemà ens trobàvem en camí de l’antiga capital d’Anglaterra. Holmes s’havia passat tot el trajecte immers en els diaris matinals, però havent travessat la frontera de Hampshire se’n va desfer i començà a admirar el paisatge. Era un bell dia de primavera, amb un cel blau i lluminós, clapejat de nuvolets caragolats que evolucionaven de ponent a llevant. El sol resplendia amb molta intensitat, i això no obstant feia un aire gelat vivificant que posava alguns límits a l’energia d’un home. A tota la contrada, cap als ondulants turons que circumdaven Aldershot, s’entrellucaven les teulades roges i grises de les granges entre el verd clar del nou fullatge.

—No us sembla tot fresc i esplèndid? —vaig exclamar, amb tot l’entusiasme de què és capaç un home habituat a les boires de Baker Street.

Però Holmes va negar seriosament amb el cap.

—Sabeu, Watson? —va dir—. Una de les malediccions derivades del fet de tenir una ment com la meva és que he de contemplar-ho tot en relació amb la meva especialitat. Vós contempleu aquestes cases disperses i quedeu impressionat per la seva bellesa. Jo les miro i l’única sensació que m’inspiren és la constatació del seu aïllament i de la impunitat amb què s’hi pot cometre un crim.

—Déu del cel! —em vaig exclamar—. Qui pot associar un crim amb aquestes granges velles i entranyables?

—A mi m’omplen sempre d’un cert horror. La meva experiència, Watson, m’ha menat a creure que els carrerots més vils i miserables de Londres no aporten un registre tan espantós de pecats com el que ofereix aquesta bella i plàcida contrada.

—Em deixeu aterrit!

—Però el motiu és molt evident. La pressió de l’opinió pública pot aconseguir, a ciutat, allò que la llei no pot obtenir. No hi ha un carrer tan vil on els crits d’un infant torturat o el soroll de les bastonades d’un embriac no suscitin la solidaritat i la indignació entre el veïnat. A més, l’aparell de la justícia es troba sempre tan a l’abast, que una sola paraula o queixa pot posar-lo en funcionament i, llavors, del crim al banc dels acusats només hi ha un pas. Però mireu aquestes cases solitàries, cada una enmig del seu propi territori, habitades majoritàriament per gent ignorant que sap ben poca cosa de la llei. Penseu en els actes d’infernal crueltat, les ocultes perversitats que poden tenir lloc, un any sí i l’altre també, en aquests indrets sense que ningú no se n’adoni. Si aquesta dama que ha acudit a nosaltres en busca d’ajut hagués anat a viure a Winchester, jo no hauria experimentat cap temor per ella. Són els vuit quilòmetres que separen la seva residència de la ciutat el que és perillós. Tot i això, és obvi que no està personalment amenaçada.

—No. Si pot venir a Winchester a reunir-se amb nosaltres, vol dir que pot fugir.

—Exacte. Disposa de llibertat.

—Quin problema pot tenir, doncs? En suggeriu algun?

—Se m’han acudit set possibles problemes, cada un dels quals cobreix tots els fets que coneixem fins ara. Quina d’aquestes teories és la correcta, només podré determinar-ho a partir de les noves dades que no dubto que ens estan esperant. Bé, ja es veu la torre de la catedral, i ben aviat sabrem què és el que ens ha de comunicar Miss Hunter.

El “Black Swan” és una fonda reputada que es troba a High Street, no gaire lluny de l’estació, i allí hi trobàrem la jove senyoreta, que ens esperava. Havia llogat una saleta, i en arribar nosaltres ja ens havien servit el dinar a taula.

—Estic tan contenta que hàgiu vingut! —va dir amb molta seriositat—. Sou tots dos tan amables… però, la veritat és que no sé pas què fer. El vostre consell tindrà un valor inapreciable.

—Si us plau, conteu-nos el que us ha esdevingut.

—Així ho faré, i hauré de ser breu, perquè li he promès a Mr. Rucastle que tornaria abans de les tres. Compto amb el seu permís per venir a ciutat aquest matí, però ell poc s’ho imagina, amb quina finalitat.

—Feu-nos saber tots els fets ordenadament. —Holmes estirà les seves llargues cames cap al foc de la llar i es disposà a escoltar.

—En primer lloc, he de deixar ben clar que, en conjunt, no he rebut cap mal tracte de part de Mr. i Mrs. Rucastle. Cal fer-los justícia. Però no aconsegueixo d’entendre’ls, i no em sento tranquil·la pel que fa a ells.

—Què és el que no aconseguiu d’entendre?

—Els motius del seu comportament. Us explicaré el que ha passat. Quan vaig venir, Mr. Rucastle em va rebre aquí, i em portà amb la seva calessa a Cooper Beeches. La residència, com ell havia dit, està emplaçada en un bell indret, però no és pas bonica en si, ja que consisteix en un enorme edifici quadrat pintat de blanc, però tot tacat i ple de degotims d’humitat i de verdet. La casa està voltada de camps i boscos pels tres costats, i pel quart s’estén un prat que baixa fins a la carretera de Southampton, una de les corbes de la qual es troba a uns cent metres de la porta principal. Aquest prat pertany a la finca, però els boscos dels encontorns són part dels vedats de Lord Southerton. Un bosquet de faigs de fulles fosques davant mateix de la porta del rebedor ha donat el nom a l’indret.

»Em va portar a la residència el meu amo mateix, que es mostrà tan cordial com sempre, i aquell vespre em va presentar la seva esposa i el nen. No era certa, Mr. Holmes, la conjectura que vàrem considerar probable, a les vostres dependències de Baker Street, segons la qual Mrs. Rucastle és una dement. Em va semblar una dona reservada, amb una cara molt pàl·lida, força més jove que el seu marit: jo diria que encara no té els trenta, mentre que ell no en deu tenir menys de quaranta-cinc. De les seves converses he esbrinat que es varen casar fa set anys, que ell era vidu i que l’únic descendent de la seva primera muller és la filla que va marxar a Filadèlfia. Mr. Rucastle em confià en privat que la raó per la qual se’n va anar fou una boja aversió per la seva madrastra. Com sigui que la filla no devia tenir menys de vint anys, puc imaginar que la seva situació no era pas còmoda havent de conviure amb la jove esposa del seu pare.

»Mrs. Rucastle em va semblar tan fada d’esperit com de color de la pell. No em va impressionar favorablement ni a la inversa. Passava desapercebuda. Era fàcil de veure que estimava devotament el marit i el fillet. Els seus ulls de color gris clar anaven contínuament de l’un a l’altre mirant d’endevinar el més petit desig per anticipar-s’hi, si era possible. Era dolça amb el seu marit fins i tot quan aquest estava de l’humor més esquerp, i considerat tot plegat semblaven una parella feliç. Tanmateix, la dona abrigava una pena secreta. Sovint se la veia immersa en profundes reflexions amb una mirada trista. Més d’una vegada l’he sorpresa plorant. A voltes he pensat que allò que la preocupa és el tarannà del seu fill, perquè no he conegut mai una criatura tan terriblement consentida i maliciosa. És petit per l’edat que té, i el cap és desproporcionadament gran en relació amb el cos. La seva vida sembla consistir en una alternança de salvatges arravataments d’ira i malenconiosos moments de mal humor. La seva única noció de la diversió consisteix a fer mal a tota criatura més feble que ell, i demostra habilitat i talent a l’hora de projectar la caça de ratolins, ocells i insectes. Però serà millor que deixi d’enraonar de l’infant, Mr. Holmes, ja que, de fet, ben poca cosa té a veure amb la meva història».

—Jo escolto tots els detalls de grat —va dir el meu amic—, tant si us semblen importants com si no.

—Tractaré de no ometre res que sigui important. Un detall desagradable de la casa, que de seguida em va cridar l’atenció, era l’aspecte i la conducta dels criats. Només són dos, un home i la seva muller. Toller, així es diu ell, és un home groller i inculte. Té els cabells grisosos i porta bigoti, i sempre fa pudor d’alcohol. D’ençà que vaig arribar allà l’he vist begut dues vegades, i tanmateix Mr. Rucastle m’ha fet la impressió que no se n’adonava. La seva esposa és una dona molt alta i forta, tan reservada com Mrs. Rucastle, però bastant menys amable. Són una parella força desagradable, però per sort passo la major part del temps a la cambra del nen o bé a la meva, que són contigües en una cantonada de l’edifici.

»Els meus dos primers dies d’estada a Copper Beeches vaig tenir una vida tranquil·la. El tercer, Mrs. Rucastle va baixar en acabat d’esmorzar i xiuxiuejà alguna cosa al seu marit.

»—Oh, sí —va dir ell, adreçant-se a mi—, us estem molt agraïts, Miss Hunter, per accedir als nostres capricis fins al punt de tallar-vos els cabells. Us asseguro que aquest fet no ha empitjorat al més mínim el vostre aspecte. Ara veurem com us escau el vestit de color blau elèctric. El trobareu al damunt del vostre llit, i si teniu l’amabilitat de posar-vos-el us quedarem tots dos extremament agraïts.

»El vestit en qüestió tenia una tonalitat de blau molt especial. Era d’un material excel·lent, una mena de teixit de llana, però presentava senyals inequívocs d’haver estat usat. Crec que si me l’haguessin fet a mida no m’hauria escaigut més. Mr. i Mrs. Rucastle expressaren, en veure-me’l posat, un delit que em va semblar força exagerat. M’esperaven al saló, una estança molt àmplia que ocupa tota la part frontal de la casa i que té tres grans finestres que arriben fins a terra. Havien acostat una cadira a la finestra central, amb el respatller mirant cap a aquesta. Em varen demanar que m’hi assegués, i llavors Mr. Rucastle, tot passejant d’una punta a l’altra de la sala, començà a explicar-me els acudits més divertits que hagi sentit mai. No us podeu ni imaginar com n’eren, de còmics, i vaig riure fins a afartar-me’n. Mrs. Rucastle, però, que evidentment manca de sentit de l’humor, ni tan sols va arribar a somriure, sinó que romangué amb les mans a la falda amb una mirada de tristesa i impaciència. Al cap d’una hora, més o menys, Mr. Rucastle comentà de sobte que ja era hora d’encetar les obligacions del dia, que em canviés de vestit i que anés a ocupar-me del petit Edward.

»Dos dies després tingué lloc la mateixa representació en idèntiques circumstàncies. Una altra vegada em vaig posar el vestit, em vaig asseure al costat de la finestra i vaig riure de bona gana el ric repertori d’acudits que coneixia el meu amo, el qual els explicava amb una gràcia inimitable. En acabat, em va donar una novel·lota i, després de desplaçar una mica la meva cadira per tal que no em fes ombra jo mateixa, em va demanar que llegís en veu alta. Ho vaig fer durant uns deu minuts, havent començat des del mig d’un capítol, fins que inopinadament, enmig d’una frase, em va manar d’aturar-me i anar-me a canviar de roba.

»No us serà difícil d’imaginar, Mr. Holmes, la curiositat que em va venir pel possible significat d’aquesta extraordinària representació. Em vaig fixar que sempre paraven molt de compte a mantenir els meus ulls apartats de la finestra, de manera que m’assetjà el desig de veure què passava darrere meu. Al començament em va semblar impossible, però aviat vaig trobar la manera. El meu mirallet s’havia trencat, la qual cosa m’inspirà una idea feliç. Vaig ocultar un trosset de mirall al meu mocador, i en el decurs de la sessió següent, mentre reia, em vaig acostar el mocador als ulls. Amb una mica d’habilitat, vaig aconseguir de veure el que hi havia al meu darrere. Confesso que vaig quedar decebuda. No hi havia res.

»Si més no, aquesta fou la meva primera impressió. Un segon cop d’ull, però, em permeté d’adonar-me que hi havia un home a la carretera de Southampton, un home petit amb barba i vestit gris que semblava mirar en direcció cap a mi. Aquella carretera és una via important, i sovint s’hi veu gent de pas. Aquell home, però, estava recolzat sobre el passamà que delimita els nostres terrenys, i mirava amb fixesa. Vaig abaixar el mocador i vaig veure que els ulls de Mrs. Rucastle estaven clavats en els meus amb una mirada perspicaç. No va dir res, però estic convençuda que endevinà que jo amagava un mirall a la mà i havia vist el que passava darrere meu. S’aixecà de sobte i digué:

»—Jephro, a la carretera hi ha un impertinent que està observant Miss Hunter.

»—No és pas cap amic vostre? —preguntà ell.

»—No, no conec ningú en aquestes contrades.

»—Valga’m Déu! Quin impertinent! Tingueu la bondat de girar-vos i fer-li un senyal perquè se’n vagi.

»—No seria millor no fer-ne cas?

»—No, no, perquè aleshores el tindríem sempre romancejant per aquí. Si us plau, gireu-vos i feu-li un senyal.

»—Vaig fer el que em manaven, i en aquell mateix moment Mrs. Rucastle abaixà la persiana. D’això ja fa una setmana, i des d’aquell dia ja no he tornat a seure al costat de la finestra, ni he tornat a posar-me el vestit blau, ni tampoc he vist l’home de la carretera».

—Us prego que continueu —va dir Holmes—. La vostra narració es presenta molt interessant.

—Em temo que la trobareu força inconnexa, i potser veureu molt poca relació entre els diversos incidents de què enraono. El primer dia de la meva estada a Copper Beeches, Mr. Rucastle em va portar a un petit annex situat prop de la porta de la cuina. En acostar-nos-hi, vaig sentir el soroll d’una cadena i el d’una bèstia que es bellugava.

»—Mireu-lo! —exclamà Mr. Rucastle, mostrant-me una petita separació entre dos taulons—. No us sembla una bellesa?

»Vaig mirar a través de l’obertura i vaig entrellucar un parell d’ulls brillants i una vaga silueta arraulida en la foscor.

»—No us espanteu —va dir el meu patró, tot rient de l’ensurt que jo acabava d’evidenciar—. És Carlo, el meu mastí. Bé, jo dic que és meu, però en realitat el vell Toller, el mosso d’establa, és l’únic que pot acostar-se-li. Li donem menjar un cop al dia, i no pas massa; per això està sempre agressiu. Toller el deixa anar cada nit, i pobre del vianant que gosi trobar-se’l pel camí. Per l’amor de Déu, no us passi pel cap de travessar el llindar de casa a la nit sota cap pretext, perquè podria costar-vos la vida.

»L’advertència no era pas gratuïta, perquè dues nits després se m’acudí de treure el cap per la finestra de la meva cambra cap allà a les dues de la matinada. Era una preciosa nit de lluna plena, i la gespa que s’estenia davant la casa apareixia gairebé tan il·luminada com durant el dia. Començava a sentir-me absorta en la serena bellesa d’aquell escenari quan vaig advertir que a l’ombra dels faigs es movia alguna cosa. Al mateix instant que es mostrà a la llum de la lluna vaig veure el que era. Era un gos enorme, gros com un vedell, d’un color lleonat, amb el queix penjant i uns grandiosos ossos prominents. Travessà lentament la gespa i es va perdre entre les ombres de l’altra banda. Aquell sentinella silenciós i temible em glaçà el cor com no ho hauria aconseguit la visió d’un espanyaportes.

»Tot seguit us explicaré una estranya experiència. Com ja sabeu, jo m’havia tallat els cabells a Londres, i els tenia guardats en un rodet gran al fons del meu bagul. Un vespre, després d’haver ficat el nen al llit, em vaig entretenir examinant el mobiliari del meu dormitori i ordenant les meves pertinences. Hi havia una calaixera els dos calaixos superiors de la qual eren buits i oberts, mentre que el de baix era tancat. Vaig omplir els dos primers amb roba meva, i com sigui que encara em quedaven moltes coses per desar, em va incomodar molt de no poder fer servir el tercer calaix. Vaig arribar a la conclusió que l’havien deixat tancat per una simple distracció, de manera que vaig treure el meu repertori de claus i vaig tractar d’obrir-lo. La primera clau entrà al pany a la perfecció i el calaix es va obrir. Contenia tan sols un objecte, però estic segura que no endevinaríeu mai què era. Era el rodet amb els meus cabells.

»El vaig agafar i examinar. Els cabells tenien la mateixa tonalitat i el mateix gruix. Aleshores m’assaltà la idea de la impossibilitat d’aquella circumstància. Com podien els meus cabells haver anat a parar en aquell calaix tancat? Amb mans trèmules, vaig obrir el meu bagul, el vaig buidar i al fons hi vaig trobar els meus propis cabells. Vaig comparar les dues trenes, i us puc assegurar que eren idèntiques. No us sembla extraordinari? Sorpresa com estava, no vaig reeixir a trobar-hi un significat. Vaig tornar a guardar els cabells que no eren meus al calaix i no en vaig dir res als Rucastle, ja que em semblava haver actuat de manera improcedent en obrir el calaix que ells havien tancat.

»Sóc observadora per naturalesa, com potser haureu notat, Mr. Holmes, i aviat vaig tenir al cap un plànol detallat de la casa. Hi havia una ala, però, que em semblava del tot deshabitada. Una porta orientada a la de les dependències dels Toller donava accés a les habitacions en qüestió, però sempre estava tancada amb clau. Un dia, tanmateix, en pujar les escales, vaig sorprendre Mr. Rucastle sortint d’aquell sector amb les claus a la mà i una expressió al rostre que el feia ben diferent de l’home jovial que jo coneixia. Tenia les galtes enrojolades, el front arrufat per la ira i les venes ben marcades per la còlera. Tancà la porta i passà davant meu a corre-cuita sense dir-me ni un mot ni mirar-me.

»Aquest fet suscità la meva curiositat, i així, en sortir a donar un volt pels afores amb el nen, em vaig arribar fins a un indret des del qual pogués veure les finestres d’aquell sector de l’edifici. N’hi havia quatre d’arrenglerades, tres de les quals apareixien brutes, mentre que la quarta era tancada. Era evident que les cambres estaven abandonades. Mentre passejava amunt i avall, donant un cop d’ull de tant en tant a les finestres, se m’acostà Mr. Rucastle amb l’aspecte alegre i jovial de sempre.

»—Ah! —em digué—, no em considereu pas groller si he passat pel vostre costat sense adreçar-vos la paraula, estimada senyoreta. Estava capficat en assumptes de negocis.

»Li vaig assegurar que no estava pas ofesa, i em vaig afanyar a comentar-li:

»—Per cert, que m’ha semblat que disposeu d’unes habitacions desocupades, una de les quals té els finestrons tancats.

»—La fotografia és una de les meves afeccions —em va dir—, i he improvisat una cambra fosca allà dalt. Però, vaja! Quina jove més observadora que sou! Qui ho hagués dit? Qui ho hagués dit, abans? —Enraonà amb to de broma, però no hi vaig pas veure una expressió de broma, en els seus ulls, mentre em mirava. Hi vaig llegir sospita i contrarietat, i no pas desig de fer broma.

»Bé, Mr. Holmes, des del mateix moment que em vaig adonar que hi havia alguna cosa en aquelles habitacions que jo no havia de saber, em vaig sentir frisosa per visitar-les. No era mera curiositat, per bé que sigui una mica tafanera. Era més aviat un sentit del deure… una impressió que la meva entrada en aquell lloc havia d’aportar algun benefici. Hom parla de l’instint femení; potser era aquest instint el que em feia venir aquesta sensació. Sigui com sigui, allí hi havia alguna cosa, i jo em mantenia a l’expectativa de qualsevol ocasió per a travessar la porta prohibida.

»Fou tot just ahir que se’m va presentar aquesta ocasió. Convé de dir-vos que, a més de Mr. Rucastle, també Toller i la seva dona desenvolupen algunes activitats en aquelles estances solitàries, i una vegada vaig veure Toller entrar per aquella porta carregat amb un gran sac de lli de color negre. Darrerament ha begut molt, i ahir al vespre estava molt embriac; quan vaig pujar al pis de dalt, vaig trobar la clau al pany de la porta. No vaig tenir cap dubte que havia estat ell qui se la hi havia deixada. Mr. i Mrs. Rucastle eren a baix, i el nen es trobava amb ells, de manera que se’m presentava una oportunitat única. Vaig girar la clau amb molt de compte dins el pany, vaig obrir la porta i vaig entrar.

»Davant meu s’estenia un petit passadís sense empaperar ni encatifar, el qual girava en angle recte al seu extrem. En tombar aquella cantonada apareixien tres portes alineades, la primera i la tercera de les quals eren obertes. Cada una donava accés a una estança buida, desolada i plena de pols. Una d’aquestes cambres comptava amb dues finestres, i l’altra amb una, tan brutes que amb prou feines deixaven passar la llum crepuscular. La porta central era tancada amb un gruixut barrot d’un llit de ferro, subjectat per un extrem a la paret mitjançant una anella i lligat per l’altre amb una sòlida corda. La porta, a més, era tancada amb clau, la qual no era visible. Aquesta porta barrada corresponia clarament a la finestra tancada que havia vist des de fora, i no obstant això vaig constatar, per la claror que es filtrava per sota, que l’habitació no estava a les fosques. Era evident que hi havia una claraboia que hi projectava llum des del sostre. Mentre m’estava al mig del passadís contemplant aquella porta sinistra i preguntat-me quin secret podia ocultar, vaig sentir inopinadament unes passes dins l’habitació, i vaig veure una ombra que es passejava amunt i avall gràcies a la llenca de llum que s’escapava per sota de la porta. En adonar-me’n m’assetjà un terror foll i incontrolable, Mr. Holmes. De sobte, els meus nervis sobreexcitats em varen trair i vaig arrencar a córrer com si m’empaités una mà espantosa que m’agafés de la vora inferior del vestit. Vaig recórrer tot el passadís, vaig travessar la porta i vaig topar amb els braços de Mr. Rucastle, que m’esperava a fora.

»—Així que éreu vós! —exclamà, somrient—. Ja m’ho he pensat quan he vist la porta oberta.

»—Oh! Estic tan espantada! —vaig dir, esbufegant.

»—Estimada senyoreta! Estimada senyoreta! —No us podeu ni imaginar com n’eren, d’afalagadores i tranquil·litzadores, les seves maneres—. I què us ha espantat, benvolguda joveneta? —Però el seu to de veu resultava una mica massa afalagador, i em vaig posar en guàrdia.

»—He comès la imprudència de visitar aquesta ala deshabitada —vaig respondre—, però resulta tan solitària i misteriosa amb aquella llum tan tènue que m’he espantat i n’he sortit corrent. Oh, és tan horripilant, tot allò!

»—Només això —va fer ell, observant-me amb tota atenció.

»—Només? Què voleu dir? —vaig preguntar.

»—Per què creieu que tinc aquesta porta tancada?

»—Us confesso que no ho sé.

»—És per tal de mantenir-ne allunyades aquelles persones que no hi han de fer res, ho enteneu? —Continuava somrient, d’una manera d’allò més afable.

»—Us asseguro que si ho hagués sabut…

»—Bé, doncs, ara ja ho sabeu. I si torneu a travessar el llindar d’aquesta porta… —de sobte el somriure es convertí en una ganyota d’ira, i em va mirar amb una expressió diabòlica— us engegaré el mastí.

»Em sentia tan espantada que no sé pas què vaig fer. Suposo que em vaig retirar corrents a la meva cambra. No recordo res, només que em vaig sorprendre ajaguda al llit tremolant de cap a peus. Llavors vaig pensar en vós, Mr. Holmes. No podia continuar vivint allí sense rebre consell. M’espantava la casa, l’home, la dona, els criats, fins i tot el nen. Tots em resultaven horribles. Si aconseguia de fer-vos venir, tot aniria millor. Naturalment, podia haver fugit però la meva curiositat era quasi tan gran com la meva por. Aviat vaig arribar a una resolució: us enviaria un telegrama. Em vaig posar el barret i la capa, vaig baixar a l’oficina de correus, que es troba a no més d’un quilòmetre de la residència, i en tornar-me em vaig sentir bastant més tranquil·la. En acostar-me a la porta m’assaltà el terrible dubte de si el gos estava en llibertat, però vaig recordar que aquell vespre Toller havia begut fins a un estat d’inconsciència, i sabia que ell era l’únic que tenia alguna influència sobre aquella criatura salvatge, o l’únic que s’aventurava a deixar-lo anar. Vaig entrar a la casa sense novetat, i em vaig passar la meitat de la nit desperta pensant en la joia de veure-us. Aquest matí no he tingut cap problema per aconseguir l’autorització de venir a Winchester, però hi he de tornar abans de les tres, ja que Mr. i Mrs. Rucastle volen anar a fer una visita i seran fora tota la tarda, de manera que hauré de tenir cura del nen. Vet aquí les meves peripècies, Mr. Holmes, i ara us agrairia molt que m’expliquéssiu què significa tot plegat i, sobretot, què he de fer».

Holmes i jo havíem escoltat aquest extraordinari relat fascinats. El meu amic s’incorporà i començà a passejar d’un extrem a l’altre del saló amb les mans a les butxaques i una expressió de profunda gravetat al rostre.

—Aquest Toller, encara està begut? —va preguntar.

—Sí. He sentit que la seva dona li deia a Mrs. Rucastle que no es podia responsabilitzar d’ell.

—Magnífic. I dieu que els Rucastle sortiran aquesta tarda?

—Sí.

—Hi ha cap celler que tingui un pany ben segur?

—Sí, el celler dels vins.

—Em fa l’efecte, Miss Hunter, que heu actuat en el decurs de tot aquest afer com una dona valenta i sensible. Creieu que podríeu portar a terme una nova gesta? No us ho demanaria pas si no us considerés una dona excepcional.

—Ho intentaré. De què es tracta?

—El meu amic i jo serem a Copper Beeches cap a les set del vespre. A aquesta hora els Rucastle ja seran fora, i Toller estarà, esperem-ho, completament begut. Dels que podrien donar l’alarma, només queda Mrs. Toller. Si podíeu enviar-la al celler sota qualsevol pretext, i la hi tancàveu amb clau, facilitaríeu immensament la nostra tasca.

—Així ho faré.

—Excel·lent! Aleshores podrem considerar el cas en tot el seu conjunt. És obvi que només hi ha una sola explicació possible. Us han portat aquí per suplantar algú, i la persona en qüestió es troba empresonada en aquella habitació. Això és evident. Pel que fa a la identitat del presoner, no tinc cap dubte que és la filla, Miss Alice Rucastle, de qui, com recordareu, us varen dir que havia marxat a Amèrica. Vós vàreu ser triada, sens dubte, per la vostra similitud amb ella en alçada, perfil i color dels cabells. Els seus van ser tallats, molt probablement, en el decurs d’alguna malaltia que podia haver passat, per la qual cosa, naturalment, vós havíeu de sacrificar el vostre. Una curiosa casualitat us féu descobrir les seves trenes. L’home de la carretera era, amb tota seguretat, un amic seu… probablement el seu promès, i com sigui que vós dúieu posat el vestit de la noia i us hi assemblàveu tant, es va convèncer, en veure-us i sentir les vostres rialles i en advertir en darrera instància el vostre senyal, que Miss Rucastle era perfectament feliç i que ja no requeria les seves atencions. Deixen anar el gos a la nit per dissuadir-lo de posar-se en contacte amb la filla. Fins aquí, tot és força clar. El detall més seriós del cas és el tarannà del nen.

—Què diantre hi té a veure el nen amb tot això? —vaig fer jo.

—Benvolgut Watson, vós, en qualitat de metge, contínuament obteniu informació sobre les tendències d’un infant a partir de l’estudi dels pares. No veieu que la inversa és igualment vàlida? Sovint he obtingut la primera idea clara del caràcter dels pares partint de l’estudi dels seus fills. El temperament d’aquest nen és desacostumadament cruel; la seva crueltat obeeix simplement la crueltat mateixa, i si l’ha heretada del seu somrient pare tal com sospito, o de la mare, no auguro un futur precisament optimista per a la pobra noia que es troba sotmesa al poder d’aquesta gent.

—Estic segura que teniu raó, Mr. Holmes —exclamà la nostra clienta—. Em vénen al cap mil detalls que em donen la certesa que heu encertat. Oh, no perdem ni un instant i anem a ajudar aquella pobra noia!

—Cal que siguem circumspectes, perquè estem tractant amb un home molt astut. No podem fer res fins a les set del vespre. A aquesta hora serem al vostre costat, i no trigarem pas gaire a aclarir el misteri.

Vàrem complir la nostra paraula, perquè eren les set en punt quan arribàrem a Copper Beeches, després d’haver deixat el nostre cabriolé davant una taverna a la vora de la carretera. El bosquet de faigs, amb les fulles fosques i resplendents com si fossin de metall brunyit a la llum del sol ponent, bastava per indicar la casa encara que Miss Hunter no ens hagués estat esperant, tota somrient, a l’entrada.

—Us n’heu sortit bé? —pregunta Holmes.

Del soterrani procedia una remor sorda.

—És Mrs. Toller, al celler —anuncià ella—. El seu marit està roncant sobre la catifa de la cuina. Aquí teniu les seves claus, que són un duplicat de les de Mr. Rucastle.

—Heu treballat admirablement! —exclamà Holmes, entusiasmat—. Ara mostreu-nos el camí, i aviat serem a la fi d’aquest fosc assumpte.

Vàrem pujar les escales, obrirem la porta, seguírem un passadís i ens trobàrem davant la porta barrada que Miss Hunter ens havia descrit. Holmes va tallar la corda i va treure el barrot transversal. Tot seguit va provar diverses claus però sense èxit. No se sentia cap soroll procedent de l’interior, i davant aquell silenci l’expressió de Holmes es tornà fosca.

—Confio no haver arribat massa tard —va dir—. Crec prudent, Mrs. Hunter, d’entrar-hi sense vós. Ara, Watson, empenyeu ben fort amb l’espatlla, i provarem d’obrir-nos camí.

Era una porta vella i podrida, i cedí de cop a les nostres forces acordades. Tots dos ens precipitàrem a l’interior de la cambra. Era buida. No hi havia mobiliari tret d’un jaç de palla, una tauleta i un cistell de roba. La claraboia del sostre era oberta: la presonera havia volat.

—Aquí hi ha hagut una vilesa —anuncià Holmes—. El nostre home ha endevinat les intencions de Miss Hunter i s’ha endut la seva víctima.

—Però com?

—Per la claraboia. Ara mateix veurem com s’ho ha manegat. —Es va enfilar fins a la teulada—. Ah, sí! —va cridar—. Aquí hi ha l’extrem d’una escala de mà recolzada sobre el ràfec. Així és com ho ha fet.

—Però això és impossible —objectà Miss Hunter—. L’escala no hi era pas quan els Rucastle han marxat.

—Doncs ha tornat i ho ha fet. Ja us he advertit que és un home llest i perillós. No em sorprendria gens que aquest que puja les escales fos ell. Em sembla, Watson, que no seria de massa que tinguéssiu la vostra pistola a la mà.

Amb prou feines aquestes paraules havien sortit de la seva boca quan aparegué a la porta de l’estança un home molt gras i cepat amb un garrot a la mà. Miss Hunter llançà un crit i s’arrambà a la paret en veure’l, però Sherlock Holmes va fer un pas endavant i s’hi encarà.

—Ah, canalla! —va exclamar—. On teniu la vostra filla?

L’home gras girà els ulls i va mirar cap a la claraboia oberta.

—Això em pertoca de preguntar-ho a mi —va dir, xisclant—. Lladres! Espies i lladres! Us he enxampat, oi? Us tinc en el meu poder. Ja us ensenyaré jo! —Es tombà i va arrencar a córrer escales avall tan de pressa com va poder.

—Ha anat a buscar el gos! —xisclà Miss Hunter.

—Tinc un revòlver —la vaig tranquil·litzar jo.

—Serà millor que tanquem la porta principal —suggerí Holmes, i tots tres baixàrem les escales a corre-cuita. Tot just acabàvem de guanyar el vestíbul quan sentírem el lladruc d’un gos, i seguidament un esgarip d’agonia, acompanyat d’una remor inquietant que era espantós d’escoltar. D’una porta lateral va sortir, tentinejant, un home d’edat amb la cara vermella i els membres tremolosos.

—Déu meu! —va exclamar—. Algú ha alliberat el gos, i no ha menjat des de fa dos dies! Ràpid, ràpid, o serà massa tard!

Holmes i jo sortirem a l’exterior corrent i voltàrem la casa amb Toller darrere nostre. Van trobar aquella enorme bèstia afamada amb el seu morro negre enfonsat al coll de Rucastle que es cargolava i xisclava sobre la gespa. M’hi vaig acostar, vaig volar el cervell del gos d’un tret, i va caure amb aquelles dents blanques i esmolades encara clavades en els plecs del coll de l’home. Després de no poca feina, aconseguírem de separar bèstia i home, i portàrem aquest, viu però horriblement ferit, a dins de la casa. L’acomodàrem al sofà del saló i, després d’enviar en Toller ja serè a comunicar la notícia a la seva esposa, vaig fer el que vaig poder per alleujar-li el dolor. Estàvem tots reunits al voltant del ferit quan es va obrir la porta i entrà a la sala una dona alta i esprimatxada.

—Mrs. Toller! —exclamà Hunter.

—Sí, senyoreta. Mr. Rucastle m’ha deixat sortir quan ha tornat abans de pujar a buscar-vos. Ah, senyoreta, és llàstima que no m’hàgiu dit el que estàveu planejant, perquè us hauria fet saber que els vostres esforços eren en va.

—Vaja! —digué Holmes, observant atentament la nouvinguda—. És ben dar que Mrs. Toller sap del cas més que ningú.

—Sí, senyor, així és, i estic disposada a explicar allò que sé.

—En aquest cas us prego que us asseieu i ens ho feu saber, perquè he de confessar que hi ha força detalls que encara no tinc gaire clars.

—Doncs jo us els aclariré —va dir ella—, i ho hagués fet abans si hagués pogut sortir del celler. Si aquest cas arriba als tribunals, recordeu que jo he estat l’única que s’ha comportat com a amiga vostra, i que també sóc amiga de Miss Alice. Ella no ha tornat a ser feliç en aquesta casa des que el seu pare va contreure segones núpcies. Vivia menyspreada i no comptava per a res, però no va començar a passar-ho malament de veres fins que conegué Mr. Fowler a casa d’uns amics. Tinc entès que Miss Alice tenia dret a uns béns determinats per testament, però la pobra noia era tan bona i pacient que no en va dir mai res a ningú, sinó que ho va deixar tot en mans de Mr. Rucastle. Ell sabia que la seva filla no li causaria cap problema, però quan es va presentar la probabilitat que aparegués un marit, el qual investigaria tot allò amb què les lleis poguessin afavorir-lo, el pare d’ella va decidir de prendre mesures. Llavors la va voler obligar a signar un document que establís que, tant si ella es casava com si no, ell podria disposar dels diners. Com que ella s’hi va negar, Mr. Rucastle li va fer la vida impossible fins que la noia va caure víctima d’una febre cerebral i la pobreta hagué de passar-se sis setmanes al llit entre la vida i la mort. Finalment es va restablir, reduïda a una ombra i mancada de la seva bonica cabellera, la qual cosa no desanimà pas el seu pretendent, que li guardà tota la fidelitat de què un home pot ser capaç.

—Bé —la interrompé Holmes—, crec que el que heu tingut la bondat d’explicar-nos contribueix a deixar l’afer força clar. Em veig amb cor de deduir-ne la resta. He de suposar que fou llavors quan Mr. Rucastle va recórrer a aquest sistema d’empresonament, oi?

—Sí, senyor.

—I va portar Miss Hunter de Londres per tal de desembarassar-se de la desagradable persistència de Mr. Fowler.

—Això mateix, senyor.

—Però Mr. Fowler, un home perseverant com un bon mariner, va continuar vigilant la casa i, havent-se trobat amb vós, us va convèncer mitjançant uns determinats arguments, metàl·lics o no, que els vostres interessos coincidien amb els seus.

—Mr. Fowler es comportà com un cavaller molt amable i generós —digué Mrs. Toller, serenament.

—I d’aquesta manera es va ocupar que al bo del vostre marit no li manqués beguda i ell disposés d’una escala en el moment que el vostre patró s’absentés de casa.

—Vós ho heu dit, senyor. Així ha anat.

—Estic convençut que us devem una disculpa, Mrs. Toller —conclogué Holmes—, perquè ens acabeu d’aclarir tot allò que ens tenia desconcertats. Veig que arriben el metge del comtat i Mrs. Rucastle, de manera que em penso, Watson, que faríem bé d’acompanyar Miss Hunter a Winchester, perquè em sembla que el nostre locus standi esdevé força discutible.

Així fou resolt el misteri de la sinistra mansió escortada pels faigs de fulla fosca. Mr. Rucastle aconseguí de sobreviure, però ja no fou sinó l’ombra d’un home, mantingut en vida gràcies només a les atencions de la seva fidel esposa. La parella conviu encara amb els seus criats ancians, els quals probablement saben tant del passat de Mr. Rucastle, que aquest ja no ha gosat de desempallegar-se’n. Mr. Fowler i Miss Rucastle es varen casar, amb una llicència especial, l’endemà mateix de la seva fugida, a Southampton, i ara ell ocupa un càrrec al govern de l’illa Maurici. Pel que fa a Miss Violet Hunter, vaig quedar decebut de constatar que el meu amic Holmes hi havia perdut tot interès des del mateix instant que havia deixat de ser la protagonista d’un dels seus casos. Actualment, ella dirigeix una escola privada a Walsall, on tinc entès que ha reeixit plenament.





LES MEMÒRIES DE SHERLOCK HOLMES





Títol original: The Memoirs of Sherlock Holmes

Títol original dels relats:

Silver Blaze

The Yellow Face

The Stockbroker’s Clerk

The «Gloria Scott»

The Musgrave Ritual

The Reigate Squires

The Crooked Man

The Resident Patient

The Greek Interpreter

The Naval Treaty

The Final Problem



Arthur Conan Doyle, 1894

Traducció: Jordi Vidal i Tubau, 1989

Edició digital: caaltolo (v1.0)

Digitalització: Josep M.

ePUBCat base r1.3





Recull de relats publicats per entregues entre desembre de 1892 i desembre de 1893 a The Strand Magazine. En aquest volum el lector tindrà ocasió, una vegada més, d’admirar les dots d’observació i la lògica implacable de Sherlock Holmes, gràcies a la ploma del seu amic inseparable, el doctor Watson, que fa aquí, com sempre, de narrador-memorialista. En efecte hi trobem: la desaparició de «Silver Blaze», un cavall de carreres, juntament amb la mort del seu entrenador; una casa deshabitada en la qual cada cop que la lloguen, apareix una «cara groga» a les finestres que produeix esgarrifances i calfreds a l’esquena de Mr Grant Munro; un «escrivent d’agent de borsa» que és contractat per un estrany personatge; el record de la destrucció de la barca «Gloria Scott», que enfosquirà els darrers anys de la vida d’un pacífic terratinent; un majordom atractiu i ben plantat, que desapareix després d’intentar desxifrar «el ritual Musgrave», i el cotxer dels «terratinents de Reigate», que serà mort per un estany lladre. A «L’home encorbat», tracta d’un tema de llarga tradició, l’assassinat en una habitació tancada. A «El pacient intern», ens explica una història d’emmascarament i de venjança. A «L’intèrpret de grec», veiem com un espantat intèrpret és obligat a traduir una conversa entre uns malfactors i el seu embenat i tossut segrestat. A «El tractat naval», Holmes s’ha d’enfrontar a la desaparició d’uns importants documents que comprometen la seguretat del govern britànic. Finalment, a «El problema final», el Doctor Watson ens conta la desaparició del mateix Sherlock Holmes.





1. SILVER BLAZE


—Em temo, Watson, que me n’hauré d’anar —va dir Holmes, mentre esmorzàvem plegats.

—Anar-vos-en? A on?

—A Dartmoor… A King’s Pyland.

No em vaig pas sorprendre. De fet, el que m’estranyava era que el meu amic no s’hagués incorporat fins llavors a la investigació d’aquell cas tan extraordinari, que havia esdevingut el principal tema de conversa arreu d’Anglaterra. El meu company s’havia passat un dia sencer passejant amunt i avall de la cambra amb la barbeta clavada al pit i les celles arrufades, carregant una i altra vegada la pipa amb el més fort dels tabacs negres, completament sord a qualsevol de les meves preguntes o comentaris. Totes les edicions dels diversos diaris que el nostre distribuïdor ens anava enviant acabaven tirades en un racó així que Holmes els havia donat un cop d’ull. Tanmateix, malgrat el seu silenci, jo sabia perfectament quin era l’objecte de les seves meditacions. Hi havia només un problema a l’abast del gran públic que podia desafiar els seus poders d’anàlisi, i era l’estranya desaparició del cavall favorit de la Wessex Cup i el tràgic assassinat del seu entrenador. Consegüentment, el sobtat anunci de la seva intenció de fer cap a l’escenari del drama no depassava gens les meves expectatives i esperances.

—M’agradaria molt d’acompanyar-vos-hi, si no us he de destorbar —vaig suggerir.

—Estimat Watson, em faríeu un gran favor si veníeu. I crec que no perdreu pas el temps, perquè hi ha alguns detalls en aquest cas que prometen de convertir-lo en únic. Em sembla que encara som a temps d’agafar el tren a Paddington. En el decurs del viatge ja us informaré més àmpliament sobre el tema. Us agrairia molt que us enduguéssiu els vostres magnífics prismàtics.

Així va ser com, una hora més tard, em trobava assegut en un compartiment de primera classe, en route cap a Exeter, mentre Sherlock Holmes, amb el seu rostre angulós i enèrgic emmarcat dins la gorra de viatge amb orelles, atacava àvidament el feix de diaris que havia comprat a Paddington. Ja feia estona que havíem deixat Reading enrere quan va llançar l’últim exemplar damunt del seient i em va oferir un cigar.

—Anem de pressa —digué, mirant per la finestra i consultant el seu rellotge—. Ara mateix, la nostra velocitat és de vuitanta-cinc quilòmetres i mig per hora.

—No he vist pas cap post que indiqui els quilòmetres —vaig fer jo.

—Tampoc jo. Però els pals del telègraf estan separats per seixanta metres, en aquesta línia, així que el càlcul resulta senzill. Suposo que ja us heu posat en antecedents pel que fa a l’assassinat de John Straker i la desaparició de Silver Blaze.

—He llegit el que diuen el Telegraph i el Chronicle.

—Es tracta d’un d’aquells casos en què l’art del raonador s’ha d’esmerçar en l’escodrinyament dels detalls més que no pas en l’assoliment de noves proves. La tragèdia ha estat tan inusual, tan completa i de tanta importància personal per a molta gent, que estem sofrint una plètora de suposicions, conjectures i hipòtesis. La dificultat resideix a desprendre l’esquelet dels fets, dels fets absoluts i innegables, d’entre les floritures de teoritzadors i informadors. Una vegada instal·lats sobre aquesta base sòlida, el nostre deure consistirà a veure quines conseqüències se’n poden derivar i quins són els punts essencials al voltant dels quals gira tot el misteri. Dimarts al vespre vaig rebre sengles telegrames del Coronel Ross, el propietari del cavall, i de l’inspector Gregory, que s’encarrega del cas, sol·licitant la meva cooperació.

—Dimarts al vespre! —vaig exclamar—. I ara és dijous al matí! Per què no hi vàreu anar ahir?

—Perquè vaig fer un disbarat, estimat Watson, i em temo que això em passa més sovint del que podria pensar qualsevol que em conegui només mitjançant les vostres memòries. El fet és que jo no creia pas possible que el millor cavall d’Anglaterra pogués restar ocult gaire temps, especialment en un indret tan escassament habitat com és el nord de Dartmoor. Tot ahir vaig estar esperant d’assabentar-me que l’haguessin trobat i que el segrestador fos l’assassí de John Straker. Quan, però, ha arribat aquest matí i he vist que no s’havia fet res més a banda d’arrestar el jove Fitzroy Simpson, he pensat que ja era hora de passar a l’acció. Malgrat tot, crec que en alguns aspectes no el vaig desaprofitar del tot, el dia d’ahir.

—Així, doncs, heu concebut una teoria?

—Si més no, he assolit el coneixement dels fets essencials del cas. Us els enumeraré tot seguit, ja que considero que res no aclareix tant un cas com discutir-lo amb una altra persona, i difícilment puc esperar la vostra col·laboració si no us poso al corrent de la posició de què hem de partir.

Em vaig recostar sobre els coixins del seient, assaborint el meu cigar, mentre Holmes, inclinat endavant i assenyalant amb el seu índex llarg i prim els diferents punts sobre el palmell de la mà esquerra, em feia un resum dels esdeveniments que havien originat el nostre viatge.

—Silver Blaze —va dir— duu sang d’Isonomy, i compta amb un historial tan brillant com el seu cèlebre avantpassat. Ara té cinc anys, i s’ha endut totes i cada una de les curses en què ha participat en benefici del Coronel Ross, el seu afortunat propietari. Fins al moment de la tragèdia era el favorit per a la Wessex Cup, i les apostes al seu favor eren de tres a u. Ha estat sempre el gran favorit dels afeccionats i mai no els ha defraudat, per la qual cosa és lògic que s’hagin apostat fortes sumes de diners a favor seu i fins i tot s’hagin ofert primes. És obvi, per tant, que hi havia molta gent interessada a evitar que Silver Blaze fos present a la sortida dimarts que ve.

»Tal circumstància va ser, naturalment, considerada a King’s Pyland, on estan emplaçades les quadres del coronel, i es van adoptar totes les mesures necessàries per a vigilar el favorit. L’entrenador, John Straker, era un jockey retirat que havia defensat els colors del Coronel Ross fins que l’excés de pes li va impedir de pujar a la bàscula. Va prestar els seus serveis al coronel durant cinc anys com a jockey, i durant set com a entrenador, i sempre es va mostrar com un home fidel i honest. Tenia tres mossos sota el seu comandament, perquè les quadres eren petites i comptaven només amb quatre cavalls. Cada nit, un dels mossos muntava guàrdia a les quadres mentre els altres dormien a la pallissa. Tots tres tenen uns informes immillorables. John Straker, que era casat, vivia en una petita casa a uns dos-cents metres de les quadres. No tenia fills, pagava una criada i no anava pas malament de diners. Els encontorns del lloc són molt solitaris, però un quilòmetre més al nord hi ha una aglomeració d’uns pocs habitatges construïts per un contractista de Tavistock per albergar-hi invàlids i altres persones que puguin necessitar els aires sans de Dartmoor. La localitat mateix de Tavistock es troba a tres quilòmetres cap a l’oest, mentre que devesa enllà, també a uns tres quilòmetres, hi ha la finca d’entrenament de Capleton, propietat de Lord Backwater i governada per Silas Brown. En qualsevol altra direcció, la devesa no és sinó un vast erm, habitat només per alguns gitanos nòmades. Aquesta era la situació general la nit del proppassat dilluns, quan succeí la desgràcia.

»Aquell vespre, els cavalls havien estat entrenats i abeurats com de costum, i a les nou les quadres ja estaven tancades. Dos dels mossos van anar a casa de l’entrenador, a la cuina de la qual van sopar, mentre que el tercer, Ned Hunter, es quedava de guàrdia. Alguns minuts després de les nou la criada, Edith Baxter, es va dirigir a l’estable per portar-li el sopar, que consistia en un plat de xai amb curry. No li duia pas líquid, perquè a les quadres hi havia aigua corrent i el mosso de guàrdia tenia prohibit de beure qualsevol altra cosa. La criada s’il·luminava amb una llanterna, perquè era molt fosc i havia de caminar camp a través.

»Edith Baxter era a menys de trenta metres de les quadres quan de la foscor va sortir un home que li manà d’aturar-se. En la groga resplendor de la llanterna, la noia va poder veure que es tractava d’una persona d’aspecte endreçat, abillada amb vestit de xeviot i barret de tela. Duia polaines i un pesant bastó amb puny de bola. Però allò que més va impressionar Edith Baxter fou l’extrema pal·lidesa del seu rostre i la seva actitud neguitosa. Va calcular que l’edat de l’home en qüestió estava més aviat per sobre dels trenta que no pas per sota.

»—Que em podríeu dir on sóc? —va preguntar ell—. Ja gairebé m’havia resignat a dormir enmig de la devesa quan he vist la llum de la vostra llanterna.

»—Sou a les quadres d’entrenament de King’s Pyland —va respondre la noia.

»—Oh! De veritat? Quina sort que he tingut! —exclamà l’home—. Tinc entès que aquí hi ha un mosso que hi dorm tot sol cada nit. Potser això que porteu és el seu sopar… Estic segur que no sereu tan orgullosa per refusar de guanyar-vos el que val un vestit nou, oi que no? —Es va treure un paper blanc doblegat de la butxaca de l’armilla—. Procureu que el noi rebi això aquesta mateixa nit, i us haureu guanyat el vestit més bonic que es pugui comprar amb diners.

»La noia es va espantar en veure l’ansietat d’aquell home, i arrencà a córrer cap a la finestra on solia deixar els àpats. Aquesta ja era oberta, i Hunter estava assegut davant la tauleta que hi havia a dins. Ella havia tot just començat a explicar-li el que acabava de succeir, quan se li acostà el foraster.

»—Bona nit —va dir aquest, mirant per la finestra—. M’agradaria de tenir una petita conversa amb vós. —La noia ha jurat que, mentre l’home enraonava, ella es va adonar que de la seva mà closa sortia una punta del petit paquet de paper.

»—Quins assumptes us han dut fins aquí? —preguntà el noi.

»—Un assumpte que us pot deixar alguna cosa a la butxaca —va respondre l’altre—. Aquí guardeu dos cavalls que participaran a la Wessex Cup: Silver Blaze i Bayard. Doneu-me’n d’alguna informació, i no hi perdreu res. ¿És cert que, amb el pes igualat, Bayard podria donar a l’altre un avantatge de cent metres en els mil, i que el personal d’aquestes quadres hi han apostat calés?

»—De manera que sou un d’aquests maleïts apostadors? —va bramar el noi—. Jo us ensenyaré com els tractem, a King’s Pyland. —Es va aixecar de sobte i va arrencar a córrer per les quadres per anar a deslligar el gos. La noia tornà a corre-cuita cap a la casa, però mentre corria es va girar i va veure el foraster recolzat a la finestra. Poc després, però, quan Hunter sortia amb el gos, l’home s’havia fet fonedís, i per bé que el xicot va inspeccionar tots els edificis no en va poder trobar ni rastre».

—Un moment! —vaig interrompre—. Quan el noi va sortir amb el gos, ¿no podria ser que s’hagués deixat la porta oberta?

—Excel·lent, Watson! Excel·lent —murmurà el meu company—. La importància d’aquest detall em va assetjar tan enèrgicament, que ahir vaig enviar un telegrama especial a Dartmoor per tal d’aclarir-lo. El noi va tancar la porta amb clau abans de deixar les quadres. I he d’afegir que la finestra no era prou ampla per permetre a un home de passar-hi.

»Hunter va esperar l’arribada dels seus companys, i aleshores va enviar una nota a l’entrenador on li explicava el que s’havia esdevingut. Straker es va esverar en assabentar-se’n, per bé que no sembla pas que s’adonés del veritable significat del fet. Tanmateix, es va quedar una mica intranquil. Mrs. Straker, quan es va despertar a la una de la matinada, va veure com es vestia. Com a resposta a les seves preguntes, l’home va dir que no podia dormir per causa de l’ànsia que passava pels seus cavalls, i que tenia intenció d’arribar-se fins a les quadres per comprovar si tot anava bé. Ella li va suplicar que no sortís, perquè se sentia la pluja copejant contra les finestres, però, tot i els seus precs, l’home es va posar l’impermeable i se’n va anar.

»Mrs. Baxter va tornar a despertar-se a les set del matí i va constatar que el seu marit encara no havia tornar. Es va vestir ben de pressa, va cridar la criada i van fer cap a les quadres. La porta estava oberta. A dins, arrupit en una cadira, Hunter es trobava en un estat de complet estupor, el compartiment del favorit era buit i no hi havia ni rastre de l’entrenador.

»Els dos nois que dormien a la pallera, a sobre de la cambra dels arreus, es llevaren ràpidament. No havien sentit res durant la nit, perquè tots dos tenien el son profund. Hunter estava, òbviament, sota els efectes d’alguna poderosa droga, i com que no hi va haver manera de fer-li recuperar el coneixement, el van deixar dormir mentre els dos nois i les dues dones anaven a cercar els absents. Abrigaven encara alguna esperança que l’entrenador, per algun motiu, s’hagués endut el cavall a realitzar alguns exercicis de bon matí, però havent pujat al turó de les immediacions de la casa, des del cim del qual es dominen els prats veïns, no solament no van veure cap vestigi del favorit, sinó que s’adonaren d’un detall que indicava que eren en presència d’una tragèdia.

»A uns quatre-cents metres de les quadres, l’impermeable de John Straker voleiava enredat en un arbust de gatosa. Immediatament darrere s’obria una depressió en el terreny en forma de conca, al fons de la qual van trobar el cos del malaurat entrenador. Tenia el cap destrossat per un violent impacte provocat per alguna arma contundent, i presentava també un tall llarg i net a la cuixa, infligit, evidentment, per un objecte molt esmolat. Era clar, però, que Straker s’havia defensat dels seus assaltadors perquè duia a la mà dreta una navalla ensagnada fins al mànec, mentre que la mà esquerra tenia agafada una corbata de seda vermella i negra, que la criada va identificar amb la que portava la nit anterior el desconegut que havia visitat les quadres.

»Hunter, una vegada recuperat del seu estat, també va poder identificar el propietari de la corbata. Estava igualment segur que el mateix individu, de la finestra estant, havia afegit alguna droga al seu plat de xai amb curry, la qual cosa havia privat les quadres del seu vigilant.

»Quant al cavall desaparegut, el fang que hi havia al fons de la conca fatal aportava proves suficients que havia estat allí durant la batussa. El fet és que d’ençà d’aquell matí no se n’ha sabut res més, per bé que s’ha ofert una suculenta recompensa i tots els gitanos de Dartmoor li segueixen la pista. Finalment, una anàlisi ha demostrat que les restes del sopar del mosso de quadres contenien una considerable quantitat d’opi en pols, mentre que els altres habitants de la casa van menjar el mateix aquella nit sense que els afectés cap conseqüència perniciosa.

»Aquests són els fets principals del cas, deslligats de tota conjectura i exposats de la manera més clara possible. Tot seguit recapitularé allò que la policia ha fet al respecte.

»L’Inspector Gregory, l’home encarregat del cas, és un oficial molt competent. Només que estigués dotat d’una mica d’imaginació, assoliria grans altures en el seu ofici. Un cop arribat, ben aviat va trobar i arrestar l’home al qual apuntaven totes les sospites. No va resultar gens difícil de localitzar-lo, ja que era molt conegut entre la gent de la comarca. Es diu, segons que sembla, Fitzroy Simpson. Es tracta d’un home de família i educació impecables, que ha balafiat una fortuna en les curses de cavalls i que recentment es guanyava la vida amb un petit negoci, tranquil i refinat, de corredor d’apostes en els clubs esportius de Londres. Un examen del seu quadern d’apostes mostra que havia acceptat apostes contra el cavall favorit fins a la xifra de cinc mil lliures.

»Una vegada arrestat, va confessar que havia viatjat a Dartmoor amb l’esperança d’obtenir alguna informació sobre els cavalls de King’s Pyland, i també sobre Desborough, el segon favorit, que estava al càrrec de Silas Brown, a les quadres de Capleton. No va gosar negar que havia actuat la nit anterior tal com us he descrit, però declarà que no havia abrigat cap intenció criminal, sinó que només pretenia d’obtenir informació de primera mà. Quan se li esmentà el detall de la corbata, va empal·lidir, i fou del tot incapaç d’explicar la seva presència a la mà de l’home assassinat. La seva roba humida demostrava que havia passat la nit sota la pluja, i el seu bastó, que és dels anomenats advocat de Penang, farcit de plom, era un objecte perfectament capaç, mitjançant una sèrie de cops, d’infligir les terribles ferides que havien provocat la mort de l’entrenador.

»D’altra banda, no se li va apreciar cap ferida, mentre que l’estat de la navalla de Straker evidenciava que un, si més no, dels seus assaltadors havia de dur-ne algun senyal a la pell. Vet ací, Watson, tots els fets resumits. Us quedaré infinitament agraït si podeu proporcionar-me’n alguna llum.

Jo havia estat escoltant amb el major interès el relat que Holmes, amb la seva claredat característica, m’havia confiat. Per bé que la majoria dels fets m’eren familiars, no n’havia apreciat prou la importància relativa ni la connexió entre ells.

—¿No és possible —vaig suggerir— que el tall que presentava Straker se l’hagués fet ell mateix amb la navalla durant les convulsions que segueixen qualsevol lesió cerebral?

—És més que possible: és probable —respongué Holmes—. En tal cas, desapareix un dels punts principals que afavoreixen l’acusat.

—Tot i així —vaig fer—, no puc arribar a comprendre quina pot ser la teoria de la policia.

—Em temo que qualsevol que sigui la teoria que elaborem al respecte, quedarà sotmesa a greus objeccions —replicà el meu company—. Em penso que allò que la policia s’imagina és que aquest tal Fitzroy Simpson, havent drogat el noi i havent-se fet d’alguna manera amb un duplicat de la clau, va obrir la porta de les quadres i se’n va endur el cavall amb la intenció, aparentment, de segrestar-lo. S’ha trobat a faltar la brida de l’animal, la qual cosa indica que Simpson la hi deuria posar. Seguidament, havent deixat la porta oberta darrera seu, s’enduia el cavall a través de la devesa quan va ser sorprès per l’entrenador. Aleshores tingué lloc una batussa, en el decurs de la qual Simpson va esclafar el cervell de l’entrenador amb el seu pesant bastó sense rebre cap ferida de la navalla que Straker utilitzà com a defensa. Finalment, el lladre s’endugué el cavall a algun amagatall secret, o bé l’animal va fugir durant la baralla i a hores d’ara vagabundeja per la devesa. Tal és l’explicació que la policia atorga al cas, i, per improbable que sigui, qualsevol altra teoria els sembla encara més improbable. No obstant això, ben aviat ho verificaré així que em situï sobre l’escenari del crim, però fins llavors no veig com podem progressar a partir de la nostra actual posició.

Era ja el capvespre quan arribàrem a la petita vila de Tavistock, emplaçada, com el cor d’un escut, al bell mig de l’àmplia circumferència de Dartmoor. A l’estació ens esperaven dos cavallers. L’un era alt i ros, amb els cabells llargs i barba, i uns ulls blaus i resplendents. L’altre era un home petit i despert, molt polit i endreçat, que vestia armilla i polaines; duia les patilles ben retallades i usava monocle. Aquest darrer era el coronel, una celebritat en el món de l’esport; l’altre era l’inspector Gregory, un home que s’estava fent un nom a passes gegantines en el servei de detectius britànic.

—Celebro que hàgiu vingut, Mr. Holmes —va dir el coronel—. L’inspector, aquí present, ha fet tot allò que es podia suggerir, però jo no vull deixar cap pedra per remoure en l’intent de venjar el pobre Straker i recuperar el meu cavall.

—Hi ha noves recents? —preguntà Holmes.

—Lamento haver de dir que hem fet ben pocs progressos —va respondre l’inspector—. Tenim un cotxe esperant aquí fora, i com que, sens dubte, voldreu veure el lloc abans no es faci fosc, en podem enraonar pel camí.

Poc després, ens trobàvem tots quatre asseguts en un còmode landó, circulant per la curiosa i antiga ciutat del Devonshire. L’inspector Gregory estava ben informat del cas, i ens en va facilitar un munt de dades, mentre que Holmes l’interrompia de tant en tant amb alguna pregunta o exclamació. El Coronel Ross estava reclinat en el seu seient amb els braços plegats i el barret inclinat sobre els ulls, i jo escoltava amb interès el diàleg entre els dos detectius. Gregory formulava la seva teoria, que coincidia gairebé del tot amb la que Holmes havia predit al tren.

—La xarxa s’està estrenyent entorn de Fitzroy Simpson —va anunciar—, i jo mateix estic convençut que és l’home que busquem. Tanmateix, admeto que les proves són merament circumstancials, i que en qualsevol moment pot sorgir qualsevol fet que arruïni la meva teoria.

—Què me’n dieu, de la navalla de Straker?

—Hem arribat a la conclusió que es va ferir ell mateix en la seva caiguda.

—El meu amic, el doctor Watson, m’ha suggerit el mateix mentre veníem cap aquí. Si és veritat, això aniria en perjudici del tal Simpson.

—Sens dubte. No se li ha trobat cap ganivet ni cap ferida. Les proves en contra seu són, certament, molt greus. Tenia molt interès en la desaparició del favorit, es troba sota la sospita d’haver narcotitzat el mosso de quadres, era fora quan es declarà la tempesta, anava armat amb un pesant bastó, i la seva corbata fou trobada a la mà de la víctima. Crec que disposem de prou dades per presentar-lo davant d’un jurat.

Holmes va negar amb el cap.

—Un advocat defensor intel·ligent podria desballestar-ho, tot això —va dir—. Per què havia d’endur-se el cavall de les quadres? Si tenia intenció de causar-li algun mal, perquè no ho feia allí dins? Se li ha trobat una clau duplicada? Quin farmacèutic li va vendre l’opi en pols? I, sobretot, on podia, un estrany al districte, amagar un cavall com aquest? Quina explicació ha donat sobre el paper que volia que la criada dugués al mosso?

—Diu que era un bitllet de deu lliures. En vàrem trobar un al seu bitlleter. La resta de les vostres objeccions no són pas tan formidables com semblen. I no és pas un estrany. Ha estiuejat a Tavistock dos anys. L’opi procedia, probablement, de Londres. La clau, una vegada complerta la seva missió, fou llençada. I el cavall deu ser al fons d’algun dels pous o antigues mines que hi ha a la devesa.

—Quina és la seva versió sobre l’incident de la corbata?

—Ha reconegut que és la seva, i ha declarat que l’havia perduda. Però ha aparegut en el cas un nou factor que pot explicar per què es va endur el cavall de les quadres.

Holmes va parar les orelles.

—Hem trobat indicis segons els quals una colla de gitanos van acampar la nit de dilluns a no més d’un parell de quilòmetres del lloc on va succeir l’assassinat. Dimarts ja havien marxat. Suposant que hi hagués alguna mena d’entesa entre Simpson i aquests gitanos, ¿no podria ser que els dugués el cavall quan va ser sorprès per l’entrenador, i que ara el tinguessin ells?

—És perfectament possible.

—Aquests mateixos gitanos són els que a hores d’ara estan explorant la devesa. He estès la investigació a totes les quadres i granges de Tavistock en un radi de quinze quilòmetres.

—Tinc entès que hi ha un altre centre d’entrenament no gaire lluny…

—Sí, i aquest és un factor que no hem de negligir. Com sigui que Desborough, el seu cavall, anava segon en el còmput d’apostes, tenien interès en la desaparició del favorit. Se sap que Silas Brown, l’entrenador, ha apostat molts diners en aquesta prova, i també que no era precisament amic del pobre Straker. Tanmateix, hem investigat les quadres i no hem trobat res que el pugui relacionar amb el cas.

—¿I no s’hi ha trobat res que relacioni el tal Simpson amb els interessos dels estables de Capleton?

—Res en absolut.

Holmes es reclinà al seient i la conversa va cessar. Poc després, ens aturàvem al costat d’una caseta de maons roigs i ràfecs sortints que hi havia a peu de carretera. Una mica més lluny, a l’altra banda d’un prat, s’estenia un edifici llarg amb teules grises. En qualsevol altra direcció, les suaus ondulacions de la devesa, bronzejades per les falgueres pansides, se succeïen cap a l’horitzó sense més interrupció que els campanars de Tavistock i una aglomeració de cases cap a l’oest que indicaven la situació de les quadres de Capleton. Tots vàrem saltar del cotxe llevat de Holmes, que continuava reclinat al seient amb els ulls clavats en el cel, enterament absort en els seus pensaments. Només quan li vaig tocar el braç es va incorporar de sobte i va saltar a terra.

—Disculpeu-me —va dir, adreçant-se al Coronel Ross, que se l’havia quedat mirant amb una certa sorpresa—. Estava somiant despert. —Mostrava una resplendor als ulls i una continguda excitació en les maneres tals, que, acostumat com jo estava a les seves reaccions, em van convèncer que acabava d’ensopegar amb alguna pista, per bé que no podia imaginar-me de què es tractava.

—¿Que potser preferiríeu anar directament a l’escenari del crim, Mr. Holmes? —preguntà Gregory.

—Crec que preferiria romandre aquí uns instants i formular un parell de qüestions. Suposo que Straker va ser portat fins aquí així que el van trobar…

—Sí, és al pis de dalt. Demà li faran l’autòpsia.

—Ha estat al vostre servei gaires anys, Coronel Ross?

—Sempre l’he considerat un servidor lleial.

—Suposo que heu fet inventari del que duia a les butxaques en el moment de la seva mort, no és cert, inspector?

—Vaig deixar els objectes a la sala d’estar, si és que desitgeu donar-los un cop d’ull.

—M’agradaria molt.

Accedírem tots quatre a la sala anterior i ens vàrem asseure al voltant d’una taula central. L’inspector va obrir un cofre quadrat i en va treure una petita pila d’objectes, que deixà al nostre davant. Hi havia una capsa de mistos, cinc centímetres d’espelma, una pipa A.D.P. d’arrel d’englantina, una petaca de pell de foca amb mitja unça de «Cavendish» de bri llarg, un rellotge de plata amb cadena d’or, cinc sobirans d’or, un estoig de llapis d’alumini, alguns papers i una navalla amb mànec d’ivori i fulla molt esmolada amb la marca «Weiss & Co., Londres».

—És una navalla molt especial —observà Holmes, tot agafant-la i examinant-la curosament—. Com sigui que hi ha taques de sang, he de suposar que es tracta de la que es va trobar a la mà de la víctima. Watson, segurament aquest instrument pertany al vostre ofici.

—És el que anomenem un ganivet per a cataractes —vaig dir.

—Així m’ho ha semblat. Té una fulla molt delicada, dissenyada per a una feina igualment delicada. Un estrany instrument per a endur-se’l a una expedició perillosa, sobretot perquè no el podia pas portar tancat, a la butxaca.

—La punta estava preservada per un disc de suro que fou trobat al costat del cos —digué l’inspector—. La seva esposa ens ha dit que la navalla havia estat uns quants dies al damunt del tocador, i que Straker l’havia agafada en sortir de l’habitació. És una arma precària, però potser la millor que va poder trobar en aquell moment.

—És molt possible. Què són aquests papers?

—Tres d’ells són rebuts expedits per comerciants de fenc. Un altre és una llista d’instruccions escrita pel Coronel Ross. Aquest altre és una factura de modista per valor de trenta-set lliures i quinze penics expedida per Madame Lesurier, de Bond Street, a nom de William Darbyshire. Mrs. Straker ha declarat que el tal Darbyshire era un amic del seu marit, i que de tant en tant li enviaven la correspondència aquí.

—Madame Darbyshire sembla ser una dona de gustos cars —comentà Holmes, tot revisant la factura—. Vint-i-dues guinees son molts diners per a un sol vestit. Em sembla que aquí no hi ha res més que sigui digne de veure. Potser és el moment apropiat per a visitar l’escenari del crim.

En sortir de la sala d’estar, una dona que havia estat esperant al passadís féu un pas endavant i va posar una mà sobre la màniga de l’inspector. El seu rostre apareixia ullerós, magre i frisós, marcat per l’empremta d’un horror recent.

—Els teniu? Els heu trobat? —va dir panteixant.

—No, Mrs. Straker, però Mr. Holmes, aquí present, ha vingut des de Londres per ajudar-nos, i farem tot el que poguem.

—Crec que vaig tenir l’honor de conèixer-vos a Plymouth, en una recepció a l’aire lliure, no fa gaire temps, Mrs. Straker —digué Holmes.

—No, senyor. Us equivoqueu.

—Ai, Senyor! Doncs ho hauria jurat. Dúieu un vestit de seda de color tórtora amb un ornament de plomes d’estruç.

—Jo no he tingut mai un vestit així, senyor —va respondre la dama.

—Ah, així no hi ha res més a dir —replicà Holmes, i, després de disculpar-se, va seguir l’inspector cap a fora. Una breu caminada per la devesa ens va conduir fins al clot on havia estat trobat el cos. A la mateixa vora del sot hi havia l’arbust de gatosa del qual havia quedat penjant l’impermeable.

—Tinc entès que no feia gens de vent, aquella nit —va dir Holmes.

—Gens ni mica, però va ploure molt intensament.

—Aleshores, l’impermeable no va volar fins a l’arbust de gatosa, sinó que hi va ser col·locat expressament.

—Sí, el van deixar sobre l’arbust.

—Això és molt interessant. Veig que el terreny presenta moltes petjades. Sens dubte, l’han trepitjat molts peus des de la nit del dilluns.

—Aquí al costat hi vàrem deixar un tros d’estora, fora del qual no ha trepitjat ningú de nosaltres.

—Excel·lent.

—Dins aquesta bossa hi porto una de les botes que duia Straker, una sabata de Fitzroy Simpson i una ferradura vella de Silver Blaze.

—Benvolgut inspector, us esteu superant!

Holmes agafa la bossa, i després de baixar al fons del clot va situar l’estora en una posició més central. Tot seguit, estès de bocaterrosa i amb la barbeta recolzada sobre les mans, procedí a un detingut estudi del fang trepitjat que tenia al seu davant.

—Vaja! —exclamà inopinadament—. Què és això?

Era un misto de cera mig consumit, i tan brut de fang que en un principi semblava una estella de fusta.

—No puc entendre com no me’n vaig adonar —va dir l’inspector, amb una expressió de contrarietat.

—Era invisible, es confonia amb el fang. Només l’he vist perquè l’estava buscant.

—Què? Que potser esperàveu de trobar-lo?

—No ho havia considerat pas improbable. —Va treure els diferents calçats de la bossa i en va comparar les empremtes amb les petjades damunt del fang. A continuació es va enfilar fins a la vora del clos i va gatejar per entre els matolls i les falgueres.

—Em temo que no hi ha més petjades —anuncià l’inspector—. He examinat el terreny acuradament en un radi de cent metres.

—De veritat? —exclamà Holmes, tot incorporant-se—. En aquest cas, no cometré la impertinència de tornar-ho a fer després del que acabeu de dir-me. Però m’agradaria de donar un tomb per la devesa abans no acabi de fer-se fosc, per tal de poder-me orientar demà. I em sembla que em guardaré aquesta ferradura a la butxaca perquè em porti bona sort.

El Coronel Ross, que havia mostrat alguns senyals d’impaciència davant el tranquil i sistemàtic mètode de treball del meu company, va consultar el seu rellotge.

—M’agradaria que m’acompanyéssiu, inspector —va dir—. Hi ha alguns aspectes sobre els quals voldria conèixer el vostre consell, i especialment sobre la conveniència d’esborrar el nom del nostre cavall de les inscripcions per a la Copa, en atenció al públic.

—No ho faci —exclamà Holmes, amb decisió—. Jo hi deixaria el nom inscrit.

El Coronel s’inclinà i digué:

—M’alegro molt que m’hagueu fet saber la vostra opinió. Ens trobareu a la casa del pobre Straker quan hagueu acabat el vostre passeig, i aleshores tornarem plegats a Tavistock.

Es va girar cap a l’inspector, mentre que Holmes i jo començàrem a caminar lentament per la devesa. El sol s’estava amagant darrere les quadres de Capleton, i la vasta planura que teníem al davant es tenyia amb un to daurat, que s’intensificava en un marró viu i rogenc allà on les falgueres i els esbarzers pansits copsaven la llum crepuscular. Però tot l’encís del paisatge passava desapercebut als ulls del meu company, que es trobava immers en els més profunds pensaments.

—Prenem aquest camí, Watson —va dir, finalment—. Cal deixar de banda, almenys per ara, la qüestió de qui va matar John Straker i dedicar-nos a esbrinar què se n’ha fet, del cavall. Suposant que hagués fugit durant o després de la tragèdia, on podria haver anat? El cavall és una bèstia molt gregària. Impulsat pels seus instints, hauria tornat a King’s Pyland o bé hauria anat a Capleton. Per què hauria de romandre solt per la devesa? En aquest cas, algú l’hauria vist, a hores d’ara. Quin motiu podrien tenir els gitanos per segrestar-lo? Aquesta mena de gent sempre es fan fonedissos quan es tracta d’algun problema, perquè no els agrada ser molestats per la policia. I tampoc no podrien confiar de vendre un cavall com aquest. D’haver-lo amagat ells, correrien un gran risc i no hi guanyarien res. Això em sembla prou clar.

—On és, doncs?

—Ja he dit que només pot haver anat a King’s Pyland o a Capleton. A King’s Pyland no hi és pas, i per tant és a Capleton. Prenem això com una hipòtesi de treball i ja veurem on ens porta. Aquest sector de la devesa, com va observar l’inspector, és molt dur i sec, però baixa cap a Capleton, i d’aquí estant podeu veure que hi ha una depressió més enllà, que la nit del dilluns devia estar molt humida. Si el nostre supòsit és correcte, el cavall va haver de travessar-la, i allà és on hem d’anar a cercar les seves empremtes.

Durant aquesta conversa havíem avançat ràpidament, i en pocs minuts arribàvem a la depressió en qüestió. Seguint les indicacions de Holmes, jo vaig vorejar el talús per la dreta, mentre que ell ho feia per l’esquerra. No havia recorregut encara cinquanta passes quan vaig sentir un crit, i el vaig veure que em feia un senyal amb el braç. Davant seu es dibuixava amb nitidesa sobre la terra estovada el rastre d’un cavall, i la ferradura que es va treure de la butxaca encaixava perfectament amb les petjades.

—Us adoneu del valor de la imaginació? —digué Holmes—. És l’única qualitat que li manca a Gregory. Nosaltres hem imaginat què podia haver succeït, hem actuat d’acord amb el nostre supòsit i hi hem trobat justificació. Continuem.

Travessàrem aquell sector enfangat i caminàrem uns quatre-cents metres sobre una gespa seca i dura. Tot seguit s’obria una nova depressió, on vàrem tornar a trobar les empremtes. Després en vàrem perdre el rastre al llarg d’uns vuit-cents metres, però va reaparèixer ja molt a prop de Capleton. Va ser Holmes el primer a veure’l, i s’aturà a assenyalar-lo amb una expressió de triomf. Al costat de les petjades del cavall es veien les d’un home.

—El cavall anava tot sol, abans! —vaig exclamar.

—Exacte. Anava tot sol, abans. Vaja! Què és això?

El doble rastre girava sobtadament i emprenia la direcció de King’s Pyland. Holmes féu un xiulet, i tots dos seguírem les empremtes. Els ulls del meu amic estaven clavats en les petjades però jo vaig desviar la mirada cap a un costat i vaig constatar amb sorpresa que les mateixes empremtes tornaven en la direcció oposada.

—Un punt per a vós, Watson —va dir Holmes, quan li ho vaig indicar—. Ens acabeu de salvar d’una llarga caminada que ens hauria fet tornar sobre les nostres passes. Seguim el camí de tornada.

No vàrem haver de caminar gaire. El rastre moria al paviment asfaltat que portava fins a les portes de les quadres de Capleton. En acostar-nos-hi, en va sortir corrent un mosso d’establa.

—Aquí, no hi volem ociosos —ens va dir.

—Només volia fer-te una pregunta —replicà Holmes, mentre es ficava l’índex i el polze a la butxaca de l’armilla—. ¿Seria massa aviat si demà venia a les cinc del matí per enraonar amb el teu patró, Mr. Silas Brown?

—Valga’m Déu, senyor! Si hi ha algú aixecat a aquesta hora, és ell, perquè sempre és el primer a llevar-se. Però aquí el teniu precisament, senyor, per si voleu preguntar-li personalment. No, senyor, si us plau; tinc la meva col·locació en massa estima per deixar que em vegi com accepto els vostres diners. Me’ls podeu donar després, si ho desitgeu.

Mentre Sherlock Holmes tornava a guardar-se la mitja corona que s’havia tret de la butxaca, un home ja gran i d’aspecte ferotge sortia per la porta brandant un fuet de cacera a la mà.

—Què passa aquí, Dawson? —va bramar—. No vull xafarderies! Torna a la teva feina! I vós… què diantre heu vingut a fer, aquí?

—Només us demanem deu minuts de conversa amb vós, bon senyor —va respondre Holmes, amb el to més dolç de què era capaç.

—No tinc pas temps de xerrar amb qualsevol manefla. No hi vull estranys, aquí. Marxeu, o igualment ho haureu de fer amb un gos enganxat als talons.

Holmes s’inclinà endavant i xiuxiuejà alguna cosa a l’orella de l’entrenador. Aquest es va sobresaltar i es va posar tot vermell.

—És mentida! —va cridar—. Això és una mentida infernal!

—Molt bé. Voleu que ho discutim en públic o privadament?

—Oh, entreu, si així ho desitgeu.

Holmes va somriure i digué:

—No us faré esperar més de deu minuts, Watson. Bé, Mr. Brown, estic a la vostra disposició.

Passaren vint minuts, i les tonalitats vermelloses del crepuscle havien esdevingut grises quan Holmes i l’entrenador varen reaparèixer. Jo no havia vist mai un contrast tan palès com el que havia tingut lloc en Silas Brown en un lapse de temps tan breu. El seu rostre era blanc com la cera, brillaven gotes de suor al seu front i les mans li tremolaven tant que el fuet s’agitava com una branca al vent. La seva actitud amenaçadora i altiva s’havia esvaït, i ara es mostrava tot encongit al costat del meu company com un gos amb el seu amo.

—Les vostres instruccions seran portades a terme. Es farà tal com heu dit —va dir.

—Procureu que no hi hagi cap error —digué Holmes, girant-se a mirar-lo. L’altre va parpellejar en llegir l’amenaça en els ulls del meu amic.

—Oh, no, no n’hi haurà pas cap. Tot anirà bé. Voleu que ho canviï abans o després?

Holmes reflexionà uns instants i seguidament es posà a riure.

—No, no ho feu —va dir—. Ja us escriuré al respecte. No intenteu cap truc, o…

—Oh, podeu confiar en mi, podeu confiar en mi!

—Cal que aquell dia actueu com si fos el vostre.

—Podeu refiar-vos de mi.

—Sí, crec que sí. Bé, ja tindreu notícies meves, demà. —Holmes es va tombar, ignorant la mà tremolosa que l’altre li oferia, i vàrem emprendre camí de King’s Pyland.

—Rara vegada m’he ensopegat amb una barreja tan perfecta de pinxo, covard i gallina com el patró Silas Brown —anuncià Holmes, mentre caminàvem plegats.

—Aleshores el té ell, el cavall?

—Ha provat de negar-ho fent-se el valent, però li he descrit d’una manera tan exacta les seves accions en aquell matí, que està convençut que el vaig estar vigilant. Naturalment, vós mateix heu pogut observar la peculiaritat dels talons quadrats que descrivien les petjades, i que les seves botes hi corresponien exactament. A més, és clar que cap subordinat no hauria gosat de cometre una acció tal. Li he descrit com, havent-se llevat el primer segons els seus hàbits, va veure un cavall foraster vagant per la devesa, com s’hi va acostar i quina va ser la seva sorpresa en constatar, pel front de color blanc que ha donat nom al favorit, que el destí havia deixat en les seves mans l’únic cavall capaç de guanyar aquell a favor del qual s’havia jugat els diners. Tot seguit li he descrit com el seu primer impuls havia estat tornar l’animal a King’s Pyland fins que el diable li va mostrar com ocultar-lo fins al dia de la cursa, i com va girar cua i el va amagar a Capleton. Quan li he donat tots aquests detalls ha cedit, i aleshores només ha pensat a salvar la pell.

—Però les seves quadres han estat escorcollades…

—Oh, un vell disfressador de cavalls com ell coneix moltes astúcies.

—Però ¿no teniu cap temor de deixar el cavall en les seves mans, tenint en compte el seu interès a causar-li qualsevol mal?

—Estimat company, l’atendrà com la nina dels seus ulls. Sap que la sola possibilitat de clemència que li queda consisteix a guardar l’animal sa i estalvi.

—El Coronel Ross no m’ha pas donat la impressió d’un home gaire inclinat a la clemència.

—No es tracta pas de la decisió del Coronel Ross. Jo segueixo els meus propis mètodes, i dono la informació que a mi em convé. Aquest és l’avantatge de no ser detectiu oficial. No sé si vós ho heu observat, Watson, però la manera com m’ha tractat el coronel ha estat una mica arrogant. Estic temptat de divertir-me una mica a expenses seves. No li digueu res sobre el cavall.

—No ho faré pas, sense el vostre permís.

—I, per suposat, tot això resulta insignificant comparat amb la qüestió de qui ha assassinat John Straker.

—I és això al que penseu consagrar-vos ara?

—Al contrari. Tornarem a Londres amb el tren de la nit.

Les paraules del meu amic em deixaren estupefacte. Havíem passat només unes poques hores a Devonshire, i el fet que abandonés una investigació que havia encetat d’una manera tan brillant resultava incomprensible per a mi. No vaig poder arrencar-li cap més mot fins que arribàrem a casa de l’entrenador. El coronel i l’inspector ens estaven esperant al saló.

—El meu amic i jo tornarem a ciutat amb el tren de mitjanit —anuncià Holmes—. Ja hem tingut ocasió de respirar una mica dels aires sans de Dartmoor.

L’inspector va obrir els ulls, i els llavis del coronel van descriure un somriure sorneguer.

—Voleu dir que desespereu d’arrestar l’assassí del pobre Straker? —va preguntar.

Holmes es va encongir d’espatlles i digué:

—És lícit admetre que hi ha greus dificultats entremig. No obstant això, tinc moltes esperances dipositades en el fet que el vostre cavall dimarts serà a la línia de sortida, i us pregaria que hi tinguéssiu el vostre jockey preparat. Em podríeu proporcionar alguna fotografia de Mr. John Straker?

L’inspector en va treure una d’un sobre que duia a la butxaca i la hi va donar.

—Benvolgut Gregory, us anticipeu a tots els meus desigs. Si sou tan amables d’esperar-vos aquí un moment, m’agradaria de fer una pregunta a la criada.

—He de confessar que estic força decebut pel nostre assessor de Londres —digué el coronel Ross amb determinació així que el meu amic hagué sortit de la sala—. No veig que hàgim fet cap progrés d’ençà que ha arribat.

—Si més no, teniu la seva garantia que el vostre cavall prendrà la sortida a la cursa —vaig fer jo.

—Sí, tinc la seva garantia —va acceptar el coronel, encongint les espatlles—. Més m’estimaria de tenir el cavall.

Em disposava a replicar novament per defensar el meu amic, quan aquest tornà a entrar a la sala.

—Ara, cavallers —va dir—, ja estic en condicions de marxar cap a Tavistock.

Quan pujàvem al cotxe, un dels mossos de quadra s’ocupava d’aguantar la porta oberta. Aleshores va semblar que a Holmes se li acudia alguna idea, perquè s’inclinà endavant i va agafar el noi per la màniga.

—He observat que teniu algunes ovelles al prat —li digué—. Qui en té cura?

—Jo, senyor.

—No has observat res d’estrany en elles, darrerament?

—Bé, no gran cosa, senyor. Només el fet que tres de les ovelles han començat a coixejar.

Vaig constatar que Holmes quedava del tot complagut, perquè va deixar anar una rialleta i va fregar-se les mans.

—Un tret de llarg abast, Watson! Un tret de molt llarg abast! —exclamà, pessigant-me al braç—. Gregory, permeteu-me de dirigir la vostra atenció vers aquesta singular epidèmia entre les ovelles. Endavant, cotxer!

El Coronel Ross conservava encara una expressió que evidenciava la pobra opinió que s’havia format de la capacitat del meu company, però vaig llegir en el rostre de l’inspector que el seu interès s’havia despertat considerablement.

—Considereu que això és important? —va preguntar.

—Extraordinàriament important.

—Hi ha cap altre aspecte sobre el qual desitgeu copsar la meva atenció?

—El curiós incident amb el gos durant la nit dels fets.

—Però el gos no va fer res, aquella nit…

—Vet aquí el curiós incident —sentencià Sherlock Holmes.

Quatre dies després, Holmes i jo tornàvem a viatjar en tren, aquesta vegada cap a Winchester, per assistir a la cursa de la Wessex Cup. Estàvem citats amb el Coronel Ross, que ens esperava a la sortida de l’estació i ens va acompanyar en la seva berlina a l’hipòdrom, als afores de la ciutat. El coronel mostrava una expressió greu i una actitud extremadament freda.

—No he tingut notícies del meu cavall —va anunciar.

—Puc donar per suposat que el reconeixereu així que el veieu? —preguntà Holmes.

El coronel, notablement molest, va respondre:

—Porto vint anys dins el món del turf i mai no m’han fet una pregunta semblant. Fins i tot una criatura reconeixeria Silver Blaze, amb el seu front de color blanc i la pota davantera pigallada.

—Com estan les apostes?

—Bé, això és el més curiós de tot. Ahir encara s’hi podia apostar per una relació de quinze a u, però aquesta s’ha anat escurçant cada cop més fins que ara amb prou feines s’ofereix una relació de tres a u.

—Hum! —exclamà Holmes—. És evident que algú en sap alguna cosa!

Quan la berlina es va aturar a l’interior del tancat contigu a la tribuna, vaig fer un cop d’ull al programa per veure les inscripcions. Deia el següent:

Trofeu Wessex. 52 sobirans cada un, amb 1.000 sobirans més per a cavalls de quatre i cinc anys. Segon, 300 lliures. Tercer, 200 lliures. Nou hipòdrom (2.600 metres).

1. The Negro, de Mr. Heath Newton (gorra vermella, jaqueta canyella).

2. Pugilist, del Coronel Wardlaw (gorra rosa, jaqueta blava i negra).

3. Desborough, de Lord Backwater (gorra i mànigues grogues).

4. Silver Blaze, del Coronel Ross (gorra negra, jaqueta roja).

5. Iris, del Duc de Balmoral (llistes grogues i negres).

6. Rasper, de Lord Singleford (gorra porpra, mànigues negres).



—Hem retirat el nostre segon cavall i hem disposat tota esperança en la vostra paraula —va dir el coronel—. Què? Què és el que diuen? Silver Blaze, favorit?

—Cinc a quatre contra Silver Blaze! —bramava el ring—. Cinc a quatre contra Silver Blaze! Quinze a cinc contra Desborough! Cinc a quatre per a la resta de participants!

—Ja han aixecat els números! —vaig exclamar—. Ja hi són tots sis.

—Ja hi són tots sis? Això vol dir que també hi és el meu cavall! —exclamà el coronel, dominat per una gran excitació—. Però no el veig pas. Els meus colors encara no han desfilat.

—Només n’han desfilat cinc. Deu ser aquest que ve ara.

Mentre jo deia això, va sortir de la sala de pesada un poderós cavall blanc grogós i va passar pel nostre davant, portant a esquenes els coneguts colors negre i roig del coronel.

—Aquest no és pas el meu cavall! —va cridar el propietari—. Aquesta bèstia no té un sol cabell blanc al cos. Què és el que heu fet, Mr. Holmes?

—D’acord, d’acord. Veiem com es comporta —va fer el meu amic, impertorbable. Durant uns instants, va estar mirant amb els meus prismàtics—. Magnífic! Una sortida excel·lent! —va exclamar, de sobte—. Ja els tenim aquí, atacant la corba!

De la berlina estant, gaudíem d’una esplèndida perspectiva dels cavalls cavalcant per la recta. Tots sis anaven tan junts, que una catifa hauria pogut cobrir-los, però a mitja recta el representant de les quadres Capleton se situà al capdavant. Abans d’arribar a la nostra altura, però, Desborough ja havia perdut bona part de la seva força, i el cavall del coronel, després d’avançar-lo al galop, guanyà amb sis cossos d’avantatge respecte al seu rival, mentre que Iris, el cavall del Duc de Balmoral, entrava el tercer, ja molt ressagat.

—Sigui com sigui, la cursa és meva —va dir el coronel, panteixant i passant-se la mà pels ulls—. Confesso que sóc incapaç de veure cap ni peus a tot aquest afer. ¿No creieu que ja heu fet durar massa aquest misteri, Mr. Holmes?

—Teniu raó, coronel. Ho sabreu tot. Us suggereixo que anem a fer un cop d’ull al cavall. És aquí dins —anuncià Holmes, mentre ens obríem camí vers la sala de pesada, on només els propietaris i els seus coneguts tenien accés—. Només cal que li renteu la cara i la pota amb esperit de vi i comprovareu que és el mateix Silver Blaze de sempre.

—Em deixeu sense esma!

—El vaig trobar en mans d’un falsificador, i em vaig prendre la llibertat de fer-lo córrer tal com va ser enviat.

—Benvolgut senyor, heu obrat miracles. El cavall sembla sa i fort. Mai no ha corregut tan bé com avui. Us dec mil disculpes per haver dubtat de la vostra capacitat. M’heu prestat un inestimable servei, recuperant el meu cavall. Però me’n prestaríeu un d’encara més valuós si enxampàveu l’assassí de John Straker.

—Ja ho he fet —digué Holmes, tranquil·lament.

El coronel i jo el vàrem mirar, esbalaïts.

—Que ja l’heu enxampat? On és, doncs?

—Aquí.

—Aquí? On?

—En presència meva, en aquest precís moment.

El coronel es va encendre d’ira i va dir:

—Sóc ben conscient que he contret obligacions amb vós, Mr. Holmes, però no tinc més remei que considerar el que acabeu de dir com una broma pesada o una ofensa.

Sherlock Holmes es posà a riure.

—Us ben asseguro que no us he associat en cap moment amb el crim, coronel —va especificar—. L’autèntic assassí es troba justament darrere vostre.

Holmes féu un pas endavant i va posar a mà sobre el coll llustrós del pura sang.

—El cavall! —exclamàrem alhora el coronel i jo.

—Sí, el cavall. I potser desgravaré part de la seva culpa si declaro que ho va fer en defensa pròpia, i que John Straker era un home totalment indigne de la vostra confiança. Però vet aquí que sona la campana, i com sigui que m’he proposat de guanyar alguns calerons en la cursa següent, posposaré una explicació més detallada per a un moment més escaient.

Aquell vespre, de retorn a Londres, vàrem disposar d’un compartiment per a nosaltres sols, i em penso que el viatge se li va fer tan curt al Coronel Ross com a mi mentre escoltàvem de boca del nostre company el relat dels esdeveniments que havien tingut lloc als estables d’entrenament de Dartmoor la nit d’aquell dilluns, i de la manera com n’havia tret l’entrellat.

—He de confessar —deia Holmes— que totes les teories que em vaig plantejar a partir de les cròniques de la premsa van resultar completament equivocades. Tanmateix, contenien informacions força significatives si no haguessin estat sobrecarregades per altres detalls que ocultaven el seu veritable valor. Vaig viatjar a Devonshire amb la convicció que Fitzroy Simpson era l’autèntic culpable, encara que, naturalment, ja em vaig adonar que les proves que l’inculpaven no eren gens concloents.

»Va ser al cotxe, així que vàrem arribar a la casa de l’entrenador, que acudí a la meva ment tot el significat del xai amb curry. Recordareu que vaig romandre distret uns moments, i que em vaig quedar assegut després que vàreu baixar tots. Doncs bé, en aquell instant m’estava preguntant com era possible que hagués passat per alt una pista tan evident.

—Confesso —va interrompre el coronel— que ni tan sols ara veig de què ens pot servir, això.

—Això va suposar la primera baula en la cadena del meu raonament. L’opi en pols no és, de cap manera, una substància insípida. El seu sabor no és desagradable, però és perceptible. Barrejat amb qualsevol menja ordinària, la persona que la tastés el detectaria sense cap mena de dubte, i probablement no en menjaria més. La salsa de curry era, precisament, el mitjà adequat per dissimular aquest sabor. No hi ha lloc per suposar que un foraster com el tal Fitzroy Simpson hagués influït en la família de l’entrenador perquè se servís curry aquella nit, i segurament és una coincidència massa terrible per a ésser considerada el fet que aquest personatge hagués acudit a les quadres proveït d’opi en pols la mateixa nit que se servia un plat prou fort per dissimular-ne el gust. Això és impensable. Conseqüentment, Simpson queda eliminat del cas, i la nostra atenció passa a centrar-se en Straker i la seva muller, les dues úniques persones que podien haver triat xai amb curry per sopar aquella nit. L’opi va ser afegit només al plat destinat al mosso de quadres, perquè els altres varen sopar el mateix i no varen sofrir efectes perniciosos. ¿Qui dels dos, per tant, va tenir accés al plat sense que la criada el veiés?

»Abans de resoldre aquesta qüestió, jo ja havia copsat el significat del silenci del gos, perquè sempre passa que una deducció correcta en suggereix d’altres. L’incident amb el tal Simpson em va fer adonar que hi havia un gos a les quadres, i per bé que hi havia entrat algú per treure’n un cavall, no havia lladrat prou per fer llevar els dos mossos que dormien a la pallera. Òbviament, el visitat nocturn era algú que el gos coneixia bé.

»Ja estava convençut, o gairebé convençut, que John Straker va anar a les quadres ben entrada la nit i en va treure Silver Blaze. Amb quin propòsit? Amb algun propòsit deshonest, evidentment, perquè en cas contrari, per què havia de drogar el seu propi ajudant? I, tanmateix, jo encara en desconeixia el motiu. Ja s’han registrat casos en què alguns entrenadors s’han assegurat importants sumes de diners apostant contra els seus propis cavalls mitjançant agents, i impedint posteriorment que guanyessin la cursa amb algun frau. A vegades s’han servit del jockey perquè subjectés el cavall. D’altres vegades, mitjançant procediments més segurs i subtils. De què es tractava, aquest cop? Jo esperava que el contingut de les seves butxaques m’ajudés a arribar a una conclusió.

»I així va ser. Crec que no heu pas oblidat l’estranya navalla que va ser trobada a la mà del difunt: un instrument que cap home assenyat no triaria com a arma. Es tractava, com ens va informar el Dr. Watson, d’una classe de ganivet que s’empra en les intervencions quirúrgiques més delicades. I aquest estava precisament destinat a una delicada intervenció que havia de tenir efecte aquella nit. Com ja deveu saber a partir de la vostra dilatada experiència en assumptes hípics. Coronel Ross, és possible de practicar una petita incisió en els tendons de la natja d’un cavall d’una manera subcutània per tal de no deixar-hi cap mena de vestigi. Un animal així tractat desenvoluparia una lleugera coixesa que podria atribuir-se a una lesió en el curs d’un entrenament o a un accés de reumatisme, però mai a un fet delictiu.

—El molt bandit! Poca-vergonya! —exclamà el coronel.

—Ja tenim l’explicació del perquè John Straker volia endur-se el cavall a la devesa. Un animal tan dinàmic hauria tret del llit el més impenitent dels dorments en sentir la punxada del ganivet. Era absolutament necessari realitzar l’operació a l’aire lliure.

—He estat cec! —es va lamentar el coronel—. Naturalment, era per a això que necessitava l’espelma, i també va ser per a això que va encendre el misto.

—Sens dubte. Però, en examinar les seves pertinences, vaig tenir la fortuna necessària per descobrir no solament el mètode del crim, sinó també els motius. Com a home de món que sou, coronel, ja sabeu que ningú no duu les factures d’altri a la butxaca. Molts en tenim prou amb haver de fer front a les nostres. Aleshores vaig arribar a la conclusió que Straker menava una doble vida i tenia un segon negoci. La naturalesa de la factura demostrava que hi havia una dama implicada en el cas, una dama de capricis cars. Per molt generós que sigueu amb els vostres treballadors, difícilment podria esperar ningú que puguin comprar vestits de vint guinees per a les seves esposes. Vaig interrogar Mrs. Straker sobre el vestit sense que ella se n’adonés, i un cop sabedor que aquest no li havia arribat mai, vaig prendre nota de l’adreça de la modista amb la convicció que, si m’hi presentava amb la fotografia de Straker, ben aviat desentrellaria la identitat del mític Darbyshire.

»Des d’aleshores tot va quedar clar. Straker havia portat el cavall a un clos on la seva llum no resultés visible. Simpson, en la seva fugida, havia perdut la corbata, i Straker l’havia recollit amb alguna idea, potser per utilitzar-la per lligar la pota del cavall. Una vegada al clot, s’havia situat darrere el cavall i havia encès un misto, però l’animal, espantat per la sobtada resplendor i impulsat pel singular instint que prevé les bèsties contra qualsevol malifeta, va etzibar una guitza, i la ferradura va colpejar Straker al bell mig del front. Aquest, tot i la pluja, s’havia tret l’impermeable per tal de realitzar una tasca tan delicada, i així, en caure a terra, es va fer un tall a la cuixa amb la navalla. M’he expressat prou clarament?

—Extraordinari! —va exclamar el coronel—. Extraordinari! Sembla com si hi haguéssiu estat present.

—He de confessar que el meu darrer tret va tenir un abast molt llarg. Se’m va acudir que un home tan murri com Straker no emprendria una incisió tan delicada en els tendons sense un mínim de pràctica. En què podia practicar? Els meus ulls van ensopegar amb les ovelles, i vaig formular una pregunta al respecte que, davant la meva sorpresa, demostrà que la meva hipòtesi era correcta.

—Ho heu deixat tot perfectament clar, Mr. Holmes.

—Havent tornat a Londres, vaig fer una visita a la modista que de seguida va reconèixer Straker com un client excel·lent que tenia Darbyshire per nom i una esposa molt elegant amb una forta devoció pels vestits cars. No tinc cap dubte que aquesta dona l’havia cobert de deutes fins a les orelles, i que per això va recórrer a una conspiració tan vil.

—Ho heu explicat tot llevat d’un detall —va dir el coronel—. On era el cavall?

—Ah, es va desbocar i se’n va fer càrrec un dels vostres veïns. Crec que hauríem de concedir una amnistia en aquest sentit. Veig que som a Clapham Junction, si no vaig errat. Arribarem a Victoria en menys de deu minuts. Si us aveniu a fer un cigar a les nostres dependències, coronel, em sentiré molt honorat de facilitar-vos qualsevol altre detall que pugui ser del vostre interès.





2. LA CARA GROGA


A l’hora d’escriure aquests breus relats, basats en els nombrosos casos en què les extraordinàries qualitats del meu company m’han convertit en oïdor, i de vegades en actor, d’algun estrany drama, és natural que presti més atenció als seus èxits que no pas als seus fracassos. I no ho faig tant per servar la seva reputació, perquè era precisament quan ja no sabia què fer quan la seva energia i versatilitat resultaven més admirables; ho faig perquè allí on ell fallava solia passar que ningú no hi reeixia i la història quedava mancada d’un desenllaç per sempre més. Tanmateix, algunes vegades resultava que, fins i tot quan s’equivocava, s’acabava descobrint la veritat. Tinc notes d’una mitja dotzena de casos d’aquesta classe, dels quals l’afer de la segona taca i el que tot seguit em disposo a referir són els que presenten els trets més interessants.

Sherlock Holmes era un home que rara vegada feia exercici pel plaer de fer-lo. Pocs eren els homes capaços d’un esforç muscular més gran, i era, sens dubte, un dels millors boxadors del seu pes que jo hagi vist mai. Tot i així, considerava l’exercici corporal com una inútil pèrdua d’energia, i era estrany que es bellugués si no hi havia cap objectiu professional per servir. En tal cas, es mostrava incansable i infatigable. És digne de destacar que es mantingués en forma en aquestes circumstàncies, però el seu règim de menjars solia ser molt sobri, i els seus hàbits tan senzills que ranejaven els límits de l’austeritat. Llevat de l’ocasional consum de cocaïna, no tenia pas vicis, i tan sols recorria a la droga com una protesta contra la monotonia de l’existència quan els casos es feien escassos i els diaris anodins.

Un dels primers dies de primavera, el meu amic s’havia relaxat fins al punt d’avenir-se a donar un volt amb mi pel parc, on afloraven els brots primerencs de verdor en els oms i les fulles penta-foliades en els castanyers. Vàrem passejar durant un parell d’hores plegats, en silenci la major part del temps, com correspon a dos homes que es coneixen íntimament. Eren gairebé les cinc quan arribàrem a Baker Street.

—Disculpeu, senyor —va dir el nostre criat, en obrir-nos la porta—. Ha estat aquí un cavaller que demanava per vós.

Holmes em va adreçar una mirada de retret i em digué:

—S’han acabat les passejades a la tarda! Així, doncs, se n’ha anat, aquest cavaller?

—Sí, senyor.

—I no l’has convidat a entrar?

—Sí, senyor, i així ho ha fet.

—Quanta estona ha estat esperant?

—Mitja hora, senyor. Era un home molt inquiet, senyor, i s’ha passat tot aquest temps passejant d’un cantó a l’altre i picant de peus. Jo l’he sentit perquè m’he estat a l’altre costat de la porta. Finalment, ha sortit al passadís tot cridant: «¿És que aquest home no vindrà mai?». Aquestes han estat les seves mateixes paraules, senyor. «Només cal que us espereu una miqueta més», li he dit jo. I ell ha contestat: «Doncs l’esperaré a l’aire lliure, perquè estic mig ofegat. Tornaré d’aquí a una estona». Havent dit això, s’ha aixecat i ha marxat, i res del que jo li hagi dit l’ha fet tornar.

—Va bé, va bé, has fet el que has pogut —digué Holmes, mentre ens dirigíem cap a les nostres habitacions—. Això m’empipa molt, Watson. Tinc una vital necessitat d’un cas, i aquest, considerant la impaciència del nostre visitant, sembla força important. Vaja! La pipa que hi ha damunt la taula no és pas la vostra! Deu haver-se-la deixat aquell home. És un bonic i vell objecte d’englantina, amb un broquet llarg i fet d’allò que els tabaquers anomenen ambre. Em pregunto quants broquets d’ambre autèntics deu haver-hi a Londres. Alguns creuen que una mosca a dins n’és una garantia, però la pràctica de ficar mosques falses dins d’ambre fals ha esdevingut poc menys que una branca comercial. Certament, aquest home deu tenir la ment torbada quan oblida una pipa que té, evidentment, en gran estima.

—Com ho sabeu, que la té en gran estima? —vaig preguntar.

—Bé, jo situaria el preu inicial de la pipa en set xelins i sis penics. Fixeu-vos que ha estat reparada en dos llocs: en el tros de fusta del broquet i en el tros d’ambre. Cada una d’aquestes reparacions, efectuades, com podeu observar, amb sengles tiretes de plata, ha d’haver costat més del preu original de la pipa. Aquest home deu valorar la seva pipa en un grau considerable quan s’estima més d’apedaçar-la que no pas comprar-se’n una de nova amb els mateixos diners.

—Res més? —vaig preguntar, perquè Holmes feia girar la pipa en les seves mans i la contemplava amb el seu posat reflexiu característic.

Va aixecar l’objecte i li donà uns copets amb el dit índex, llarg i prim, com un professor que estigués impartint una lliçó sobre un os.

—Les pipes solen tenir un extraordinari interès —va dir—. No hi ha res amb una individualitat tan acusada tret, potser, dels rellotges i dels cordons de bota. No obstant això, els indicis que presenta aquesta no estan molt marcats ni tenen gaire importància. És obvi que el seu propietari és un home musculat, esquerrà, dotat d’una dentadura impecable, descurat en els hàbits i que no té necessitat de vetllar per la seva economia.

El meu amic deixà anar tota aquesta informació sense gaires miraments, però em vaig adonar que m’observava de cua d’ull per comprovar si havia seguit el seu raonament.

—Considereu que un home és de bona posició pel sol fet de tenir una pipa de set xelins? —vaig fer.

—Aquest tabac és la mescla «Grosvenor», que val vuit penics l’unça —respongué Holmes, mentre en treia una mica tot colpejant la pipa sobre la mà—. Com sigui que podria trobar un tabac excel·lent per la meitat d’aquest preu, no té necessitat de preocupar-se per la seva economia.

—I els altres punts?

—Aquest home té el costum d’encendre la pipa amb làmpares i cremadors de gas. Fixeu-vos que està força socarrimada d’una banda. Naturalment, un misto no ho hauria pas fet, això. ¿Quina necessitat pot tenir un home d’aplicar un misto a un costat de la seva pipa? En canvi, és impossible d’encendre-la amb una làmpara sense socarrimar la cassoleta. Com sigui que ho està al costat dret, he deduït que el seu propietari és esquerrà. Acosteu la vostra pipa a la làmpara i veureu amb quina naturalitat, vós que sou dretà, apropeu el costat esquerra a la flama. Potser ho faríeu a l’inrevés alguna que altra vegada, però no sempre. Aquesta pipa ha estat encesa sempre de la mateixa manera. A més, el fumador ha marcat les dents a l’ambre, i això requereix que l’individu en qüestió sigui musculós, enèrgic, i que tingui una bona dentadura. Però, si no m’equivoco, ja el sento pujar les escales, de manera que disposarem de quelcom més interessant que no pas la seva pipa per a sotmetre a estudi.

Segons després, es va obrir la porta i un home alt i jove entra a l’estança. Duia un vestit correcte, però discret, de color gris fosc, i un barret de feltre marró a la mà. Jo li hauria calculat uns trenta anys, per bé que en realitat en tenia uns quants més.

—Us prego que em disculpeu —va dir, una mica desconcertat—. Suposo que hauria d’haver trucat. La veritat és que estic una mica trasbalsat, així que podeu atribuir el meu comportament a aquest fet. —Es va passar la mà pel front com aquell qui està mig atordit i es va deixar caure, més que seure, en una cadira.

—Veig que fa un parell de nits que no dormiu —digué Holmes, amb el seu to desimbolt i genial—. Això traeix més els nervis d’un home que no pas la feina, i més encara que el plaer. En què puc ajudar-vos?

—Voldria conèixer el vostre consell, senyor. No sé pas què fer, i tota la meva vida sembla condemnada al fracàs.

—Que potser desitgeu contractar-me com a detectiu consultiu?

—No sols això. Voldria saber la vostra opinió com a home entenimentat, com a home de món. M’agradaria saber què és el que he de fer a continuació. Prego a Déu perquè sigueu capaç de dir-m’ho.

Enraonava en rampells curts, secs i neguitosos, i a mi em feia la impressió que el sol fet de parlar ja li era dolorós i que només la voluntat s’imposava a les seves inclinacions.

—Es tracta d’un afer molt delicat —continuà dient—. A ningú no li agrada d’enraonar dels seus assumptes domèstics amb desconeguts. Es fa molt difícil de comentar la conducta de la pròpia esposa amb dos homes que no havia vist mai abans. És terrible fer una cosa així. Però ja no ho puc suportar més temps i necessito rebre consell.

—Estimat Mr. Grant Munro… —començà a dir Holmes.

El nostre visitant saltà de la cadira i exclamà:

—Com? Sabeu el meu nom?

—Si desitgeu preservar el vostre incógnito —digué Holmes, somrient—, us suggeriria de deixar d’escriure el vostre nom al folre del barret, o si més no de girar la copa envers la persona a la qual us adreceu. Anava a dir que el meu amic i jo hem escoltat molts i estranys secrets en aquesta cambra, i que hem tingut la sort de fornir pau a moltes ànimes turmentades. Confio que podrem fer el mateix amb vós. Jo us pregaria, ja que el temps pot ser un factor important, que m’assabenteu dels esdeveniments del cas sense més dilació.

L’home tornà a passar-se la mà pel front com si es disposés a afrontar una prova terrible. Cada un dels seus gestos i expressions m’informava que era una persona tímida i reservada, amb un deix d’orgull en el seu caràcter que l’inclinava més aviat a ocultar les seves desgràcies que no pas a manifestar-les. Sobtadament, amb un gest violent amb el puny tancat com aquell qui llança la seva reserva al vent, encetà el seu relat:

—Els fets són els següents, Mr. Holmes. Sóc un home casat des de fa tres anys. Durant aquest temps la meva esposa i jo ens hem estimat més intensament i hem viscut més feliços del que mai cap parella hagi estat capaç. No hem tingut mai cap diferència, ni de pensament, ni de paraula, ni d’obra. Però ara, d’ençà del dilluns, s’ha aixecat de sobte una barrera entre nosaltres, i m’he adonat que hi ha quelcom en la seva vida i en els seus pensaments de què sé tan poc com si es tractés d’una dona que passa pel meu costat al carrer. Estem enemistats, i vull saber per què.

»Hi ha una cosa que vull que tingueu ben present abans de reprendre el meu relat, Mr. Holmes: l’Effie m’estima. No en tingueu pas cap dubte, d’això. M’estima amb tot el cor i l’ànima, i ara més que mai. Ho sé, ho sento. No penso pas discutir sobre aquest aspecte. Un home sap positivament quan l’estima una dona. Això no obstant, s’interposa entre nosaltres aquest secret, i ja no tornarem a ser els mateixos fins que no quedi aclarit».

—Tingueu l’amabilitat de limitar-vos als fets, Mr. Munro —va dir Holmes, amb una certa impaciència.

—Us explicaré el que sé de la vida de l’Effie. Era vídua quan la vaig conèixer, encara que força jove: només tenia vint-i-cinc anys. En aquell temps es deia Mrs. Hebron. Se’n va anar a Amèrica de joveneta i va viure a la ciutat d’Atlanta, on es va casar amb el tal Hebron, que era un advocat de prestigi reconegut. Varen tenir un fill, però la desgràcia va voler que s’instal·lés la febre groga en aquella llar, i tant el marit com la criatura en varen morir. Jo mateix he vist el seu certificat de defunció. Aquesta circumstància va fer que la noia avorrís Amèrica i tornés. Es va instal·lar amb una tia soltera a Pinner, al Middlesex. Potser hauria de precisar que el seu marit l’havia deixat en una còmoda situació financera. Així, disposava d’un capital d’unes quatre mil cinc-centes lliures, tan ben invertides per ell que generaven uns interessos del 7 per cent. Duia només sis mesos a Pinner quan la vaig conèixer; ens vàrem enamorar i ens casàrem unes poques setmanes després.

»Jo sóc comerciant de llúpol, i com sigui que tinc uns guanys de set-centes o vuit-centes lliures, ens trobàrem en una posició econòmica acomodada, i llogàrem una vil·la a Norbury per vuitanta lliures l’any. Tot i la seva proximitat a la ciutat, el lloc era força rústic. Una mica més amunt hi havia una taverna i dues cases, i a l’altra banda del camp que s’estenia al nostre davant s’erigia una casa pairal; tret d’aquestes, no hi havia més edificacions fins a mig camí de l’estació. Els meus negocis em retenien a ciutat algunes temporades, però a l’estiu no tenia tanta feina, i llavors, a la nostra llar al camp, la meva dona i jo vivíem tan feliços com fóra de desitjar. Torno a dir-vos que mai no s’ha interposat cap ombra entre nosaltres fins que s’ha declarat aquest execrable afer.

»Hi ha una altra cosa que hauria de dir-vos, abans de continuar. Quan ens varem casar, la meva esposa em féu dipositari de tots els seus béns… contra la meva voluntat, perquè m’adonava de com podia ser d’enutjosa la situació en el cas que els meus negocis se n’anessin en orris. Tanmateix, així ho va voler ella, i així es va fer. Doncs bé, unes sis setmanes enrere s’adreçà a mi per dir-me:

»—Jack, quan et vas fer càrrec dels meus diners em vas dir que, si en necessitava, te’ls demanés a tu.

»—És veritat —vaig fer jo—. Són els teus diners.

»—Bé, doncs —digué ella—, necessito cent lliures.

»Vaig quedar una mica esbalaït davant d’aquella quantitat, perquè m’havia imaginat que només es tractava d’un vestit nou o d’alguna cosa per l’estil, el que volia.

»—Per què diantre les necessites? —li vaig preguntar.

»—Oh —va exclamar ella, amb un to juganer—, tu em vas dir que series el meu banquer, i els banquers no fan mai preguntes, ja ho saps.

»—És clar que tindràs aquests diners, si els vols de veritat —li vaig dir.

»—Oh, sí que els vull.

»—I no em diràs per què els vols?

»—Potser algun dia sí, Jack, però no pas ara.

»De manera que vaig haver d’acontentar-me amb això, per bé que era la primera vegada que hi havia un secret entre nosaltres. Li vaig estendre un taló, i ja no he tornat a sentir parlar del tema. No crec que tingui res a veure amb el que s’ha esdevingut més recentment, però he pensat que no estaria de més d’esmentar-ho.

»Ja us he dit que hi ha una casa pairal no gaire lluny de la nostra llar. Només ens en separa un camp, però per tal d’arribar-hi cal seguir la carretera i tombar per un camí. Una mica més enllà hi ha un preciós bosquet de pins escocesos, on m’agradava d’anar a passejar, perquè els arbres són una companyia agradable. La casa pairal duia vuit mesos deshabitada, i era una llàstima, perquè és un bell edifici de dues plantes, amb una porxada d’estil antic voltada de xuclamel. Hi he estat més d’un cop i sempre he pensat que seria un indret molt bonic per a viure-hi.

»Bé, dilluns a la tarda passejava per aquells paratges quan vaig veure un carro de transport buit que venia pel camí, així com un munt de catifes i d’altres objectes apilats damunt la gespa, al costat de la porxada. Era evident que havien llogat la casa, per fi. Vaig passar de llarg i em vaig aturar per contemplar-la, palplantat com un dropo, i preguntar-me quina classe de gent serien els nostres nous veïns. Mentre contemplava la casa, em vaig adonar de sobte que una cara m’observava des d’una de les finestres del pis superior.

»Jo no sé què hi havia en aquell rostre, Mr. Holmes, però va aconseguir de fer-me sentir un calfred a l’esquena. Com sigui que em trobava una mica allunyat, no podia apreciar-ne els trets, però hi havia alguna cosa de sobrenatural i inhumà en aquella cara. Tal va ser la impressió que em va suscitar, i m’hi vaig apropar ràpidament per tenir una millor visió de la persona que m’observava. Però, en acostar-m’hi, la cara va desaparèixer sobtadament, com si s’hagués esvaït en la foscor de la cambra. Durant uns cinc minuts vaig estar considerant l’incident i provant d’analitzar les meves impressions. No sabia si la cara en qüestió era d’un home o d’una dona, però allò que m’havia sobtat era el seu color. Tenia una tonalitat groga somorta i una expressió rígida que resultaven dolorosament sobrenaturals. Vaig quedar tan torbat, que vaig decidir d’esbrinar quelcom més a propòsit dels nous inquilins de la casa pairal. Em vaig arribar fins a la porta i hi vaig trucar. Immediatament va obrir una dona alta i esprimatxada amb una expressió severa i hostil.

»—Què és el que voleu? —em va preguntar, amb accent del nord.

»—Sóc el vostre veí més pròxim —vaig anunciar, assenyalant la meva casa amb el cap—. Veig que tot just us hi esteu instal·lant, així que si us puc servir d’algun ajut en qualsevol…

»—Quan ho necessitem, ja us demanarem ajut —va dir, i em tancà la porta als morros. Molest per tan grossera rebuda, vaig girar cua i vaig tornar cap a casa. Encara que vaig provar de pensar en altres coses, em vaig passar la resta de la tarda donant voltes a l’aparició a la finestra i la descortesia d’aquella dona. Vaig determinar de no dir res sobre la cara a la meva esposa, perquè és una dona nerviosa i neguitosa per naturalesa, i jo no tenia cap intenció de fer-li compartir la desagradable impressió que m’havia assetjat. En canvi, li vaig comentar, poc abans de quedar-me adormit, que la casa pairal tornava a estar habitada, a la qual cosa no em donà cap resposta.

»Jo acostumo de tenir el son molt pesat. Entre la meva família ha estat sempre motiu de broma el fet que res no pugui despertar-me durant la nit. I, tanmateix, aquella nit en concret, no sé si per causa de la lleugera excitació que m’havia provocat la meva petita aventura, vaig tenir el son més lleu que de costum. Entre somnis, era d’alguna manera conscient que alguna cosa passava a l’habitació, i gradualment em vaig adonar que la meva dona s’havia vestit i s’estava posant la capa i el capell. Vaig obrir els llavis per murmurar, endormiscat, algunes paraules de sorpresa o retret per un comportament tan intempestiu, quan de sobte els meus ulls entreoberts es varen fixar en el seu rostre, il·luminat per la llum de l’espelma, i vaig quedar sense esma. Ella mostrava una expressió que no li havia vist mai abans… ni mai no havia cregut que pogués arribar a assumir-la. Estava molt pàl·lida, respirava atrafegadament i mirava furtivament cap al llit per veure si m’havia despertat mentre es cordava la capa. A continuació, creient que jo encara dormia, va sortir silenciosament de l’habitació, i poc després vaig sentir un grinyol agut que només podia procedir de les frontisses de la porta del davant. Em vaig asseure al llit, vaig picar amb els nusos dels dits a la barra per assegurar-me que estava ben despert i vaig consultar el rellotge, amagat sota el coixí. Eren les tres del matí. ¿Què diantre podia estar fent la meva dona fora de casa a les tres del matí?

»Em vaig passar uns vint minuts donant voltes al fet i provant de trobar-li alguna explicació possible. Com més hi pensava, més extraordinari i inexplicable em semblava. Encara estava considerant el tema quan vaig sentir que tancaven la porta lentament i, seguidament, les passes d’ella en pujar les escales.

»—On carai has anat, Effie? —li vaig preguntar, així que va entrar. Ella es va sobresaltar i va ofegar un crit en sentir la meva veu, i aquell crit i aquell sobresalt em torbaren més encara que el seu comportament anterior, perquè evidenciaven un inefable sentiment de culpabilitat. La meva esposa havia estat sempre una persona de tarannà franc i obert, i el fet de veure-la entrar furtivament a la seva pròpia cambra, i cridar i espantar-se quan el seu propi marit li enraonava, em va glaçar el cor.

»—Tu despert, Jack? —va exclamar, amb una rialla nerviosa—. Vaja! Em pensava que no et despertava mai res.

»—On has anat? —vaig preguntar, més severament.

»—No m’estranya que estiguis sorprès —va dir, i vaig veure que els dits li tremolaven mentre es descordava els lligams de la capa—. El cas és que no recordo haver fet res de semblant en tota la meva vida. La veritat és que m’he sentit com si m’estigués ofegant i he tingut necessitat d’una mica d’aire fresc. Estic segura que si no hagués sortir m’hauria desmaiat. M’he quedat uns minuts a la porta, i ara ja em trobo bé.

»Durant tota l’estona que em va estar explicant aquesta història no em va mirar directament en cap moment i la seva veu no tenia el to habitual. Em va semblar evident que m’estava contant una mentida. No hi vaig replicar res, sinó que vaig girar el rostre cap a la paret amb el cor adolorit i la ment plena de dubtes i sospites terribles. Què era el que m’estava ocultant la meva dona? On havia estat, en aquella estranya expedició? El meu esperit no tornaria a recuperar la pau fins que no ho sabés, però després d’haver-me contat aquella mentida ja no vaig gosar insistir-hi. Em vaig passar la resta de la nit regirant-me al llit, ordint una teoria darrere l’altra, cada una més improbable que l’anterior.

»L’endemà hauria d’haver anat a ciutat, però estava massa pertorbat per concentrar-me en els meus assumptes de negocis. La meva esposa semblava tan desconcertada com jo, i en les breus mirades interrogatives que m’adreçava vaig llegir que s’adonava que no m’havia cregut la seva explicació, i que no sabia què fer al respecte. A penes vàrem bescanviar cap paraula durant l’esmorzar, i immediatament després vaig sortir a donar una volta per tal de considerar el tema a l’aire fresc del matí.

»Em vaig arribar fins al Crystal Palace, vaig despendre una hora en aquell indret i vaig tornar a Norbury cap a la una de la tarda. El meu trajecte passava per davant de la casa pairal, i m’hi vaig aturar un moment a mirar-ne les finestres per tractar de veure l’estranya cara que m’havia estat observant el dia abans. Imagineu-vos la meva sorpresa, Mr. Holmes, quan, estant-me allí aturat, la porta s’obrí inesperadament i en va sortir la meva dona.

»Em vaig quedar mut d’astorament en veure-la, però les meves emocions no eren res comparades amb les que evidencià el seu rostre quan els nostres ulls es varen trobar. Per un moment, em va semblar com si ella volgués desaparèixer dins la casa, però en adonar-se del poc profit que li reportaria el fet d’amagar-se, va avançar amb una cara molt pàl·lida i uns ulls espantats que contradeien el somriure dibuixat en els seus llavis.

»—Oh, Jack —va exclamar—, només he vingut per veure si podia servir d’algun ajut als nostres nous veïns. Per què em mires així, Jack? Que estàs enfadat amb mi?

»—Així, doncs —vaig fer jo—, és aquí on has estat aquesta nit?

»—Què vols dir? —replicà ella.

»—Has vingut aquí, n’estic segur. ¿Qui és aquesta gent, que véns a visitar-la a hores tan intempestives?

»—No hi he estat mai abans, aquí.

»—Com em pots dir una cosa que tu saps que no és veritat? —vaig cridar—. El to de la teva veu et delata quan parles. Quan t’he ocultat jo cap secret? Entraré en aquesta casa, i trauré l’entrellat d’aquest assumpte del principi a la fi.

»—No, no, Jack, per l’amor de Déu! —va exclamar ella, bleixant, dominada per una incontrolable emoció. Tot seguit, quan m’acostava a la porta, em va agafar del braç i me’n va apartar amb una força convulsiva, mentre cridava—: T’imploro que no ho facis, Jack. Et juro que t’ho explicaré tot algun dia, però si ara entres en aquesta casa no en traurem res més que desgràcies.

»Aleshores, quan vaig intentar de treure-me-la del damunt, se’m va agafar amb força suplicant-me frenèticament:

»—Confia en mi, Jack! Confia en mi, per aquesta vegada. No tindràs cap motiu per penedir-te’n. Ja saps que no t’ocultaria mai cap secret si no fos pel teu bé. Les nostres vides hi estan en joc. Si tornes a casa amb mi, tot anirà bé, però si insisteixes a entrar en aquest edifici, tot s’haurà acabat entre nosaltres.

»Hi havia una tenacitat i una desesperació tals en la seva actitud, que aquelles paraules aconseguiren d’aturar-me, i em vaig quedar, indecís, davant la porta.

»—Confiaré en tu amb una sola condició —vaig dir, finalment— i és que aquest misteri s’acabi des d’ara. Tens plena llibertat per preservar el teu secret, però m’has de prometre que no hi haurà més visites nocturnes ni més activitats que escapin al meu coneixement. Estic disposat a oblidar tot el que ha passat fins ara només si em promets que no hi haurà més intrigues d’ara endavant.

»—Estava segura que confiaries en mi! —va exclamar, amb un gran sospir d’alleujament—. Tot serà com tu desitges. Marxem, tornem cap a casa! —Aferrada encara al meu braç, em va allunyar de la casa pairal. Mentre ens n’anàvem, vaig girar el cap enrere i vaig veure aquella cara groga i lívida contemplant-nos des de la finestra del pis superior. Quina relació podia haver-hi entre aquella criatura i la meva esposa? ¿Quina estranya connexió podia existir entre la dona maleducada i grollera que jo havia vist el dia abans i ella? Es tractava d’un complicat trencaclosques, i jo sabia que la meva ment no retrobaria la tranquil·litat fins que no l’hagués resolt.

»Els dos dies que seguiren em vaig quedar a casa, i la meva dona va servar lleialtat al nostre pacte, ja que no va sortir de la nostra llar, almenys que jo sàpiga, en cap moment. El tercer dia, en canvi, vaig tenir proves evidents que la seva solemne promesa no era suficient per impedir que aquella influència secreta l’allunyés del seu marit i dels seus deures.

»Aquell dia, jo havia anat a ciutat, però vaig tornar amb el tren de les 14,40 en comptes del de les 15,36, que era el meu tren habitual. Així que vaig arribar a casa, va acudir la criada tota apressada, al vestíbul, amb cara de preocupació.

»—On és la senyora? —vaig preguntar.

»—Crec que ha sortit a fer un tomb —em va respondre.

»Instantàniament, la meva ment es va omplir de recel. Vaig pujar les escales a corre-cuita per assegurar-me que no era a casa. En mirar accidentalment a través d’una de les finestres del pis superior, vaig veure la criada, amb qui tot just acabava d’enraonar, corrent pel camp en direcció a la casa pairal. Aleshores vaig comprendre de seguida què significava allò. La meva dona havia anat allí i havia demanat a la criada que anés a avisar-la si jo tornava. Estremint-me d’ira, vaig baixar atropelladament i vaig travessar el camp, decidit a aclarir aquell misteri d’una vegada per sempre. Vaig veure la meva dona i la criada que s’afanyaven cap a casa pel camí, però no em vaig aturar pas a enraonar-hi. Era a la casa pairal on romania el secret que s’estenia sobre la meva vida com una ombra. Em vaig jurar que aquell secret deixaria de ser-ho, passés el que passés. Ni tan sols vaig trucar a la porta quan vaig arribar-hi, sinó que vaig fer girar el pom i em vaig abalançar cap a l’interior del passadís.

»Tot estava tranquil i silenciós, a la planta baixa. A la cuina, una olla bullia al foc i un enorme gat negre jeia dins un cistell tot enroscat, però no hi havia ni rastre de la dona que havia vist uns dies abans. Vaig entrar a la cambra adjacent, Però també estava deserta. Llavors vaig córrer cap al pis superior, on només hi vaig trobar dues habitacions més, buides i desocupades. No hi havia ningú en tot l’edifici. Els mobles i quadres eren d’allò més vulgar i ordinari, llevat dels de la cambra de la finestra de la qual havia vist l’estranya cara. L’estança en qüestió era còmoda i elegant. Totes les meves sospites s’encengueren en una foguera vivíssima quan vaig veure, sobre la lleixa de la xemeneia, una fotografia de cos sencer de la meva esposa que li havien fet mesos abans a requeriment meu.

»M’hi vaig quedar prou estona per convèncer-me que la casa era completament buida. Aleshores me’n vaig anar, sentint un pes al cor com mai abans no havia experimentat. La meva dona em va sortir al pas al vestíbul així que em va sentir arribar, però jo estava massa dolgut i enutjat per parlar amb ella, de manera que la vaig apartar del meu camí i em vaig retirar al meu despatx. Ella m’hi va seguir a l’interior, però, abans que pogués tancar la porta.

»—Sento haver faltat a la meva promesa, Jack —s’excusà—, però si coneixies les circumstàncies estic segura que em perdonaries.

»—Explica-m’ho tot, doncs —li vaig exigir.

»—No puc, Jack, no puc! —va exclamar.

»—Mentre no em diguis qui és el qui ha estat habitant aquella casa i a qui li has donat aquella fotografia, no hi pot haver cap mena de confiança entre nosaltres —vaig sentenciar, i, deixant-la allí, me’n vaig anar de casa. Això va succeir ahir, Mr. Holmes, i des d’aleshores no he tornat a veure-la ni he sabut res més d’aquest estrany assumpte. És la primera ombra que s’ha interposat entre nosaltres, i m’ha desconcertat fins al punt de no saber què fer al respecte. Aquest matí se m’acudit de sobte que vós éreu l’home més indicat per donar-me consell, de manera que he vingut corrents fins aquí i ara em confio sense reserves a les vostres mans. Si hi ha algun aspecte que no hagi deixat prou clar, us prego que m’ho feu saber. Però, sobretot, aconselleu-me aviat sobre el que he de fer, perquè aquest malson és més del que puc suportar.

Holmes i jo havíem estat escoltant amb el màxim interès aquest extraordinari testimoni, que havia estat exposat de la manera apassionada i espasmòdica pròpia d’un home que es troba sota la influència d’una intensa emoció. El meu company romangué una estona en silenci, amb la barbeta recolzada a la mà, immers en els seus pensaments.

—Digueu-me —va fer, finalment—, ¿podríeu assegurar si la cara que vàreu veure a la finestra era la d’un home?

—Sempre que la vaig veure va ser des d’una certa distància, de manera que se’m fa impossible de donar-vos una resposta.

—Sembla, tanmateix, que us va causar una desagradable impressió…

—El seu color no era gens natural, i els trets tenien una estranya rigidesa. Quan m’hi vaig apropar, la cara va desaparèixer de sobte.

—Quan de temps fa que la vostra esposa us va demanar les cent lliures?

—Gairebé dos mesos.

—Heu vist mai cap fotografia del seu primer marit?

—No. Es va declarar un gran incendi a Atlanta poc després de la seva mort que va destruir tots els seus documents.

—No obstant això, la vostra esposa tenia un certificat de defunció. Heu dit que vós mateix el vàreu veure?

—Sí, després de l’incendi en va obtenir un duplicat.

—Heu ensopegat mai algú que la conegués, a Amèrica?

—No.

—N’ha rebut correspondència?

—No, que jo sàpiga.

—Gràcies. Ara, m’agradaria reflexionar una mica sobre l’afer en qüestió. Si la casa pairal està permanentment deserta, podem topar amb algunes dificultats. Si, d’altra banda, i com considero més probable, els inquilins preveien la vostra visita i se n’anaren abans que us hi presentéssiu ahir, a hores d’ara potser ja hi hagin tornat, de manera que podríem aclarir-ho tot fàcilment. Permeteu-me que us aconselli, doncs, de tornar a Norbury i examinar les finestres de la casa un cop més. Si teniu motius per creure que està habitada, no hi entreu, però envieu-nos un telegrama al meu amic i jo. Serem amb vós una hora després de rebre el vostre missatge, i molt aviat assolirem el fons d’aquest misteri.

—I si la casa encara és buida?

—En aquest cas, hi acudiré demà i considerarem el tema plegats. Adéu-siau, i, sobretot, no us amoïneu llevat que sapigueu del cert que teniu una bona raó per fer-ho.

—Em temo, Watson, que aquest assumpte presenta un caire desagradable —digué el meu company, havent tornat d’acompanyar Mr. Grant Munro a la porta—. Què en penseu, vós?

—M’ha semblat un relat inquietant —vaig respondre.

—Sí, i si no vaig molt errat, és un cas de xantatge.

—Qui és el xantatgista?

—Bé, deu ser la criatura que ocupa l’única habitació còmoda de l’edifici i té la fotografia de la dama damunt la lleixa de la xemeneia. Us asseguro, Watson, que aquesta lívida cara de la finestra té un gran atractiu, i no em perdria aquest cas per res del món.

—Teniu ja formada alguna teoria?

—Sí, una de provisional, però em sorprendria molt que no fos la correcta. El primer marit d’aquesta dama és a la casa pairal.

—Com podeu creure tal cosa?

—¿Com explicaríeu, si no, la frenètica ansietat d’ella perquè el seu segon marit no intervingui en l’afer? Els fets, tal com jo els interpreto, són els següents: Aquesta dona es va casar a Amèrica. El seu marit va adquirir unes qualitats d’alguna manera odioses, o diguem que va contreure alguna malaltia repugnant que el convertí en un leprós o un imbècil. Ella va fugir del seu costat, tornà a Anglaterra, canvià el seu nom i començà, almenys així ho va creure, una nova vida. Ha estat tres anys casada amb el convenciment que la seva posició era segura, havent mostrat al seu marit el certificat de defunció d’algun home del qual va assumir-ne el cognom, fins que el seu primer marit, o suposem una dona sense escrúpols que s’havia unit a l’invàlid, va descobrir el seu parador. Aleshores li varen escriure i l’amenaçaren amb venir i desemmascarar-la. Ella va reclamar, cent lliures per comprar llur silenci. La parella s’hi presentà malgrat tot, i quan el marit va esmentar casualment a la seva esposa que la casa pairal tenia uns nous inquilins, ella va saber d’alguna manera que es tractava dels seus perseguidors. Va esperar que el marit estigués dormint i llavors va córrer cap a la casa per provar de persuadir-los que la deixessin tranquil·la. Com sigui que no hi va reeixir, tornà a visitar-los l’endemà, i aleshores va ser quan el marit, tal com ens ha explicat, la va sorprendre sortint de la casa. La noia li va prometre que no hi aniria més, però dos dies després l’esperança d’alliberar-se de tan incòmodes veïns s’imposa en ella amb una força irresistible, així que fa un nou intent i s’enduu la fotografia, que probablement li havien demanat ells. En el decurs d’aquesta entrevista, irromp la criada per avisar que el seu amo ha tornat a casa, i l’esposa, sabedora que ell acudirà directament a la casa pairal, fa sortir els inquilins per la porta posterior, i probablement s’amaguen al bosquet de pins que el nostre client ha mencionat. Aquest, doncs, troba l’indret abandonat. Em sorprendria molt, però, que encara ho estigués quan, aquest vespre, Mr. Munro porti a efecte el seu reconeixement. Què us en sembla, de la meva teoria?

—Tot són conjectures.

—Però, si més no, explica tots els fets. Quan arribin al nostre coneixement nous fets que aquesta teoria no sigui capaç d’explicar, serà el moment indicat per reconsiderar-la. A hores d’ara, no podem fer res fins que rebem notícies del nostre amic des de Norbury.

No haguérem d’esperar gaire temps. El missatge arribà just quan acabàvem de prendre el te, i deia el següent: «La casa continua habitada. He vist la cara a la finestra. Us esperaré al tren de les set, i no faré cap pas fins que arribeu».

Ens esperava, efectivament, a l’andana quan baixàrem del tren, i a la llum de les faroles de l’estació vàrem poder veure que estava molt pàl·lid i tremolava dominat per l’excitació.

—Encara hi són, Mr. Holmes —va anunciar, posant una mà sobre el braç del meu amic—. He vist llum a la casa pairal mentre venia cap aquí. Cal que ho aclarim tot ara, d’una vegada per sempre.

—Què suggeriu de fer, doncs? —preguntà Holmes, mentre començàvem a caminar per la fosca carretera, amb arbres arrenglerats a banda i banda.

—Entraré a la casa i constataré per mi mateix qui hi habita. M’agradaria que tots dos m’acompanyéssiu com a testimonis.

—¿Esteu completament decidit a actuar d’aquesta manera, tot i l’advertiment de la vostra esposa en el sentit que és millor que no proveu de resoldre el misteri?

—Sí, hi estic decidit.

—Bé, em penso que hi teniu tot el dret. Qualsevol veritat és millor que un dubte indefinit. El millor que podem fer és presentar-nos-hi de seguida. No cal dir que la nostra actuació serà incorrecta a tots els efectes des del punt de vista legal, però considero que val la pena de córrer aquest risc.

Era ja negra nit i començava a ploure quan deixàrem la carretera principal i vàrem prendre un camí estret i fressat amb marges a cada costat. Mr. Grant Munro avançava amb impaciència, i nosaltres el seguíem tan de pressa com podíem.

—Aquelles llums són les de casa meva —va murmurar, assenyalant un besllum entre els arbres—, i aquesta és la casa pairal on em disposo a entrar.

En acabat de dir això, una corba del camí ens va deixar al costat de l’edifici. Una franja groga i vertical retallada sobre una massa fosca evidenciava que la porta no estava tancada del tot, i una de les finestres del pis superior apareixia ben il·luminada. Mentre la contemplàvem, vàrem veure una ombra negra que es movia darrere el tendal.

—Deu ser la criatura —exclamà Grant Munro—. Com podeu veure, hi ha algú a la cambra. Ara seguiu-me, i ben aviat ho sabrem tot.

Ens apropàrem a la porta, però inopinadament va sorgir de la fosca una dona, la silueta de la qual es retallava sobre la resplendor daurada de la làmpara. Jo no podia veure-li el rostre en la penombra, però sí que estenia els braços envers nosaltres, en un gest de súplica.

—Per l’amor de Déu, Jack, no ho facis! —va cridar la dona—. Tenia el pressentiment que vindries aquest vespre. Repensa-t’hi, amor meu! Torna a concedir-me la teva confiança, i no tindràs mai cap motiu per penedir-te’n.

—Ja he confiat en tu massa temps, Effie! —replicà ell amb severitat—. Aparta’t de mi! Deixa’m passar. Aquests amics i jo estem disposats a aclarir aquest assumpte per sempre més. —La va apartar a un costat, i nosaltres entràrem entalonant-lo. Així que acabà d’obrir la porta, acudí una dona d’edat a corre-cuita i provà de barrar-li el pas, però ell li va donar una empenta, i un instant després tots tres pujàvem les escales. Grant Munro es precipità a l’interior de la cambra il·luminada, i nosaltres dos hi accedírem immediatament darrere seu.

Era una estança acollidora i ben moblada, amb dues espelmes enceses damunt la taula i dues més sobre la lleixa de la xemeneia. En un racó, inclinada sobre un escriptori, seia el que semblava una nena. Quan vàrem entrar a l’habitació estava d’esquena, però poguérem veure que duia un vestit vermell i uns guants llargs de color blanc. En girar-se cap a nosaltres, vaig deixar anar un crit de sorpresa i horror. El rostre que ara ens contemplava tenia una coloració lívida d’allò més estranya, i els seus trets estaven mancats de qualsevol mena d’expressivitat. Un instant després el misteri quedà desvetllat. Holmes va fer una rialla i, passant la mà per darrera l’orella de la nena, li va treure una màscara, que deixà al descobert una carona negra com el carbó amb unes dents blanquíssimes que brillaven, divertides, davant el nostre astorament. Jo em vaig posar a riure per la simpatia que em suscità la joia de la nena, però Grant Munro romangué immòbil, amb la mà sobre la gola.

—Déu del cel! —va exclamar—. Què significa, tot això?

—Jo t’explicaré què significa tot això —intervingué la dama, que acabava d’irrompre a l’habitació amb una expressió d’orgull i fermesa al rostre—. M’has obligat, contràriament al meu criteri, a explicar-t’ho, i ja veurem com ho arreglem. El meu primer marit va morir a Atlanta. La meva filla va sobreviure.

—La teva filla!

Mrs. Munro es va treure del pit un medalló de plata i digué al seu marit:

—No l’has vist mai obert.

—No sabia que pogués obrir-se.

Ella va pitjar un ressort, i la cara anterior del medalló s’obrí cap enrere. L’interior contenia el retrat d’un home, molt bell i d’expressió intel·ligent, però els trets del qual revelaven d’una manera inconfusible el seu origen africà.

—Aquest és en John Hebron, d’Atlanta —anuncià la dama—. Un home noble com pocs n’hi ha hagut sobre la terra. Jo mateixa vaig renunciar a la meva raça per casar-m’hi, i mentre ell va viure mai no me’n vaig penedir. El nostre infortuni va ser que l’única filla que vàrem tenir va sortir més semblant a la raça del meu marit que no pas a la meva. Aquestes coses solen passar en parelles com la nostra, i la petita Lucy té la pell fins i tot més fosca que el seu pare. Negra o blanca, però, és la meva filleta estimada, la nineta de la seva mare. —En sentir aquestes paraules, la nena travessà corrents l’habitació i s’arrapà al vestit de la dama.

»Quan la vaig deixar a Amèrica —continuà explicant— va ser només perquè estava delicada de salut i el canvi d’aires hauria pogut resultar-li perjudicial. La vaig deixar a cura d’una escocesa fidel que havia estat criada nostra. En cap moment no em vaig plantejar de repudiar-la com a filla meva. Però quan el destí et va posar enmig del meu camí, Jack, i vaig aprendre a estimar-te, vaig tenir por de parlar-te de la nena. Que Déu em perdoni, però tenia por de perdre’t i em mancava el valor per dir-t’ho. Havia de triar entre vosaltres dos, i en la meva feblesa vaig optar per mantenir-me allunyada de la meva pròpia filleta. Durant aquests tres anys he aconseguit de mantenir la seva existència oculta per a tu, però n’he rebut notícies de la mainadera en el sentit que la nena estava bé. Darrerament, però, he experimentat un desig irreprimible de tornar-la a veure, i per bé que he provat de resistir-m’hi, no he pogut. Conscient del perill, vaig decidir que la nena vingués, ni que només fos per unes poques setmanes. Vaig enviar cent lliures a la mainadera amb algunes instruccions sobre aquesta casa pairal, per tal que s’hi instal·lés com a veïna sense donar a entendre que tingués cap mena de relació amb mi. Vaig extremar les precaucions fins al punt de manar-li que tingués la nena tancada a casa durant el dia i li preservés la carona i les mans per tal que aquells que poguessin veure-la a la finestra no xerressin que hi havia una nena negra al veïnat. Si no hagués adoptat tantes precaucions potser hauria actuat més encertadament, però estava mig boja de por que descobrissis la veritat.

»Vares ser tu el primer que em va informar que la casa pairal estava ocupada. Jo hauria esperat fins a l’endemà al matí, però no vaig poder dormir d’excitació, així que finalment vaig decidir de marxar, sabedora que era molt difícil despertar-te. Però tu em vares veure sortir, i llavors començaren els meus problemes. L’endemà vares tenir el secret al teu abast, però vares renunciar noblement a aprofitar-te del teu avantatge. Tres dies després, en canvi, la mainadera i la nena varen fugir per la porta posterior tot just quan tu entraves a la casa per la porta del davant. Ara, aquesta nit, finalment ja ho saps tot, i jo et pregunto: ¿què serà de nosaltres, de la meva filleta i jo? —Va entrellaçar les mans, esperant una resposta.

Varen passar dos llargs minuts abans que Grant Munro trenqués el silenci, i quan ho va fer la seva resposta em va omplir de satisfacció. Va alçar la nena en braços, la va besar i tot seguit va estendre la mà que li quedava lliure a la seva esposa. A continuació es girà cap a la porta i digué:

—Podem enraonar més còmodament a casa nostra. Mira, Effie, jo no sóc gaire bon home, però tot i així em penso que sóc millor del que tu m’has considerat.

Holmes i jo els seguírem cap al camí, i el meu amic m’estirà de la màniga en sortir de la casa.

—Em fa l’efecte —em va dir— que serem més útils a Londres que no pas a Norbury.

No digué ni una paraula més del cas fins a última hora d’aquella nit, quan es retirava al seu dormitori amb una espelma encesa a la mà.

—Watson —va fer—, si alguna vegada trobeu que em refio una mica massa de les meves aptituds, o que dedico a un cas menys atenció de la que es mereix, tingueu la bondat de murmurar-me «Norbury» a cau d’orella, i us quedaré immensament agraït.





3. L’ESCRIVENT DE L’AGENT DE BORSA


Poc després del meu matrimoni, jo havia comprat la clientela d’un metge del districte de Paddington. El vell Mr. Farquhar, a qui la vaig adquirir, havia estat en el passat un professional molt reputat, però la seva edat i una afecció de ball de Sant Vito, de la qual patia, havien minvat la seva popularitat. El públic es regeix, d’una manera habitual, pel principi que aquell qui pretén guarir els altres ha de ser una persona sana, i desconfia dels poders curatius de l’home la salut del qual escapa a l’abast dels seus remeis. Així, doncs, a mesura que el meu predecessor es debilitava la seva clientela disminuïa, fins al punt que quan jo me’n vaig fer càrrec havia passat de mil dos-cents pacients l’any a poc més de tres-cents. Tanmateix, jo confiava en la meva joventut i energia, i estava convençut que al cap d’uns pocs anys el negoci tornaria a ser tan florent com abans.

Els tres primers mesos que seguiren l’adquisició d’aquella clientela vaig haver de treballar molt i vaig tenir ben poques ocasions de veure el meu amic Sherlock Holmes, perquè jo estava massa ocupat per arribar-me a Baker Street i ell rara vegada anava enlloc si no era per algun motiu professional. Vaig quedar, per tant, sorprès quan un matí del mes de juny, mentre llegia el British Medical Journal en acabat d’esmorzar, vaig sentir el timbre, seguit de la veu forta i un xic estrident del meu antic company.

—Ah, benvolgut Watson —va dir, en irrompre a l’habitació—, em sento molt complagut de veure-us. Espero que Mrs. Watson s’hagi restablert del tot de l’atrafegament relacionat amb la nostra aventura del Signe dels Quatre…

—Gràcies, tots dos estem perfectament —vaig respondre, al mateix temps que li donava la mà calorosament.

—I confio també —continuà dient, mentre s’asseia al balancí— que la vostra dedicació a la pràctica de la medicina no hagi esborrat completament l’interès que solíeu despendre en els nostres petits problemes deductius.

—Al contrari —vaig replicar—. Precisament la passada nit estava revisant les meves notes i classificant alguns dels nostres resultats pretèrits.

—¿Puc esperar que no hàgiu donat la vostra col·lecció per acabada?

—Certament que sí. Res no m’agradaria tant com aplegar algunes experiències més en aquest sentit.

—Avui, per exemple?

—Sí. Avui, si voleu.

—Fins al punt d’arribar-vos a Birmingham?

—Sí, si així ho desitgeu.

—I els vostres pacients?

—M’ocupo dels del meu veí quan ha d’absentar-se, i està sempre disposat a tornar-me el favor.

—Ha! No em podia esperar res millor! —exclamà Holmes, reclinant-se en el balancí i observant-me amb una mirada penetrant sota les parpelles mig tancades—. Ja m’adono que no us heu trobat gaire bé, darrerament. Els refredats estiuencs sempre són una mica enutjosos.

—La setmana passada em vaig passar tres dies tancat a casa per culpa d’un fort refredat. Tot i així, em pensava que ja havia aconseguit de desembarassar-me’n de tot rastre.

—I així és. Teniu un aspecte extraordinàriament robust.

—Aleshores, com ho heu sabut?

—Estimat amic, ja coneixeu els meus mètodes.

—Ho heu deduït, doncs?

—Naturalment.

—A partir de què?

—De les vostres sabatilles.

Vaig abaixar els ulls per mirar les sabatilles noves, de xarol, que duia posades.

—Com diantre…? —vaig començar a dir, però Holmes va respondre la meva pregunta abans que pogués acabar-la.

—Aquestes sabatilles són noves —va explicar—. No pot fer més d’unes poques setmanes que les teniu. Les soles que ara mateix m’esteu mostrant estan lleugerament cremades. Per un moment he pensat que se us havien mullat i s’havien socarrimat en assecar-les. Però prop de l’empenya hi ha una petita etiqueta circular de paper amb els jeroglífics del venedor. La humitat l’hauria desenganxat. Consegüentment, heu estat assegut amb els peus orientats cap al foc, cosa que no faria mai un home sa en el mes de juny, encara que fos tan humit com el d’enguany.

Com tots els raonaments de Holmes, aquest semblava molt senzill, un cop explicat. Va llegir aquest pensament en la meva expressió, i va somriure amb un deix d’amargor.

—Em temo que sempre que m’explico em traeixo a mi mateix —va dir—. Els resultats, desproveïts de les seves causes, resulten molt més impressionants. Així, doncs, esteu llest per anar a Birmingham?

—Naturalment. De quin cas es tracta?

—Ja us en posaré al corrent al tren. El meu client s’espera a fora, dins d’un cotxe. Vindreu de seguida que podreu?

—Ara mateix. —Vaig escriure una nota per al meu veí, vaig córrer al pis de dalt per explicar l’assumpte a la meva esposa i em vaig reunir amb Holmes al llindar de la porta principal.

—El vostre veí, també és metge? —em va preguntar, assenyalant la placa de llautó.

—Sí. I també va adquirir una clientela, com jo.

—A un metge amb molta experiència?

—Igual que el meu cas. Tots dos metges estaven instal·lats aquí d’ençà que aquestes dues cases foren construïdes.

—Ah, però vós vàreu aconseguir la millor clientela.

—Em penso que sí. Però, com ho sabeu?

—Pels esglaons, amic meu. Els vostres estan gastats vuit centímetres més que els d’ell. Aquest cavaller que espera dins el cotxe és el meu client, Mr. Hall Pycroft. Permeteu-me que sigui jo qui us presenti. Forceu el cavall cotxer, perquè tenim el temps just per agafar el tren.

L’home davant el qual em vaig asseure era un jove ben proporcionat i de complexió robusta, amb una expressió franca i honesta al rostre i un bigoti ros cresp i prim. Duia un barret de copa molt lluent i un elegant vestit de color negre, que li feien aparentar allò que era en realitat: un jove intel·ligent de la City, de la classe coneguda pel nom de «cockneys», que assorteix els més valerosos dels nostres regiments de voluntaris i compta amb els millors atletes i esportistes de les illes britàniques. La seva cara rodona i rogenca evidenciava una alegria natural, però em va semblar que les comissures dels llavis apuntaven cap avall en una expressió d’angoixa que resultava semi-còmica. Tanmateix, no vaig saber quin era el problema que l’havia empès a acudir a Sherlock Holmes fins que estiguérem instal·lats en un vagó de primera classe de camí cap a Birmingham.

—Ens espera un viatge de setanta minuts —anuncià Holmes—. M’agradaria, Mr. Hall Pycroft, que tinguéssiu l’amabilitat de contar al meu amic la vostra interessant experiència exactament com me l’heu contada a mi, o amb més detalls si és possible. Em serà de profit que torni a escoltar la successió dels fets. Es tracta, Watson, d’un cas que podria incloure alguna cosa al seu si o bé no contenir-hi res en absolut, però que presenta, si més no, aquests fets inusuals i outrés que tant d’interès susciten en vós i en mi. Podeu començar, Mr. Pycroft, no tornaré a interrompre-us.

El nostre jove acompanyant em va mirar amb un centelleig als ulls i digué:

—El pitjor d’aquesta història és que he quedat com un maleït beneit. És clar que encara pot acabar bé, i no veig de quina altra manera podia haver actuat; però si resulta que he perdut la meva col·locació sense guanyar res a canvi, hauré de reconèixer que m’he comportat com un babau. No sóc gaire bo per a contar històries, Dr. Watson, i m’agradaria que us en féssiu càrrec.

»Jo tenia una col·locació a Coxon & Woodhouse, de Draper’s Gardens, però l’empresa va tenir dificultats al començament de la primavera per causa de l’emprèstit de Veneçuela, con sens dubte recordareu, i va fer fallida irremissiblement. Jo havia treballat allí durant cinc anys, i quan s’esdevingué el desastre el vell Coxon em va facilitar una magnífica carta de recomanació, però, naturalment, tots els escrivents de l’empresa, vint-i-set en total, ens vàrem quedar sense feina. Vaig provar aquí i allà, però hi havia molts individus en la mateixa situació que jo, i durant molt de temps les coses no em varen anar gens bé. A Coxon cobrava tres lliures per setmana i n’havia estalviat unes setanta, però ben aviat varen començar a minvar. Al final vaig arribar el límit dels meus recursos, fins al punt que amb prou feines podia pagar els segells per respondre anuncis o els sobres als quals havia d’enganxar-los. Tenia les botes gastades de pujar i baixar escales per visitar despatxos, i vaig començar a desesperar de trobar una col·locació.

»Finalment em vaig assabentar que hi havia una vacant a Mawson & Williams, la gran agència de negocis de borsa de Lombard Street. Potser no esteu gaire informats en assumptes de borsa, però us puc dir que aquesta deu ser la casa més rica de Londres. Només es podia respondre a l’anunci per carta. Hi vaig enviar la carta de recomanació i la sol·licitud, però sense la més mínima esperança d’aconseguir la feina. Vaig rebre com a resposta una lletra on se m’indicava que m’hi personés el dilluns següent per incorporar-me immediatament al meu nou lloc de treball, sempre que el meu aspecte fos satisfactori. Qui sap com se seleccionen les ofertes laborals… Hi ha qui diu que el gerent tria a l’atzar una de les cartes que s’han rebut. Sigui com sigui, aquesta vegada vaig tenir la sort de cara, i res no podia mitigar la meva satisfacció. El salari era d’una lliura més per setmana, i les obligacions les mateixes que a Coxon.

»Arribo ara a la part més singular del cas. Jo estava allotjat en una pensió dels afores de Hampstead, al número 17 de Potter’s Terrace. Doncs bé, la nit del mateix dia en què vaig rebre la confirmació de la meva contractació estava assegut, fumant, quan va aparèixer la patrona amb una targeta que deia: “Arthur Pinner, agent financer”. No havia sentit mai abans aquest nom ni m’imaginava què podia voler de mi, però, per descomptat, vaig manar a la patrona que el fes passar. Va entrar un home de mitjana estatura, barba i cabells negres i ulls foscos, amb una lluentor al nas. Hi havia en ell una certa impetuositat en les maneres i la forma d’enraonar, com aquell qui és conscient del valor del temps.

»—Mr. Hall Pycroft? —va inquirir.

»—Sí, senyor —vaig respondre, alhora que li acostava una cadira.

»—Recentment ocupat a Coxon & Woodhouse?

»—Sí, senyor.

»—I ara a la plantilla de Mawson?

»—Exacte.

»—Bé —va exclamar—. La qüestió és que he sentit contar meravelles de la vostra capacitat financera. ¿Us recordeu de Parker, l’antic gerent de Coxon? Doncs bé, no para d’enraonar bé de vós.

»No cal dir que em va afalagar sentir això. És cert que sempre havia estat força llest a les oficines, però mai no havia ni somiat que poguessin parlar de mi a la City en aquests termes.

»—Teniu bona memòria? —em preguntà l’home.

»—Força —vaig contestar, amb sinceritat.

»—¿Heu estat al corrent del mercat durant el temps que heu estat desocupat?

»—Sí. Cada matí llegeixo la relació de les cotitzacions de borsa.

»—Vaja! Això dóna prova de la vostra aplicació! —va exclamar—. Aquesta és la manera de prosperar! No us importa que us posi a prova, veritat? Vejam! Com està Ayrshires?

»—Entre cent cinc i cent cinc i quart.

»—I New Zeland Consolidated?

»—A cent quatre.

»—I British Broken Hills?

»—Entre set i set amb sis.

»—Extraordinari! —va fer, alçant les mans—. Tot això encaixa perfectament amb el que he sentit a dir de vós. Amic meu, sou massa bo per ser un simple escrivent a Mawson!

»Aquest comentari em va desconcertar força, com ja us podeu imaginar, i vaig replicar:

»—Mireu, altres persones no tenen de mi una consideració tan alta com la vostra, Mr. Pinner. He hagut de suar molt per trobar aquesta col·locació, i estic molt content d’haver-la aconseguit.

»—Va, home, va! Vós esteu molt per damunt d’això. No us trobeu pas situat en l’esfera que en realitat us correspon. Us diré tot seguit què és el que he vingut a proposar-vos. La meva oferta és poca cosa en relació amb la vostra capacitat, però comparada amb la de Mawson és com el dia respecte de la nit. Vejam! Quan us heu de presentar a Mawson?

»—Dilluns que ve.

»—Ha, ha! Jo m’arriscaria a proposar-vos una petita juguesca esportiva a favor que no ingressareu pas en aquella casa.

»—Que no ingressaré a Mawson?

»—No, senyor. Aquell dia sereu el nou gerent comercial de la Franco-Midland Hardware Company Limited, amb cent trenta-quatre sucursals distribuïdes pels pobles i ciutats de França, sense comptar-ne una a Brussel·les i una altra a San Remo.

»Aquesta proposta em va deixar sense esma.

»—No n’he sentit a parlar mai —vaig comentar.

»—És molt probable que no. No se n’ha volgut fer publicitat perquè tot el capital ha estat subscrit mitjançant aportacions de caràcter privat, i és un negoci massa bo per deixar-hi entrar inversió pública. El meu germà, Harry Pinner, n’és el promotor, i ha ingressat en el consell de direcció. Com que sabia que jo estic ficat de ple en el món de les finances, em va demanar que busqués un home de vàlua per un preu modest… un home jove, ambiciós i enèrgic. Parker em va enraonar de vós, i és per això que he vingut aquesta nit. Per començar, només podem oferir-vos la miserable quantitat de cinc-centes lliures…

»—Cinc-centes lliures l’any! —vaig cridar.

»—Només per començar, però rebreu una comissió de l’u per cent de tots els negocis contractats pels vostres agents, i podeu donar per cert la meva paraula que la suma d’aquestes comissions superarà el vostre salari.

»—Però jo no en sé res, de ferreteria…

»—Vinga, home! Vós sabeu de números.

»Em brunzia el cap, i amb prou feines podia estar-me assegut a la cadira. De sobte, em va assetjar un rampell de dubte.

»—Cal que us parli amb franquesa —vaig fer—. Mawson només m’ofereix dues-centes lliures, però Mawson és una firma segura. De fet, sé tan poca cosa de la vostra empresa que…

»—Intel·ligent, molt intel·ligent! —va exclamar, amb una expressió de profunda satisfacció—. Sou l’home que necessitem! No sou d’aquells que es deixen engalipar només amb paraules, i feu molt bé. Aquí teniu un bitllet de cent lliures; si creieu que ens podeu ser útil, l’únic que heu de fer és guardar-vos-el a la butxaca a compte del vostre sou.

»—Trobo que és un bell detall —vaig observar—. Quan em faré càrrec de les meves noves obligacions?

»—Sigueu a Birmingham demà a la una —em va respondre—. Porto una carta a la butxaca que haureu de lliurar al meu germà. El trobareu a Corporation Street, número 126B, on estan situades les oficines provisionals. Naturalment, ell voldrà assegurar-se de les vostres aptituds, però, entre nosaltres, tot anirà bé.

»—La veritat és que amb prou feines sé com expressar-vos la meva gratitud, Mr. Pinner —vaig dir.

»—No hi ha de què, jove. Això és el mínim que us mereixeu. Hi ha un parell de coses, simples formalismes, que voldria arreglar amb vós. Aquí al costat teniu un full de paper. Tingueu la bondat d’escriure-hi: “Accepto per pròpia voluntat de prestar els meus serveis com a gerent comercial a la Franco-Midland Hardware Company Limited, amb un salari mínim de 500 lliures”.

»Vaig fer el que em demanaven, i ell es guardà el paper a la butxaca.

»—Hi ha una altra qüestió —va anunciar—. Què penseu fer en relació amb Mawson?

»Jo m’havia oblidat completament de Mawson, tan gran era la meva joia.

»—Hi escriuré renunciant a la plaça —vaig respondre.

»—Això és precisament el que no vull que feu. Vaig tenir una disputa a propòsit de vós amb el gerent de Mawson. El vaig anar a veure per demanar-li informes sobre vós, però ell es va comportar d’una manera molt ofensiva i em va acusar de coaccionar-vos perquè renunciéssiu a treballar per a la seva empresa i altres coses per l’estil. Al final vaig estar a punt de perdre les bones maneres i li vaig dir: “Si voleu treballadors bons cal que els pagueu bons salaris”. Ell va replicar: “S’estimarà més de cobrar el sou modest que nosaltres li oferim que no pas la vostra generosa remuneració”. I jo vaig fer: “Em jugaré cinc lliures amb vós que així que li hagi exposat la meva oferta ja no sabreu res més d’ell”. “Fet!”, exclamà ell. “Nosaltres l’hem tret del carrer, i no ens deixarà tan fàcilment”. Aquestes foren les seves mateixes paraules.

»—El molt canalla! —em vaig exclamar—. Ni tan sols l’he arribat a veure. Quina obligació tinc de ser considerat amb ell? Podeu donar per cert que no li escriuré, si creieu que no és necessari.

»—Va bé! Això és una promesa! —va dir, aixecant-se de la cadira—. Bé, em complau d’haver aconseguit els serveis d’un home tan qualificat en benefici del meu germà. Aquí teniu les cent lliures a compte, i la carta. Anoteu l’adreça: 126B Corporation Street, i recordeu que l’entrevista serà a la una de la tarda de demà. Bona nit. Us desitjo tota la sort que mereixeu.

»Això és tot el que succeí entre nosaltres, si més no tot el que en puc recordar. Ja us podeu imaginar, Dr. Watson, la meva joia davant d’un cop de sort tan extraordinari com aquell. Vaig passar la meitat de la nit desvetllat, felicitant-me per l’oportunitat que acabava d’acceptar, i l’endemà vaig sortir cap a Birmingham amb un tren que em permetria d’acudir a la cita sobrat de temps. Vaig deixar l’equipatge en un hotel de New Street i vaig fer cap a l’adreça que m’havien facilitat.

»Vaig arribar-hi un quart d’hora abans de la una, però vaig pensar que no tindria importància. El número 126B corresponia a un passadís entre dos grans establiments que desembocava en unes escales de cargol, les quals, al seu torn, donaven accés a un eixam d’apartaments ocupats pels despatxos de diverses empreses o professionals. A la paret del fons figuraven escrits els noms de tots els inquilins, però no hi havia cap referència a la Franco-Midland Hardware Company Limited. Em vaig quedar uns instants allí aturat, amb el cor en un puny, preguntant-me si havia estat víctima d’una elaborada jugada, fins que va aparèixer un home que em va dirigir la paraula. S’assemblava molt a l’individu que m’havia visitat la nit abans: tenia el mateix cossatge i idèntica veu; però aquest anava ben afaitat i la tonalitat dels seus cabells era una mica més clara.

»—Sou vós Mr. Hall Pycroft? —em va preguntar.

»—Sí —vaig contestar.

»—Ah! Esperava la vostra visita, però heu arribat una mica abans de l’hora. Aquest matí he rebut carta del meu germà, en la qual elogia les vostres excel·lències amb vehemència.

»—Estava buscant les vostres oficines, quan heu arribat.

»—Encara no hi hem posar el nom, perquè només fa una setmana que vàrem llogar aquest local provisional. Acompanyeu-me i enraonarem de l’assumpte.

»El vaig seguir fins al final d’una costeruda escala. Allí, sota mateix de la teulada de pissarra, hi havia un parell d’estances buides i polsoses desproveïdes de catifes i cortines, a les quals em va fer passar. Jo m’havia imaginat unes grans oficines amb taules lluentes i un exèrcit d’empleats, tal com jo estava acostumat a veure, i suposo que vaig mirar amb força neguit les dues cadires de fusta i la tauleta que, juntament amb un llibre de comptabilitat i una paperera, conformaven tot el mobiliari.

»—No us desanimeu, Mr. Pycroft —va dir el meu interlocutor, en veure l’expressió del meu rostre—. Roma no es va construir pas en un dia. Nosaltres disposem de molts diners al darrere, encara que no presumim de despatxos elegants. Seieu, si us plau, i deixeu-me veure la carta.

»La hi vaig donar, i ell la va llegir amb molt deteniment.

»—Pel que sembla, heu suscitat una molt favorable impressió en el meu germà Arthur —digué—, i el tinc per un jutge molt perspicaç. Ell aposta per Londres, com ja sabeu, i jo ho faig per Birmingham, però aquesta vegada seguiré el seu consell. Ja podeu considerar-vos definitivament contractat.

»—Quines són les meves obligacions? —vaig preguntar.

»—En el seu moment, us ocupareu de la gerència del gran dipòsit de París, que inundarà de terrissa anglesa els comerços dels cent trenta-quatre agents que tenim a França. L’adquisició serà completada en una setmana, i durant aquest temps romandreu a Birmingham per ser-nos d’alguna utilitat.

»—Com?

»Per tota resposta, va treure un llibrot de color vermell d’un calaix.

»—Això és una guia de París —va explicar—, on figuren les professions a continuació dels noms de les persones. Vull que us l’endugueu a casa i en tragueu tots els venedors de ferreteria amb les adreces corresponents. Em serà d’una gran utilitat.

»—Voleu dir que no hi ha llistes classificades? —vaig suggerir.

»—No són de confiança. El seu sistema és diferent del nostre. Poseu mans a l’obra i porteu-me la llista dilluns a les dotze. Bon dia tingueu, Mr. Pycroft. Si continueu demostrant entusiasme i intel·ligència, ja veureu com l’empresa sabrà recompensar-vos-ho.

»Vaig tornar a l’hotel amb el llibre sota el braç i el cor ple de sensacions molt contradictòries. D’una banda, ja estava definitivament contractat i tenia cent lliures a la butxaca. D’altra banda, l’aspecte de les oficines, l’absència del nom de l’empresa a la paret i altres detalls relatius a un home de negocis m’havien provocat una mala impressió respecte de la posició dels meus patrons. Tanmateix, m’havien pagat, de manera que em vaig dedicar a la meva tasca. Vaig estar treballant intensament tot el diumenge, i el dilluns tot just havia arribat a la H. Vaig anar a veure el patró, instal·lat encara a la mateixa habitació desmanegada, i em va dir que continués treballant fins el dimecres i hi tornés. El dimecres no havia acabat encara la feina, així que vaig continuar treballant de valent fins al divendres, és a dir, ahir. Aleshores vaig portar la llista a Mr. Harry Pinner.

»—Moltes gràcies —em va dir—. Em temo que vaig menystenir la dificultat que entranyava la tasca. Aquesta llista em prestarà una ajuda material molt valuosa.

»—Ha requerit un cert temps —vaig fer jo.

»—Ara, vull que feu una llista dels establiments de venda de mobles, perquè en tots ells s’hi ven terrissa.

»—Molt bé.

»—Podeu venir demà a les set del vespre per informar-me dels progressos que hàgiu fet. No treballeu massa. Un parell d’horetes al Day’s Music Hall a la nit no us faran cap mal en acabada la jornada laboral. —En dir això es posà a riure, i em vaig estremir en constatar que la seva segona dent esquerra havia estat empastada amb or d’una manera molt barroera.

Sherlock Holmes es fregava les mans, complagut, mentre jo fitava, sorprès, el nostre client.

—Teniu motius per estar sorprès, Dr. Watson, però és la veritat —continuà dient—. Quan vaig estar enraonant amb l’altre individu a Londres em vaig adonar, quan va riure davant la meva resolució de no presentar-me a Mawson, que tenia una dent empastada de la mateixa manera. En tots dos casos la resplendor de l’or em va cridar l’atenció. Quan vaig considerar que la veu i el cossatge eren idèntics en tots dos personatges, i que les poques diferències que hi havia apreciat podien ser atribuïdes a una navalla d’afaitar o una perruca, no vaig tenir cap dubte que eren la mateixa persona. És lògic que dos germans s’assemblin però no fins al punt de tenir la mateixa dent empastada d’idèntica manera. S’acomiadà de mi i poc després em trobava al carrer, sense saber ben bé si caminava amb els peus o amb el cap. Arribat a l’hotel, em vaig remullar el cap dins una palangana d’aigua freda i vaig provar de treure l’entrellat d’aquell assumpte. Per què m’havia enviat de Londres a Birmingham? Per què s’hi havia traslladat ell abans que jo? I per què havia escrit una carta adreçada a ell mateix? Tot plegat em semblava massa complicat, i no hi sabia veure cap lògica. Aleshores se’m va acudir que allò que tan fosc era per a mi podia ser clar com l’aigua per a Mr. Sherlock Holmes. He tingut el temps just de tornar a ciutat amb l’últim tren, venir-vos a veure aquest matí i fer-vos acompanyar-me a Birmingham.

Es féu un silenci així que l’escrivent de l’agent de borsa hagué acabat la narració de la seva sorprenent experiència. Sherlock Holmes clavà els ulls en mi mentre es reclinava sobre el respatller amb una expressió de satisfacció i crítica alhora, com d’expert que acaba de fer el primer tast d’un vi anyenc.

—No està malament del tot, oi, Watson? —em va dir—. L’assumpte presenta alguns detalls que em resulten força plaents. Crec que convindreu amb mi que una entrevista amb Mr. Arthur Harry Pinner a les oficines provisionals de la Franco-Midland Hardware Company Limited, serà una experiència força interessant per a tots dos.

—Però… com podem aconseguir-ho? —vaig preguntar.

—Oh, és ben senzill —va respondre Hall Pycroft, alegrement—. Només cal que us feu passar per dos amics meus que cerquen una col·locació. ¿Què pot ser més natural que jo us acompanyi a veure el director comercial?

—Això mateix! Excel·lent! —exclamà Holmes—. M’agradaria donar un cop d’ull al cavaller en qüestió i mirar d’esbrinar alguna cosa a propòsit del seu joc. ¿Quines qualitats teniu vós, amic meu, que facin els vostres serveis tan valuosos? O també és possible que… —Va començar a mossegar-se les ungles i a mirar per la finestra amb l’expressió absent, i a penes vàrem poder arrencar-li cap més paraula fins que ens trobàrem a New Street.

A las set d’aquell vespre caminàvem tots tres per Corporation Street cap a les oficines de la companyia.

—És perfectament inútil que ens hi presentem abans de l’hora —advertí el nostre client—. Aparentment, ell només va al despatx per rebre’m a mi, perquè el local està desert fins a la mateixa hora que ell proposa.

—Un detall força suggestiu —observà Holmes.

—Per Júpiter! Ja us ho deia jo! —va exclamar l’escrivent—. Allí el teniu: és aquell que va davant nostre.

Va assenyalar un home menut, ros i ben vestit que avançava apressadament per l’altra vorera del carrer. Mentre l’observàvem, l’individu desvià la mirada cap a un noi que pregonava l’última edició del diari vespertí, i, després d’una corredissa entre cotxes i tramvies, li’n va comprar un exemplar. Tot seguit, amb el diari a la mà, va desaparèixer a l’interior d’un portal.

—Hi ha entrat! —anuncià Hall Pycroft—. Ha entrat a les oficines de l’empresa! Acompanyeu-me, i ho prepararé tot tan fàcilment com pugui.

El vàrem seguir escales amunt fins a la cinquena planta, on trobàrem una porta mig oberta, a la qual va trucar el nostre client. De l’interior procedí una veu que digué «Endavant!», i vàrem entrar en una cambra desproveïda de mobiliari, tal com Hall Pycroft havia descrit. Darrera una taula solitària seia l’home que havíem vist al carrer, amb el diari vespertí estès al davant. En alçar els ulls per mirar-nos se’m va acudir que poques vegades havia vist un rostre que denotés una expressió de dolor com aquella, i fins i tot d’alguna cosa més que dolor: un horror com ben pocs homes han experimentat en la seva vida. La suor li brillava sobre el front, les galtes presentaven el color pàl·lid del ventre d’un peix, i la mirada evidenciava sorpresa i terror. Va fitar el seu escrivent com si li costés de reconèixer-lo, i en l’astorament que denunciava el rostre d’aquest vaig llegir que no era aquell l’aspecte habitual del seu patró, ni molt menys.

—Sembleu una mica desmillorat, Mr. Pinner —observà el nostre client.

—Sí, no em trobo gaire bé —va respondre l’altre, després d’humitejar-se els llavis ressecs i fent esforços evidents per dominar-se—. Qui són aquests cavallers que us acompanyen?

—L’un és Mr. Harris, de Bermondsey, i l’altre és Mr. Price, d’aquesta mateixa ciutat —digué Hall Pycroft, amb no gaire sinceritat—. Són amics meus i homes experimentats, però porten un quant temps sense feina, i confiaven que potser vós els trobaríeu una col·locació a la vostra empresa.

—És molt possible! És molt possible! —exclamà Mr. Pinner, amb un somriure cadavèric—. Sí, no tinc cap dubte que podrem trobar-vos alguna cosa. Quina és la vostra especialitat, Mr. Harris?

—Sóc comptable —respongué Holmes.

—Ah, sí, en tindrem necessitat d’un. I vós, Mr. Price?

—Jo soc escrivent —vaig fer.

—Estic convençut que podrem trobar-vos una feina a la companyia. De seguida que arribem a alguna conclusió al respecte ja us la farem conèixer. I ara, us prego que em deixeu. Per l’amor de Déu, deixeu-me tranquil!

No va poder reprimir aquestes últimes paraules, com si l’enteresa que s’havia esforçat a exhibir s’hagués esquinçat de sobte. Holmes i jo ens miràrem, i Hall Pycroft va fer un pas cap a la taula i digué:

—Oblideu, Mr. Pinner, que si sóc aquí és per rebre instruccions.

—Naturalment, Mr. Pycroft, naturalment —respongué l’altre, en un to de veu més calmat—. Caldrà que us espereu uns instants, i no tinc cap objecció que els vostres amics us facin companyia. Estaré enterament a la vostra disposició d’aquí a tres minuts, si em permeteu que abusi un xic més de la vostra paciència. —S’incorporà amb un aire molt formal i, després de saludar-nos amb una inclinació, va sortir per una porta situada a l’extrem més allunyat de la sala. Una vegada a fora, tancà la porta darrera seu.

—I ara què? —xiuxiuejà Holmes—. Ens està defugint?

—Impossible —va contestar Pycroft.

—Per què?

—Aquesta porta comunica amb una sala interior.

—Té cap sortida?

—No.

—Està moblada?

—Ahir era completament buida.

—Aleshores, què diantre deu estar fent? En tot aquest afer hi ha un detall que sóc incapaç de comprendre. Si he vist mai un home embogit per la por, aquest home es diu Pinner. Què pot haver-li provocat un espant tan gran?

—Sospita que som detectius —vaig suggerir.

—Això mateix —corroborà Pycroft.

Holmes negà amb el cap i digué:

—Aquest home no ha empal·lidit. Ja estava pàl·lid quan hem entrat a l’habitació. És possible que…

Les seves paraules varen ser interrompudes per un intens copejament procedent de la porta que comunicava amb la sala interior.

—Per què carai ha de trucar a la seva pròpia porta? —exclamà l’escrivent.

El copejament es va deixar sentir de nou, aquesta vegada més fort. Tots fitàvem la porta tancada dominats per una gran expectació. Em vaig girar cap a Holmes i el vaig veure inclinat endavant, molt excitat, amb una expressió rígida. De sobte, se sentí una mena de xerroteig, com d’algú que fes gàrgares, i un cruixit de fustes. Holmes travessà l’estança a corre-cuita i s’abalançà sobre la porta, que estava tancada per dins. Seguint l’exemple del nostre company, els altres dos ens vàrem llançar contra la porta amb totes les nostres forces. Va cedir una frontissa, després una altra, i la porta va caure amb estrèpit. Travessàrem el llindar i ens vàrem trobar a la sala interior.

La cambra era buida.

Així, si més no, ens ho va semblar en un primer moment. En un racó, el més pròxim a l’habitació que acabàvem de deixar, hi havia una segona porta. Holmes s’hi va llançar i la va obrir. A terra hi havia un abric i una armilla, i darrera la porta, penjat d’un ganxo amb els seus propis elàstics al voltant del coll, hi trobàrem el director comercial de la Franco-Midland Hardware Company. Tenia els genolls doblegats, el cap torçat en un angle esgarrifós respecte del cos, i ens adonàrem que el soroll que havia interromput la nostra conversa era el martelleig dels seus talons contra la porta. A l’instant següent, jo ja el sostenia per la cintura mentre Holmes i Pycroft s’afanyaven a deslligar les tires dels elàstics, que ja havien desaparegut entre els lívids sécs de la pell. A continuació el portàrem a la cambra contigua. L’home tenia el rostre d’un color pissarrenc, mentre movia els llavis porpra amb cada alenada: una ombra del que havia estat només cinc minuts abans.

—Què us sembla, Watson? —preguntà Holmes.

Em vaig ajupir sobre el cos i el vaig examinar. El pols era feble i intermitent, però la respiració s’anava normalitzant i el lleu tremolor de les parpelles deixava entreveure una clivella blanca del globus ocular que ocultaven.

—Li ha anat d’un pèl —vaig dir—, però sobreviurà. Obriu aquella finestra i acosteu-me la garrafa d’aigua. —Li vaig descordar el coll de la camisa, li vaig tirar aigua a la cara i li vaig pujar i abaixar els braços fins que recuperà el ritme respiratori normal—. Ara només és qüestió de temps —vaig anunciar, i em vaig apartar de l’home.

Holmes esperava dret al costat de la taula amb les mans enfonsades a les butxaques dels pantalons i la barbeta recolzada al pit.

—Suposo que ara hauríem d’avisar la policia —digué—, i confesso que m’agradaria de facilitar-los una explicació completa del cas així que arribin.

—Per a mi és un misteri insondable —reconegué Pycroft, tot gratant-se el cap—. No puc entendre per què m’han fet venir tan sovint, ni tampoc…

—Bah! Tot això és prou clar —digué Holmes, amb impaciència—. Em refereixo a aquest sobtat desenllaç.

—Enteneu vós la resta, doncs?

—Em sembla que és prou evident. Què me’n dieu, Watson?

Em vaig encongir d’espatlles i vaig fer:

—He de confessar que no hi toco de peus.

—Oh, de segur que, si considereu els fets des del començament, només podran portar-vos a una conclusió.

—Com hi heu arribat, vós?

—Bé, tot l’assumpte gira al voltant de dos punts. El primer consisteix en el fet d’obligar Mr. Pycroft a escriure una declaració d’ingrés en aquesta absurda companyia. ¿No us adoneu de fins a quin punt és suggerent aquest detall?

—Em temo que no.

—Bé, per què volien que ho fes, això? No era un formalisme burocràtic, perquè aquesta mena d’acords solen ser de caràcter verbal, i no hi havia cap motiu de caire mercantil que en fes, d’aquest, una excepció. ¿No veieu, jove, que tenien un gran interès per aconseguir una mostra de la vostra escriptura, i no hi havia cap més manera de fer-ho?

—I per què?

—Exacte. Per què? Quan hi trobem una resposta, haurem progressat un xic en la resolució del problema. Per què? Només hi pot haver un motiu escaient. Algú volia aprendre a imitar la vostra escriptura, i per tal d’aconseguir-ho havia de procurar-se’n una mostra. I ara, si passem a considerar el segon punt, comprovarem que l’un ens aclareix l’altre. Aquest punt és la petició per part de Mr. Pinner que no renunciéssiu per escrit a la vostra col·locació i deixéssiu, en canvi, el gerent d’aquella important empresa en la plena expectativa que un tal Mr. Hall Pycroft, que ni tan sols coneixia de vista, s’incorporaria al despatx el dilluns al matí.

—Déu meu! —exclamà el nostre client—. No he estat més que un cec beneit!

—Ara ja enteneu el detall de l’escriptura. Suposeu que es presentés per ocupar la vostra col·locació algú la lletra del qual fos diferent de la que vós havíeu emprat per sol·licitar la feina: naturalment, s’hauria descobert el joc. Però, en l’interval, el brivall va aprendre a imitar-vos la lletra, de manera que us va trepitjar la col·locació, perquè m’imagino que ningú d’aquella empresa no us havia pas vist abans…

—Ni un ànima —gemegà Hall Pycroft.

—Molt bé. Per suposat, era de vital importància evitar que us hi repenséssiu, i també que contactéssiu amb qualsevol que us pogués informar que el vostre doble treballava a les oficines de Mawson. Així, doncs, us varen donar un suculent avenç del vostre salari i us varen fer venir als Midlands, on us han donat prou feina per impedir-vos de tornar a Londres, on hauríeu pogut arruïnar el seu joc. Tot això és prou clar.

—Però ¿quin interès podia tenir aquest home per fer-se passar per germà seu?

—Bé, això és també prou evident. Òbviament, només hi ha dos individus implicats en aquesta comèdia. L’altre és el que us està suplantant a les oficines. Aquest va actuar com a contractador vostre, i seguidament es va adonar que no podia presentar-vos un patró sense incorporar una tercera persona al complot. Això últim era el que estava menys disposat a acceptar. Va modificar el seu aspecte tant com va poder tot confiant que la semblança, que sens dubte vós observaríeu, fos atribuïda a una retirada familiar. Si no hagués estat per la feliç circumstància de l’empastat d’or, probablement no hauríeu concebut cap sospita.

Hall Pycroft sacsejà els punys tancats en l’aire i exclamà:

—Senyor! ¿Què deu haver estat fent a Mawson aquest altre Hall Pycroft, mentre a mi em tenien enredat d’aquesta manera? Què podem fer, Mr. Holmes? Digueu-me què cal fer!

—Hauríem d’enviar un telegrama a Mawson.

—Els dissabtes tanquen a les dotze.

—No hi fa res; bé deuen tenir-hi algun conserge o vigilant…

—Ah, sí; tenen un guàrdia permanent perquè els vigili els valors. Recordo que algú m’ho havia comentat a la City.

—Molt bé. Li enviarem un telegrama per comprovar si tot és correcte i si hi ha un escrivent que hi treballa amb el vostre nom. Això queda clar, però el que no és tan clar és per què un dels brivalls surt instantàniament de l’habitació i es penja només de veure’ns.

—El diari! —murmurà una veu des del nostre darrere.

L’home s’estava incorporant, pàl·lid i cadavèric, amb una guspira de raó als ulls i les mans que es fregaven nerviosament el senyal de color morat que encara li envoltava el coll.

—El diari! És clar! —va cridar Holmes, en un accés d’excitació—. Què estúpid que he estat! He pensat tant en la circumstància de la nostra visita, que no he considerat el diari ni per un moment. No hi ha dubte que el secret és aquí dins. —Va estendre l’exemplar damunt la taula, i un crit de triomf acudí als seus llavis—. Mireu això, Watson! És un diari de Londres, una edició especial de l’Evening Standard. Aquí tenim el que buscàvem. Llegiu-ne els titulars: «Crim a la City. Assassinat a Mawson & Williams. Gran robatori frustrat. El criminal ha estat detingut». Aquí, Watson. Tots estem igualment ansiosos d’assabentar-nos-en, així que us demano que tingueu la bondat de llegir-ho en veu alta.

Semblava, pel tractament que li concedia el diari, haver estat l’únic esdeveniment succeït a la ciutat, i la crònica en deia el següent:

«Un desesperat intent de robatori, que ha culminat amb la mort d’un home i la detenció del criminal, s’ha esdevingut aquesta tarda a la City. Darrerament Mawson & Williams, la cèlebre companyia financera, s’ocupava de la vigilància d’obligacions que sumaven una xifra considerablement superior al milió de lliures esterlines. Tan conscient era el gerent de la seva responsabilitat sobre els quantiosos interessos que estaven en joc, que havia fet adquirir caixes de cabals de fabricació recent i havia contractat un vigilant armat per muntar guàrdia a l’edifici nit i dia. Sembla ser que la setmana abans l’empresa s’havia fet amb els serveis d’un nou escrivent anomenat Hall Pycroft. Aquesta persona no era altra que Beddington, conegut falsificador i lladre de caixes fortes, que, juntament amb el seu germà, acabava tot just de complir una pena de cinc anys de treballs forçats. Per uns mitjans que no han estat aclarits a hores d’ara, va reeixir a obtenir, sota un nom fals, aquesta col·locació dins les oficines, que li ha permès de fer-se motlles de diversos panys i un perfecte coneixement de la situació de la cambra cuirassada i de les caixes de cabals.

»A Mawson és costum que els treballadors abandonin les oficines el dissabte al migdia. Consegüentment, el sergent Tuson, del cos de policia de la City, s’ha sorprès avui de veure, a la una i vint, un home que baixava les escales carregat amb un sac. Havent despertat aquest fet les seves sospites, el sergent ha seguit l’home, i amb l’ajut de l’agent Pollock ha reeixit, després d’una desesperada resistència, a arrestar-lo. Aleshores s’ha vist que acabava de cometre’s un agosarat i espectacular robatori: prop de cent mil lliures en bons del ferrocarril americà, a més d’una gran quantitat d’accions de mines i d’altres companyies, han estat trobades dins el sac. En escorcollar l’edifici s’ha descobert el cos del malaurat vigilant, estirat dins la caixa forta més àmplia, on no se l’hauria trobat fins al matí de dilluns si no hagués estat per la prompta intervenció del sergent Tuson. El crani de la víctima presentava un cop d’atiador infligit per l’esquena. No hi ha dubte que Beddington havia aconseguit d’entrar a l’edifici amb el pretext que s’hi havia oblidat alguna cosa, i, després de matar el vigilant, havia robat la caixa de cabals i provat de fugir amb el botí. El seu germà, que sovint col·labora amb ell, no ha intervingut en aquest cop, si més no segons s’ha pogut comprovar fins al moment present. Tanmateix, la policia està fent grans esforços per esbrinar-ne el parador».



—Bé, estem en condicions d’estalviar uns quants maldecaps a la policia, en aquest sentit —va dir Holmes, fent un cop d’ull al desmillorat individu arraulit al costat de la finestra—. Watson, la natura humana és una barreja estranya. Ja veieu que fins i tot un brètol i un assassí pot inspirar un afecte tal, que el seu germà opta per suïcidar-se en assabentar-se que el seu coll està condemnat. Sigui com sigui, no tenim cap altra alternativa. El doctor i jo ens quedarem de guàrdia, Mr. Pycroft, mentre vós sou tan amable d’anar a avisar la policia.





4. EL «GLORIA SCOTT»


—Tinc aquí uns quants papers —digué el meu amic Sherlock Holmes, una nit d’hivern en què érem asseguts a la vora del foc— que crec realment, Watson, que mereixen un cop d’ull per part vostra. Aquests són els documents relacionats amb l’extraordinari cas del Gloria Scott, i aquest és el missatge que horroritzà el jutge de pau Trevor quan el va llegir.

El meu company havia tret d’un calaix un cilindre desenllustrat, del qual va desfer la cinta i em va passar una nota escrita en mig full de paper d’un color gris pissarra.

Deia el següent: «El mestre de joc decidirà qui ha perdut i acabat. Un esquivador, Hudson, que no ho sap, s’hi ha jugat un dit, ignorant de tot. Si no salveu la guineu, la de casa vostra perdrà la vida».

En alçar la vista d’aquest enigmàtic missatge, vaig veure que Holmes reia per sota el nas davant l’expressió del meu rostre.

—Sembleu una mica perplex —va dir.

—No veig per què un missatge com aquest ha d’inspirar horror. A mi em sembla, més que res, un escrit força grotesc.

—És molt probable. Tot i així, el fet és que el destinatari, un home madur, ferm i robust, va acusar la recepció d’aquest missatge com el cop de culata d’una pistola.

—Aconseguiu d’excitar la meva curiositat —vaig fer—. Però ¿per què dieu precisament ara que hi ha unes raons molt concretes que aconsellen que estudiï aquest cas?

—Perquè va ser el primer de què em vaig ocupar.

Molt sovint jo havia provat de sostreure al meu company què l’havia decidit a interessar-se per la investigació criminal, però no l’havia abordat mai en un estat d’ànim suficientment comunicatiu. Ara seia a la seva butaca inclinat endavant i estenia els documents sobre els genolls. Tot seguit va encendre la pipa, i es va passar una estona fumant i remenant els papers.

—No m’heu sentit mai parlar de Victor Trevor? —em preguntà—. Va ser l’únic amic que vaig fer durant els dos anys a la universitat. Jo no he estat mai un individu sociable, Watson. Acostumava a tancar-me a les meves habitacions per exercitar els meus mètodes de pensament, de manera que no m’hi feia pas gaire, amb els joves de la meva edat. Fora de l’esgrima i la boxa, no m’atreia cap altra disciplina esportiva, i la meva línia d’estudi s’apartava força de la dels companys, així que no hi havia cap punt de contacte amb ells. Trevor era el meu únic conegut, i això a partir de l’accident en què el seu bull-terrier em va mossegar un turmell un matí que baixava a la capella.

»Fou una manera prosaica de construir una amistat, però eficaç. Em vaig passar deu dies penjat dels talons, i Trevor venia de tant en tant a interessar-se per mi. Al començament només eren converses d’un minut, però aviat les seves visites anaren allargant-se, i abans d’acabar-se el termini ja érem amics íntims. Era un xicot sa, vigorós, ple d’esperit i energia, ben oposat a mi en la majoria d’aspectes, però vàrem descobrir que teníem alguns punts en comú, i el fet d’assabentar-me que estava tan sol com jo va constituir un tret d’unió decisiu. Finalment, em va convidar a la casa que tenia el seu pare a Donnithorpe, a Norfolk, i vaig acceptar la seva hospitalitat durant un mes, a les vacances d’estiu.

»El vell Trevor era evidentment un home amb una certa riquesa i consideració, jutge de pau i terratinent. Donnithorpe és una petita aldea situada al nord de Langmere, a la comarca dels Broads. La casa era un habitatge antic de maons i bigues de fusta de roure, molt ampli, amb una avinguda vorejada de til·lers que hi portava. Els pantans veïns eren plens d’ànecs salvatges i bona pesca. La casa comptava, a més, amb una petita però selecta biblioteca, instal·lada, segons vaig entendre, per un inquilí anterior, i amb un cuiner tolerable, així que només un home molt llepafils no seria capaç de passar un mes agradable en aquell indret.

»Mr. Trevor era vidu, i el meu amic n’era l’únic fill. Vaig sentir a dir que havia tingut una filla, però havia mort de diftèria en el decurs d’una visita a Birmingham. El pare em suscitava un viu interès. Era un home d’escassa cultura, però dotat d’una força física i mental considerable. Coneixia ben pocs llibres, si bé havia viatjat força, havia vist una bona part del món i havia aconseguit de retenir tot allò que havia après. Físicament era un home rabassut i cepat, amb una grenya de cabell grisós, un rostre colrat per la intempèrie i uns ulls blaus i penetrants fins als límits de la ferocitat. Tanmateix, gaudia d’una excel·lent reputació al veïnat per la seva amabilitat i bonhomia, i era cèlebre per la indulgència de les seves sentències al tribunal.

»Un vespre, pocs dies després de la meva arribada, estàvem asseguts prenent una copa de porto en acabat de sopar, quan el jove Trevor començà a enraonar dels hàbits d’observació i deducció que més tard he integrat en una pràctica sistemàtica, per bé que aleshores no havia apreciat encara la importància que posteriorment tindrien en la meva vida. Era evident que el vell pensava que el seu fill exagerava en la seva descripció d’un parell de petites proeses protagonitzades per mi.

»—Vinga, Mr. Holmes —va dir, rient de bona gana—. Jo sóc un subjecte excel·lent, si és que voleu deduir alguna cosa de mi.

»—Em temo que no hi ha gran cosa a deduir —vaig respondre—. En tot cas, m’atreviria a suggerir que heu temut un atac personal en el decurs dels darrers dotze mesos.

»El somriure dels seus llavis es va esvair, i em va mirar amb una expressió d’immensa sorpresa.

»—Bé, això és ben veritat —va reconèixer—. Saps, Victor? —va fer, adreçant-se al seu fill—, quan vàrem dissoldre aquella colla de caçadors furtius, varen jurar que ens acoltellarien, i, de fet, Sir Edward Hoby ja ha estat atacat. Des d’aleshores he estat previngut, però no tinc idea de com heu pogut esbrinar-ho.

»—Teniu un bastó molt respectable —vaig contestar—. Per la inscripció m’he adonat que no té més d’un any. Però veig que us heu pres la molèstia de foradar-ne el mànec per omplir-lo de plom fos i convertir-lo en una arma contundent. He arribat a la conclusió que no hauríeu pres aquestes precaucions si no haguéssiu previst alguna mena de perill.

»—Res més? —va preguntar, tot somrient.

»—Heu practicat força boxa, en la vostra joventut.

»—Correcte. Com ho heu sabut? Que potser tinc el nas una mica torçat?

»—No —vaig fer—. Es tracta de les orelles. Les teniu aplanades i gruixudes, com correspon a un boxador.

»—Què més?

»—Heu cavat força, segons denuncien les callositats que presenten les vostres mans.

»—Tots els diners que tinc, els vaig fer als camps aurífers.

»—Heu estat a Nova Zelanda.

»—Correcte.

»—Heu visitat el Japó.

»—Certament.

»—I heu estat íntimament relacionat amb algú les inicials del qual eren J.A., la qual persona heu tingut el màxim interès a oblidar posteriorment.

»Mr. Trevor es va incorporar lentament, clavà els seus grans ulls blaus en mi amb una expressió dura i estranya, i va caure de cara, sense coneixement, sobre les cloves de nous escampades sobre les estovalles.

»Ja us podeu imaginar, Watson, com vàrem quedar de desconcertats el seu fill i jo. L’atac, però, no va durar gaire, perquè així que li descordàrem el coll de la camisa i li ruixàrem la cara amb una mica d’aigua que quedava en un got, va esbufegar un parell de cops i es va incorporar.

»—Ai, xicots! —va exclamar, forçant un somriure—. Espero no haver-vos espantat. Fort com semblo, tinc el cor feble, i no li resulta gaire difícil de trair-me. No sé pas com us ho manegueu, Mr. Holmes, però em fa l’efecte que tots els detectius reals i de ficció serien ninots en les vostres mans. Aquesta és la vostra vocació en la vida, i podeu ben creure en el criteri d’un home que ha vist una mica de món.

»I aquesta recomanació, juntament amb l’exagerat elogi de les meves facultats que l’havia precedida, va ser, si em voleu creure, Watson, el primer que em féu pensar que podia convertir allò que fins aleshores havia estat una mera distracció en una professió. En aquells moments, però, jo estava massa capficat en el sobtat atac del meu amfitrió per a pensar en qualsevol altra cosa.

»—Espero no haver dit res que us hagi dolgut —vaig dir.

»—Bé, no hi ha dubte que heu tocat una fibra força sensible. ¿Puc preguntar-vos com ho sabeu i què és el que en sabeu? —Ara enraonava d’una manera mig faceciosa, per bé que la seva mirada ocultava encara un sentiment de terror.

»—És ben senzill —vaig respondre—. Quan us vàreu arromangar per agafar aquell peix i deixar-lo dins la barca, vaig veure que dúieu tatuades les inicials “J.A.” a la corba del colze. Les lletres encara eren llegibles, però el seu contorn borrós i les taques sobre la pell del voltant evidenciaven que us havíeu esforçat a esborrar-les. Era obvi, doncs, que aquestes inicials us havien resultat molt familiars en el passat, i que posteriorment havíeu desitjat oblidar-les.

»—Quin ull que teniu! —exclamà ell, amb un sospir d’alleujament—. És tal com vós dieu. Però no en parlem més. De tots els fantasmes, els dels nostres antics amors són els pitjors. Passem a la sala de billar i fumarem un cigar tranquil·lament.

»D’ençà d’aquell dia, tot i la seva cordialitat, hi havia sempre un deix de sospita en l’actitud de Mr. Trevor envers la meva persona. Fins el seu fill se’n va adonar. “Li has donat al meu pare un tal ensurt”, em deia, “que mai més no estarà segur de què és el que saps i el que no saps”. L’home lluitava per dissimular els seus temors, n’estic convençut, però aquests estaven tan arrelats en la seva ment que s’entrellucaven en cada una de les seves accions. Finalment, jo era tan conscient que l’incomodava la meva presència, que vaig determinar de posar terme a la meva visita. El dia abans de la meva partida, però, s’esdevingué un incident les conseqüències del qual varen ser importants.

»Ens trobàvem tots tres asseguts en sengles cadires de jardí, a la gespa, escalfant-nos al sol i admirant la vista sobre els Broads, quan va comparèixer la minyona per anunciar que hi havia un home a la porta que volia veure Mr. Trevor.

»—Com es diu? —preguntà el meu amfitrió.

»—No m’ha donat pas el nom.

»—I què és el que vol?

»—Diu que vós el coneixeu, i que només vol conversar una mica amb vós.

»—Acompanyeu-lo aquí. —Instants després va aparèixer un home menut, de maneres servils, que caminava arrossegant els peus. Duia una jaqueta descordada, amb una taca de quitrà a la màniga, una camisa de quadres rojos i negres, pantalons de treball i unes botes pesants i molt gastades. Tenia el rostre esprimatxat, bru, amb una expressió d’astúcia i un somriure perpetu que mostrava una renglera irregular de dents grogues. Les mans, arrugades, estaven mig closes, d’una manera característica dels mariners. Mentre s’acostava amb el cap cot per la gespa, vaig sentir que Mr. Trevor feia una mena de sanglot amb la gola, i, després d’aixecar-se de la cadira d’un salt, va entrar a la casa a corre-cuita. Va tornar al cap de breus instants, i en passar pel meu davant vaig notar una forta pudor de brandy.

»—Bé, senyor meu —va dir—, què puc fer per vós?

»El mariner el va mirar amb els ulls mig closos i el mateix somriure extraviat, abans de replicar:

»—Que no em coneixeu?

»—Diantre! Vós deveu ser en Hudson! —exclamà Mr. Trevor, amb un to de sorpresa.

»—Sí, senyor, sóc en Hudson! —va dir el mariner—. Vaja! Han passat més de trenta anys d’ençà que us vaig veure per última vegada. I aquí esteu, a casa vostra, mentre que jo continuo traient la carn salada del barril de queviures.

»—Vinga, ja veureu que no he oblidat pas els vells temps —digué Mr. Trevor, i tot seguit es va apropar al mariner i afegí alguna cosa en veu baixa—. Aneu a la cuina —va continuar dient en veu alta—: hi trobareu menjar i beguda. Estic segur que podré acomodar-vos.

»—Gràcies, senyor —va respondre el mariner, tocant-se el tupè—. Vinc de passar-me dos anys empresonat en un vaixell mercant de vuit nusos, i ara vull descansar. Vaig pensar d’acudir a Mr. Beddoes o a vós.

»—Ah! —va exclamar Mr. Trevor—. Així doncs, sabeu on és, Mr. Beddoes?

»—Valga’m Déu, senyor! Jo sé on són tots els meus amics —replicà l’home, amb un somriure sinistre, i seguí la minyona cap a la cuina. Mr. Trevor ens va explicar alguna cosa en el sentit que aquell home havia estat company seu en el mateix vaixell que el portava a les excavacions, i tot seguit ens va deixar i entrà a la casa. Quan nosaltres vàrem fer el mateix una hora més tard, trobàrem el vell Trevor completament begut al sofà del menjador. L’incident em va causar una desagradable impressió, i l’endemà no em vaig penedir de deixar Donnithorpe, perquè em semblava que la meva presència no aportaria al meu amic res més que molèsties.

»Tot això succeí durant el primer mes de les vacances d’estiu. Vaig tornar a les meves habitacions de Londres i hi vaig despendre set setmanes treballant en uns quants experiments de química orgànica. Un dia, però, ja ben entrada la tardor i quan les vacances estaven a punt d’acabar-se, vaig rebre un telegrama del meu amic en què em pregava de tornar a Donnithorpe i afegia que necessitava urgentment el meu consell i ajut. Naturalment, ho vaig deixar tot i vaig fer cap al nord una vegada més.

»El meu amic em vingué a esperar a l’estació amb una calessa, i em vaig adonar al primer cop d’ull que els darrers dos mesos havien estat molt durs per a ell. Se’l veia més prim i aclaparat d’inquietuds, i havia perdut el tarannà jovial que sempre l’havia caracteritzat.

»—El meu pare s’està morint —foren les seves primeres paraules.

»—No pot ser! —vaig exclamar—. I doncs, què té?

»—Apoplexia. Una crisi nerviosa. Ha estat tot el dia a dos dits de la mort. Començo a dubtar que el trobem viu.

»Com ja podeu suposar, Watson, vaig quedar horroritzat per aquestes notícies tan inesperades.

»—I què és el que l’ha provocada? —vaig preguntar.

»—Ah, d’això es tracta. Puja al cotxe, i en parlarem pel camí. ¿Recordes aquell individu que va arribar la tarda abans del dia que vares marxar?

»—Perfectament.

»—¿Saps qui era l’home que deixàrem entrar a casa aquell dia?

»—No en tinc ni idea.

»—Era el Diable, Holmes! —va exclamar.

»Me’l vaig quedar mirant, dominat per l’astorament.

»—Sí, era el mateix Diable. Des d’aleshores no hem tingut ni una sola hora de pau… ni una. El pare no ha tornat a aixecar el cap des d’aquella tarda, fins al punt que ara com ara la seva vida corre un gran perill i té el cor fet a trossos per culpa d’aquest maleït Hudson.

»—Quin poder té, doncs?

»—Ah, això és el que m’agradaria saber. Pobre pare meu, tan bo, amable i compassiu! Com pot haver caigut en les grapes d’un home tan vil? Però estic tan content que hagis vingut, Holmes! Confio plenament en el teu criteri i discreció, i sé que m’aconsellaràs bé.

»Avançàvem veloçment per la blanca i uniforme carretera local, amb la llarga carena dels Broads davant nostre resplendint en la llum rogenca del sol ponent. Sobresortint d’entre un bosquet emplaçat a l’esquerra, podia veure ja les altes xemeneies i l’asta de bandera que identificaven els dominis del vell terratinent.

»—El meu pare va contractar aquell home com a jardiner —explicà el meu company—, però com sigui que no el satisfeia el va ocupar com a majordom. La casa semblava estar a la seva entera mercè, i l’individu en qüestió vagava per on volia i feia tot allò que li venia de gust. El servei es queixava de la seva afecció a la beguda i del seu llenguatge barroer. El pare els augmentà el salari per compensar-los de totes les molèsties. L’home agafava la barca i el millor rifle del meu pare i sortia de cacera. Tot això, ho feia amb una sorna, una impunitat i una insolència tals, que jo li hauria donat una vintena de cops de puny en cas de tenir la mateixa edat. T’asseguro, Holmes, que m’he hagut de reprimir durant tot aquest temps, i a hores d’ara em pregunto si no hauria estat més intel·ligent de donar un marge de llibertat als meus impulsos. El cas és que la situació va anar empitjorant i aquesta bèstia d’en Hudson esdevenia cada cop més importú, fins que un dia en què va replicar el pare d’una manera insolent en presència meva, el vaig agafar per l’espatlla i el vaig foragitar de l’habitació. Es va retirar amb la cara lívida i una mirada virulenta que proferia més amenaces del que hauria estat capaç la seva llengua. Ignoro què va succeir entre el pobre pare i ell a partir d’aquest incident, però l’endemà el meu pare se’m va adreçar per preguntar-me si em faria res de disculpar-me davant en Hudson. Hi vaig refusar, com ja et pots imaginar, i vaig inquirir al meu pare com podia permetre a aquell desgraciat de prendre’s tantes llibertats amb ell i amb tota la casa.

»”—Ai, fill meu! —va exclamar—. Va bé que en parlem, però tu no coneixes la meva situació. Però ja la coneixeràs, Victor. Ja em preocuparé que la coneguis, peti qui peti! No et facis una mala opinió del teu vell i pobre pare, d’acord, fillet? —Estava molt trasbalsat, i es va passar la resta del dia tancat al despatx. A través de la finestra vaig poder veure que escrivia zelosament.

»”Aquell mateix vespre es va anunciar el que prometia ser un gran alleujament, perquè en Hudson ens va dir que tenia la intenció d’anar-se’n. Va entrar al menjador en acabat de sopar i anuncià el seu propòsit amb la veu gruixuda d’un home mig begut.

»”—Ja me n’he cansat, de Norfolk —va dir—. Me n’aniré a veure Mr. Beddoes, a Hampshire. Estic segur que s’alegrarà tant de veure’m com vós.

»”—Espero que no ens deixareu amb l’ànim ressentit, Hudson —va dir el pare, amb una mansuetud que em feia bullir la sang.

»”—Encara espero una disculpa —va replicar l’home, sorrudament, mirant-me.

»”—Victor, ¿reconeixes que has tractat aquest respectable senyor amb una certa rudesa? —va fer el pare, adreçant-se a mi.

»”—Al contrari, crec que hem demostrat una extraordinària paciència amb ell —vaig respondre.

»”—Ah, sí? Ah, sí? —va grunyir l’home—. Molt bé, amic meu. Ja en parlarem, d’això! —Va sortir de l’estança i mitja hora després abandonava la casa, deixant el meu pare en un llastimós estat de nerviosisme. Nit rere nit, el sentia passejar-se amunt i avall del seu dormitori, i tot just quan començava a recuperar la confiança s’esdevingué el cop de gràcia.”

»—Com va ser? —vaig preguntar jo, impacient.

»—D’una manera summament curiosa. Ahir a la tarda va arribar una carta per al meu pare, amb mata-segells de Fordingbridge. El pare en va llegir el contingut, es va posar les dues mans al cap i començà a córrer per l’habitació descrivint petits cercles, com si tot just acabés de perdre el seny. Quan finalment vaig aconseguir de fer-lo seure al sofà, em faig fixar que tenia la boca i les parpelles arrugades cap a un costat, senyal inequívoca d’un atac de feridura. Va venir de seguida el Dr. Fordham i el vàrem ficar al llit; però, en el decurs de les últimes hores, la paràlisi s’ha agreujat, no presenta símptomes de recuperar el coneixement, i dubto que el trobem amb vida quan arribem.

»—Em deixes ben aclaparat, Trevor! —vaig exclamar—. ¿Què contenia aquesta carta, per causar-li uns efectes tan terribles?

»—No res. Vet ací el més inexplicable de tot. El missatge era absurd i intranscendent. Ai, Déu meu! Ja m’ho esperava!

»En dir això, arribàrem a la corba de l’avinguda, i a la llum del crepuscle veiérem que totes les persianes de la casa estaven abaixades. Mentre enfilàvem el camí de la porta, el rostre del meu amic reflectí una expressió de dolor quan va sortir de l’edifici un cavaller vestit de negre.

»—Quan ha succeït, doctor? —va preguntar Trevor.

»—Gairebé immediatament després que heu marxat.

»—Ha recuperat el coneixement en cap instant?

»—Només uns moments abans de morir.

»—M’ha deixat cap missatge?

»—Tan sols que els papers estan a l’últim calaix de l’armari japonès.

»El meu amic va acompanyar el doctor a la cambra del difunt, mentre que jo em vaig quedar al despatx, donant voltes i més voltes a aquell assumpte i sentint-me més pessimista del que mai abans no havia estat. ¿Quin era el passat de Mr. Trevor: boxador, viatger i buscador d’or? ¿Com podia haver-se sotmès al poder d’aquell mariner malcarat? A més, ¿per què havia de desmaiar-se davant una al·lusió a les inicials mig esborrades que duia tatuades al braç, i per què havia de morir-se de terror pel fet de rebre una carta de Fordingbridge? Aleshores vaig recordar que Fordingbridge era a Hampshire, i que aquell tal Mr. Beddoes, que el mariner havia anat a visitar, i presumiblement a fer-li xantatge, vivia precisament a Hampshire, segons s’havia dit. Consegüentment, la lletra podia haver estat remesa per Hudson, el mariner, per anunciar que havia traït el secret culpable que semblava existir, o bé per Beddoes, advertint a un antic soci de la imminència de tal traïció. En aquest cas, ¿com podia ser que la carta tingués un contingut grotesc i intranscendent, com assegurava el fill? Potser l’havia interpretat malament. Si era així, havia de tractar-se d’un d’aquells codis secrets tan enginyosos que semblen dir una cosa quan en realitat es refereixen a una altra de ben diferent. Calia veure la carta. Si contenia un significat ocult, jo confiava en la meva capacitat per destriar-lo. Em vaig passar una hora sencera a les fosques considerant totes les possibilitats, fins que va aparèixer una criada ploranera amb una làmpara i, darrere seu, el meu amic Trevor, pàl·lid però assossegat, portant a la mà els mateixos documents que ara reposen sobre els meus genolls. Ell es va asseure al meu davant, va col·locar la làmpara damunt la taula i em va passar una lacònica nota escrita, com podeu veure, en un full de paper gris. Resava així:

“El mestre de joc decidirà qui ha perdut i acabat. Un esquivador, Hudson, que no ho sap, s’hi ha jugat un dit, ignorant de tot. Si no salveu la guineu, la de casa vostra perdrà la vida”.



»M’atreviria a dir que el meu rostre va reflectir una expressió tan desconcertada com la vostra quan vaig llegir aquest missatge per primer cop. Tot seguit vaig tornar a llegir-lo amb gran deteniment. Era obvi que era el que jo ja m’esperava, en el sentit que aquella estranya combinació de paraules ocultava un segon significat. ¿No podia ser també que s’hagués preestablert una significació concreta per a expressions com “mestre de joc” i “salvar la guineu”? Tal significat havia de ser arbitrari, i no es podia deduir de cap manera. I malgrat que jo em resistia a creure que fos aquest el cas, la presència de la paraula “Hudson” semblava corroborar que el tema del missatge coincidia amb el que jo havia suposat, i que més aviat l’havia remès en Beddoes que no pas el mariner. Vaig provar de llegir-lo a l’inrevés, però la combinació “vida la perdrà vostra casa” no resultava gaire esperançadora. Seguidament vaig mirar d’associar paraules alternades, però ni “El de decidirà” ni “mestre joc qui” no prometien d’aclarir res. De sobte, em vaig trobar la clau de l’enigma a les mans, i em vaig adonar que combinant cada tercera paraula, a partir de la primera, obtenia un missatge perfectament capaç de desesperar el vell Trevor.

»L’advertiment era breu i concís, i el vaig llegir al meu company:

»—El joc ha acabat. Hudson ho ha dit tot. “Salveu la vostra vida”.

»Victor Trevor enfonsà el rostre entre les seves mans tremoloses i va dir:

»—Suposo que deu ser això. És pitjor que la mort, perquè també significa oprobi. Però ¿què vol dir aquest “esquivador” i aquesta “guineu”?

»—No aporten res al missatge, però poden ajudar-nos a trobar el bon camí a manca d’altres pistes. Ja veus que el primer que va escriure és: “El … joc … ha …”, etcètera. Per tal de complir les condicions del codi preestablert, havia d’afegir dues paraules més a cada espai. Sembla natural que utilitzés els primers mots que li vinguessin al cap, i com sigui que entre ells n’hi ha algun que es refereix a l’esport de la caça, pots estar força segur que es tracta d’un entusiasta d’aquesta disciplina o un amant de la vida al camp. En saps res, del tal Beddoes?

»—Ara que en fas esment —va respondre—, recordo que cada tardor el pobre pare rebia una invitació d’ell per anar a caçar als seus vedats.

»—Aleshores no hi ha dubte que l’autor de la nota ha estat ell —vaig fer—. Només ens manca per esbrinar quin és el secret que Hudson, el mariner, sembla haver suspès sobre els caps d’aquests dos cavallers tan rics i respectats.

»—Ai, Holmes! —es lamentà el meu amic—. Molt em temo que sigui un secret pecaminós i oprobiós. Però a tu no tinc per què amagar-te res. Vet ací la declaració que va redactar el meu pare quan s’adonà que l’amenaça d’en Hudson era imminent. La vaig trobar a l’armari japonès, tal com va revelar al doctor. Pren-la i llegeix-me-la, perquè no tinc ni la força ni el coratge per fer-ho jo mateix.

»Aquests són, Watson, els papers que em va lliurar, i us els llegiré tal com vaig fer aquella nit al vell despatx. Com veieu, hi figuren unes paraules a la portada que diuen: “Detalls sobre el trajecte de l’embarcació Gloria Scott, des de la partida de Falmouth el 8 d’octubre de 1855, fins a la seva destrucció a 15'' 20' lat. N, 25° 14' long. O, el 6 de novembre”. L’informe està redactat en forma de carta, i diu el següent:

»“Molt estimat fill: Ara que la ignomínia comença a enfosquir els darrers anys de la meva vida, puc escriure amb tota veracitat i honestedat que no és pas el terror pel rigor de la llei, ni la pèrdua de la posició que he conquerit en aquest comtat, ni la meva ruïna davant els ulls de tots els qui m’han conegut allò que em fereix el cor, sinó el pensament que tu puguis avergonyir-te de mi, tu que m’estimes i que no has trobat mai (així ho espero) cap motiu per deixar de respectar-me. Però si algun dia cau sobre mi l’amenaça que penja sobre el meu cap, m’agradaria que llegissis aquestes ratlles per tal d’assabentar-te per mediació meva de les culpes que em són atribuïbles. D’altra banda, si tot va bé (prego a l’Altíssim perquè així sigui) i aquest document, per alguna circumstància, no hagi estat destruït i arribi a les teves mans, et suplico per tot allò que sigui sagrat per tu, per la memòria de la teva difunta mare i per l’amor que ens hem professat, que el llencis al foc i no hi tornis a pensar mai més.

»”Així doncs, si els teus ulls han arribat fins a les presents ratlles, sé que ja he estat desemmascarat i m’hauré exiliat lluny de casa, o bé, cosa que em sembla més probable (ja saps que tinc el cor delicat), jauré amb els llavis segellats per sempre més. Sigui com sigui, ja no hi haurà temps per a continuar guardant el meu secret, i juro, amb l’esperança de la teva commiseració, que tot allò que em disposo a explicar-te és la pura veritat.

»”El meu cognom, fill estimat, no és Trevor. De jove, jo em deia James Armitage, de manera que ja pots comprendre la forta impressió que vaig patir fa unes setmanes quan el teu amic es va adreçar a mi amb unes paraules que semblaven donar a entendre que havia descobert el meu secret. Fou amb el nom d’Armitage que vaig ingressar en una empresa bancària de Londres, i també com a Armitage vaig ser condemnat a deportació per haver infringit les lleis del meu país. No em jutgis gaire severament, fill meu. Havia de pagar un deute d’honor, per dir-ho així, i vaig emprar uns diners que no eren meus amb la certesa que podria restituir-los abans no els trobessin a faltar. Ara bé, vaig ser víctima d’una sort nefasta: no vaig aconseguir d’obtenir els diners que havia calculat i una revisió de comptes prematura deixà el meu dèficit al descobert. El cas podia haver estat considerat amb indulgència, però les lleis eren aplicades amb més rigor trenta anys enrere que no pas ara, i així vaig passar el dia del meu vint-i-tresè aniversari encadenat com un criminal entre trenta-set condemnats més a l’entrecoberta del vaixell Gloria Scott, rumb a Austràlia.

»”Era l’any 55, quan la Guerra de Crimea havia assolit el seu zenit i els vells vaixells dels condemnats ja comptaven amb una sòlida experiència com a mitjà de transport a la Mar Negra. El Govern, per tant, es veia obligat a utilitzar embarcacions més petites i menys preparades per a deportar els presos. El Gloria Scott havia servit en la comercialització del te de la Xina, però ja era vell, tenia una proa molt pesant i era massa ample de mànega, i els nous vaixells ràpids l’havien apartat d’aquest servei. Pesava 500 tones, i a més dels trenta-vuit presoners transportava vint-i-sis homes que formaven la tripulació, el capità, tres oficials primers, un doctor, un capellà, quatre carcellers i divuit soldats. Tot plegat, gairebé un centenar de persones ens trobàvem a bord del Gloria Scott quan aquest va salpar de Falmouth.

»”Els envans que delimitaven les cel·les dels condemnats, en comptes de ser de sòlida fusta de roure, com és habitual en els vaixells de presoners, eren força prims i fràgils. El meu veí de la banda de popa era un home que m’havia cridat especialment l’atenció quan ens feien esperar al moll. Era un home jove de cara endreçada i ben afaitada, nas llarg i prim i mandíbules robustes. Mantenia el cap alçat amb gallardia, caminava amb aires de suficiència i destacava, sobretot, per la seva prodigiosa estatura. No crec que ningú de la resta li arribés a l’altura de les espatlles, i estic segur que no feia menys de metre noranta-cinc. Entre tantes cares tristes i enfastijades, sobtava de veure’n una que denotava energia i resolució. La imatge d’aquell individu va atreure la meva atenció com una foguera enmig d’una tempesta de neu. Em va alegrar, doncs, el fet de constatar que era veí meu, i vaig esdevenir encara més content quan, a mitja nit, vaig sentir un xiuxiueig a cau d’orella i em vaig adonar que s’ho havia manegat per practicar una clivella en l’envà que ens separava.

»”—Hola, camarada! —va dir—. ¿Com et dius, i per què ets aquí?

»”Vaig respondre, i li vaig preguntar al meu torn amb qui enraonava.

»”—Sóc en Jack Prendergast —va contestar—, i com hi ha Déu que no tindràs més remei que beneir aquest nom!

»”Vaig recordar que havia sentit a parlar del seu cas, ja que havia causat sensació arreu del país uns dies abans del meu arrest. Era un home de bona família i amb una gran capacitat, però també vicis inguaribles, que mitjançant un enginyós sistema fraudulent havia obtingut fortes sumes de diners dels comerciants capdavanters de Londres.

»”—Ah, ah! No recordes el meu cas? —em preguntà orgullosament.

»”—Perfectament.

»”—Aleshores potser recordaràs una particularitat molt especial…

»”—Quina?

»”—Jo havia guanyat prop d’un quart de milió, no és veritat?

»”—Així ho tinc entès.

»”—Però no se’n va recuperar res, oi?

»”—No.

»”—Bé, doncs, on creus que està el romanent? —va preguntar?

»”—No en tinc ni idea —li vaig respondre.

»”—Exactament entre el meu índex i el polze —digué—. Com hi ha Déu que tinc més lliures a nom meu que no pas tu cabells al cap. I si tens calés, amic meu, i saps utilitzar-los i escampar-los, pots aconseguir qualsevol cosa! ¿Tu creus que un home capaç d’aconseguir qualsevol cosa ha de dur aquests pantalons i ha d’estar tancat en un vell vaixell xinès pudent, miserable, infestat d’escarabats i corcat per les rates? No, senyor, un home així prendrà cura de si mateix, i prendrà cura dels seus companys. Pots pujar-hi de peus. Confia en ell, i ja pots besar la Bíblia perquè et traurà d’aquesta situació.

»”Tal era la seva manera d’enraonar, i en un primer moment vaig pensar que no volia dir res, però al cap d’una estona, després d’haver-me posat a prova i de fer-me prestar jurament amb tota solemnitat, em va donar a entendre que en realitat estava tramant un complot per fer-se amb el comandament de la nau. Una dotzena de presoners s’hi havien afegit abans de pujar a bord, Prendergast n’era el líder, i els seus diners n’eren el mòbil principal.

»”—Jo tinc un company —em va dir—, un bon home tan fidel com una fusta a una bóta. Va apoderar-se d’uns hàbits, i… ¿on diries que és a hores d’ara? Bé doncs… és el capellà d’aquest vaixell. El capellà, ni més ni menys! Ha pujat a bord amb un vestit negre i els papers en regla, i prou diners a la caixa per comprar la confiança de tothom, des de la quilla fins al pont. La tripulació és seva, en cos i ànima. La va comprar amb calés en efectiu, i ho va fer fins i tot abans que els homes s’enrolessin. Ja ha convençut dos carcellers i en Mercer, l’oficial segon, i convenceria el mateix capità si ho cregués convenient.

»”—Què hem de fer nosaltres, doncs? —vaig preguntar.

»”—A tu què et sembla? —replicà ell—. Tenyirem l’uniforme d’alguns soldats d’un color més vermell del que un sastre podria aconseguir.

»”—Però estan armats… —vaig objectar.

»”—També ho estarem nosaltres, amic meu. Hi ha un parell de pistoles per a cada fill de sa mare que som aquí, i si no aconseguim de fer-nos amb el govern d’aquest vaixell, amb el suport de la tripulació, més valdrà que ens enviïn a tots a un col·legi per a senyoretes. Parla aquesta mateixa nit amb el company de la teva esquerra i comprova si és digne de confiança.

»”Així ho vaig fer, i em vaig assabentar que el meu veí de l’esquerra era un jove en la mateixa situació que jo, el delicte del qual havia estat una falsificació. Es deia Evans, però posteriorment es va canviar de nom, com també vaig fer jo, i actualment és un home ric i pròsper que viu al sud d’Anglaterra. Estava disposat a participar en la conspiració, ja que era l’única manera que coneixíem de salvar-nos, i abans d’haver travessat la badia només quedaven dos presoners que ignoraven el secret. Un d’ells tenia les facultats mentals pertorbades i no gosàvem confiar-hi, i l’altre sofria d’icterícia i no podia servir-nos de cap utilitat.

»”Des del primer moment es va demostrar que res no ens impediria de prendre possessió del vaixell. La tripulació era una banda de rufians, especialment triats per a la feina. El fals capellà entrava a les cel·les per exhortar-nos amb una bossa negra a la mà, suposadament plena d’opuscles, ho feia tan sovint que al tercer dia cada un de nosaltres havia amagat sota el llit una llima, un parell de pistoles, una lliura de pólvora i vint bales. Dos dels carcellers eren agents de Prendergast, i l’oficial segon n’era el braç dret. Els nostres adversaris quedaven reduïts al capità, dos oficials primers, dos carcellers, el lloctinent Martin, els seus divuit soldats i el doctor. Malgrat tot, per bé que l’operació semblava força segura, vàrem decidir de no negligir cap precaució i dur a terme l’atac per sorpresa en plena nit. Succeí, però, més aviat del que havíem previst, i va anar de la manera següent:

»”Un vespre de la tercera setmana d’ençà de la nostra partida, el doctor va baixar per visitar un dels presoners, que estava malalt. En recolzar la mà sobre la llitera, va palpar el contorn de les pistoles. Si hagués guardat silenci, hauria arruïnat el pla sencer, però era un home força nerviós, i, en deixar anar un crit de sorpresa i tornar-se pàl·lid, el presoner es va adonar del que passava i el va agafar, el va emmordassar abans no pogués donar l’alarma i el va lligar al llit. El doctor havia deixat oberta la porta que comunicava amb la coberta, i tots vàrem córrer cap allí. Els dos carcellers varen morir a trets, com també el caporal que acudí a corre-cuita a veure què estava passant. A la porta de la cabina hi havia dos soldats més, però sembla ser que tenien els mosquets descarregats, perquè no ens varen disparar en cap moment i foren abatuts quan provaven de calar la baioneta. Aleshores ens vàrem dirigir cap a la cabina del capità, però en el mateix instant en què empenyíem la porta vàrem sentir un espetec procedent de l’interior, i allí el trobàrem, ajagut amb el cap sobre la carta de l’Atlàntic clavada damunt la taula, mentre el capellà ens esperava al seu costat amb una pistola fumejant a la mà. Els dos oficials havien estat capturats per la tripulació, i l’operació semblava haver assolit el seu final.

»”El saló era al costat de la cabina del capità. Allí ens vàrem congregar i ens acomodàrem als sofàs, tots enraonant alhora per l’excitació pròpia de sentir-nos lliures. Hi havia armaris tot volt de la sala i Wilson, el fals capellà, en va esbotzar un i en va treure una dotzena d’ampolles de xerès. Vàrem trencar els colls de les ampolles i n’abocàrem el contingut en vasos. Quan tot just ens l’estàvem bevent, de sobte, i inopinadament, varem sentir un espetec de mosquets i la sala es va omplir d’una fumera tan densa, que amb prou feines podíem veure més enllà de la taula. Quan es va esvair el fum, el lloc va aparèixer convertit en una carnisseria. Wilson i vuit homes més es retorçaven els uns sobre els altres a terra, i la imatge de la sang i el xerès barrejats en aquella taula encara em posa malalt quan hi penso. Vàrem quedar tan intimidats davant d’aquell espectacle, que crec que hauríem abandonat l’operació de no haver estat per Prendergast. Va bramar com un toro i es va abalançar cap a la porta amb tots els qui havíem sobreviscut entalonant-lo. Vàrem sortir a l’exterior a corre-cuita, i un cop a popa vàrem ensopegar amb el lloctinent i deu dels seus homes. Havien entreobert la claraboia que hi havia sobre la taula del saló i ens havien disparat a través de l’obertura. Ens abalançàrem damunt d’ells abans que poguessin tornar a carregar i ens varen oposar una tenaç resistència, però els érem superiors en nombre i al cap de cinc minuts tot s’havia acabat. Déu meu! ¿S’ha vist mai un escorxador com aquell vaixell? Prendergast semblava un dimoni rabiós: aixecava els soldats com si fossin infants i els llençava per sobre la borda, vius o morts. Un sergent havia quedat horriblement esguerrat, i no obstant això es va mantenir a la superfície durant una bona estona, fins que algú es va apiadar d’ell i li va volar el cervell d’un tret. Quan es va acabar la lluita, no quedava cap dels nostres enemics, llevat dels carcellers, els oficials i el doctor.

»”Fou a propòsit d’ells que es va establir una gran discussió. Molts ens acontentàvem amb haver conquerit la llibertat i no desitjàvem haver de carregar nous assassinats a les nostres consciències. Una cosa era combatre contra uns soldats armats amb mosquets, i una altra de molt diferent era quedar-nos impassibles mentre assassinaven uns homes a sang freda. Vuit de nosaltres, cinc condemnats i tres mariners, ens hi vàrem oposar, però no hi va haver manera de persuadir Prendergast i els seus partidaris. Ell afirmava que l’única possibilitat de salvació consistia a acomplir la feina fins al final, i que no deixaria ni una sola llengua amb la facultat d’enraonar des d’una tribuna de testimonis. Va insistir en la necessitat de compartir amb ell la responsabilitat sobre el destí dels presoners, però finalment va dir que podíem botar una barca i anar-nos-en, si així ho desitjàvem. Vàrem acceptar l’oferta, perquè ja en teníem prou de tantes accions sanguinàries i ens adonàvem que la situació podia empitjorar en el cas que romanguéssim allí. Ens varen fornir d’un uniforme de mariner per a cadascú, una bota d’aigua i dos tonells, un de carn salada i l’altre de galetes, i una brúixola. Prendergast ens va llançar una carta, ens comunicà que diguéssim que érem nàufrags la nau dels quals havia sotsobrat a 15° N de lat. i 25° O de long., i seguidament va tallar l’amarra i ens deixà marxar.

»”Arribo ara, benvolgut fill, a la part més sorprenent d’aquesta història. Durant la revolta, els mariners havien halat la verga del trinquet en fatxa, però ara que ens allunyàvem del vaixell tornava a estar aparellada en angle recte i, com sigui que bufava una brisa del nord-est, la nau va començar a apartar-se lentament del nostre rumb. La barca pujava i baixava a cavall d’unes ones llargues i uniformes, i Evans i jo, que érem els més instruïts del grup, sèiem a coberta provant de localitzar la nostra posició i planificant cap a quina costa havíem de dirigir-nos. Era un problema considerable, ja que teníem Cap Vert a 500 milles al nord i la costa africana a unes 700 milles a l’est. Considerant que el vent estava rolant a nord, vàrem decidir que Sierra Leone constituïa la millor destinació, així que vàrem fer proa en aquella direcció deixant el vaixell a l’altura de la quarta d’estribord. De sobte, mentre l’estàvem contemplant, vàrem veure que en sortia una columna de fum negre i dens que descrivia la forma d’un arbre gegantesc sobre l’horitzó. Uns instants després, arribà fins a les nostres oïdes un estrèpit semblant a un tro, i en esvair-se el fum ens adonàrem que el Gloria Scott havia desaparegut. Vàrem fer mitja volta immediatament, i remàrem amb totes les nostres forces cap el lloc on la boirina, que es difuminava encara sobre l’aigua, assenyalava l’escenari de la catàstrofe.

»”Va passar una hora llarga abans que hi poguéssim arribar, i en un principi vàrem creure que ja era massa tard per a salvar algú. Una barca partida per la meitat i una quantitat estimable de caixes i trossos de verga surant sobre les onades indicaven l’indret on havia sotsobrat el vaixell, per bé que no es veia cap vestigi de vida. Ja havíem girat cua, mancats de tota esperança, quan vàrem sentir un crit en demanda d’auxili, i veiérem a una certa distància una resta del naufragi amb un home ajagut al damunt. Quan el vàrem hissar a bord de la barca ens adonàrem que era un jove mariner anomenat Hudson, que estava tan cremat i fatigat que no va poder explicar-nos res del que havia succeït fins a l’endemà al matí.

»”Sembla ser que, després que nosaltres havíem abandonat el vaixell, Prendergast i la seva banda havien procedit a ajusticiar els cinc presoners que quedaven: els dos carcellers varen ser afusellats i llançats per la borda, així com el tercer oficial. Seguidament, Prendergast va baixar a l’entrepont i va degollar l’infeliç metge amb les seves pròpies mans. Restava només el primer oficial, un home temerari i enèrgic. En veure que se li acostava el cap dels sublevats amb un ganivet ensagnat a la mà, es va desprendre de les cordes, que havia reeixit a deslligar d’alguna manera, i, havent travessat la coberta a corre-cuita, es va ocultar al polvorí de popa.

»”Una dotzena de convictes que el buscaven, pistoles en mà, el varen trobar al costat d’un barril de pólvora obert, un dels cent que havien estat carregats a bord. L’oficial, mostrant una capsa de mistos, va jurar que faria volar el vaixell en el cas que li causessin alguna molèstia. Uns instants després s’esdevingué l’explosió, encara que Hudson creia que havia estat provocada per una bala desviada, disparada per un dels amotinats, i no pas per un misto de l’oficial. Qualsevulla que en fos la causa, aquell fou el final del Gloria Scott i de la xusma que se n’havia apoderat.

»”Aquesta, estimat fill, és, en poques paraules, la història del terrible afer en què em vaig veure involucrat. L’endemà vàrem ser recollits pel Hotspur, un bergantí en ruta cap a Austràlia, el capità del qual no va trobar cap inconvenient a creure que érem els supervivents d’un vaixell de passatgers que havia sotsobrat. L’Almirallat va considerar que el vaixell de transport Gloria Scott havia naufragat enmig de l’oceà, i res més no en va transcendir a propòsit de la seva veritable sort. Després d’un viatge excel·lent, el Hotspur ens va desembarcar a Sydney, on Evans i jo vàrem canviar de nom i vàrem fer cap als jaciments. Allí, envoltats de gent arribada de totes les nacions del planeta, no vàrem tenir dificultats a perdre les nostres antigues identitats.

»”No tinc necessitat d’explicar-te la resta. Vàrem prosperar, vàrem viatjar, vàrem tornar a Anglaterra convertits en colons rics, i vàrem comprar terres. Durant més de vint anys hem gaudit de sengles vides tranquil·les i profitoses, confiant que el nostre passat havia quedat enterrat per sempre més. Imagina’t, doncs els meus sentiments quan en aquell mariner que ens va venir a veure vaig reconèixer instantàniament l’home que havíem rescatat del naufragi. S’ho havia manegat per seguir-nos les passes, decidit a aprofitar-se dels nostres temors. Ara podràs comprendre per què m’he escarrassat tant a mantenir la pau amb ell, i d’alguna manera et sentiràs solidari amb mi pel que fa a la por que m’embarga ara que m’ha deixat per anar a intimidar amb amenaces la seva segona víctima.”

»A sota hi ha escrit, amb una lletra tan tremolosa que a penes resulta llegible: “Beddoes ha escrit en codi xifrat per dir que H. ho ha contat tot. Déu del cel, tingueu pietat de les nostres ànimes!”.

»Aquest va ser el relat que vaig llegir al jove aquella nit, i em penso, Watson, que donades les circumstàncies resultava força dramàtic. El pobre noi va quedar molt aixafat moralment i va fer cap a les plantacions de te de Terai, d’on he rebut notícies que anuncien que li van bé les coses. Pel que fa al mariner i Beddoes, no se n’ha sabut res més d’ençà del dia que fou escrita la carta d’advertiment. La policia no ha rebut cap denúncia al respecte, la qual cosa indica que Beddoes va interpretar una amenaça com un fet. Hudson havia estat vist a l’aguait, i la policia va creure que havia eliminat Beddoes i havia fugit. Jo, personalment, crec que la veritat és justament el contrari. Considero més probable que Beddoes, dominat per la desesperació, en la creença que ja havia estat traït, es vengés de Hudson i abandonés el país amb tots els diners que hagués estat capaç d’aplegar. Aquests són els fets del cas, doctor, i en el supòsit que puguin servir-vos per a la vostra col·lecció, estic segur que no hi haurà cap inconvenient perquè els utilitzeu a discreció.





5. EL RITUAL MUSGRAVE


Si hi havia una anomalia en el caràcter del meu amic Sherlock Holmes que em sorprengués especialment, era que, si bé en els seus mètodes era el més acurat i metòdic dels mortals, i observava també una certa pulcritud en el vestir, en els seus hàbits personals, en canvi, es mostrava com un dels homes més despreocupats i més capaços d’exasperar un company d’habitació. I no és pas que jo sigui gaire convencional en els meus costums. La frenètica campanya de l’Afganistan, que havia contribuït a l’assimilació d’un tarannà força bohemi, m’havia fet més indisciplinat del que correspon a un professional de la medicina. Però vet ací que també tinc les meves limitacions, i quan ensopego amb un home que guarda els cigars a la galleda del carbó, el tabac dins una babutxa persa, i la correspondència a respondre clavada amb una navalla a la lleixa de fusta de la xemeneia, llavors començo a atribuir-me facultats virtuoses. Sempre he cregut que la pràctica de tir amb pistola hauria de ser una distracció conreada a l’aire lliure, i quan Holmes, en una de les seves extravagàncies, s’asseia en una butaca amb el seu revòlver i un centenar de cartutxos Boxer i procedia a guarnir la paret del davant amb unes patriòtiques V.R.[1] fetes amb impactes de bala, jo sentia intensament que ni l’ambient ni l’aspecte de la cambra no havien millorat al més mínim.

Les nostres habitacions estaven sempre plenes de productes químics i relíquies criminals, que tenien la facultat de canviar de situació i aparèixer en els llocs més insospitats, com ara el plat de la mantega, o fins i tot en indrets encara menys desitjables. Però la meva gran creu residia en els seus papers. Experimentava un gran pànic davant la idea de destruir documents, sobretot els relacionats amb casos pretèrits. Només una vegada cada any o cada dos anys reunia l’energia suficient per a classificar-los i ordenar-los, ja que, com ja he esmentat alguna vegada en aquestes incoherents memòries, els rampells d’apassionament quan resolia els extraordinaris successos amb què s’associa el seu nom eren seguits de reaccions letàrgiques, durant les quals es consagrava al seu violí i als seus llibres, sense bellugar-se a penes, llevat del sofà a la taula. Així, mes rere mes, els papers s’anaven amuntegant, fins que tota l’habitació quedava envaïda per lligalls de manuscrits que de cap manera podien ser llençats al foc, i ningú llevat del seu propietari no estava autoritzat a endreçar-los.

Una nit d’hivern, mentre estàvem asseguts davant la llar, vaig gosar de suggerir-li que, ja que havia acabat d’enganxar alguns retalls al seu llibre, podia dedicar les dues hores següents a fer l’estança una mica més habitable. No es va atrevir a negar la justícia de la meva petició, de manera que, amb una expressió de penediment al rostre, es retirà al seu dormitori, del qual va tornar de seguida carregat amb una gran caixa de llautó. La va situar al bell mig de la sala i, després d’asseure’s en una banqueta que hi havia disposat al davant, en va treure la tapa. Vaig veure aleshores que la caixa ja era plena en una tercera part de lligalls de papers subjectats amb una cinta vermella en paquets separats.

—Hi ha tants casos aquí dins, Watson —em va dir amb una mirada maliciosa—, que crec que si sabíeu el que conservo en aquesta caixa em demanaríeu de treure’n alguns documents en comptes de desar-n’hi d’altres.

—Són els informes dels vostres primers treballs, doncs? —vaig preguntar—. Sovint he desitjat de prendre algunes notes d’aquests casos.

—Sí, amic meu. Tots aquests foren resolts prematurament, abans de conèixer el biògraf que havia d’immortalitzar-me. —Va treure un lligall darrere l’altre amb cura i delicadesa—. No tot són èxits, Watson, sinó que també hi ha alguns petits enigmes. Vet ací l’acta dels assassinats de Tarleton, i el cas de Vamberry, el comerciant de vi, i l’aventura de l’anciana russa, i el singular afer de la crossa d’alumini, així com un informe complet sobre Ricoletti, el del peu deforme, i la seva abominable esposa. I aquí… ah, sí! Aquest és, realment, un xic recherche.

Va ficar el braç dins la caixa, i en va treure una capseta de fusta, amb una tapa corredissa, semblant a les capses en què els infants guarden les seves joguines. Va extreure del seu interior un paper rebregat, una clau de llautó antiga, una estaca de fusta amb un cordill lligat al seu voltant, i tres discos de metall vells i rovellats.

—Bé, amic meu, què me’n dieu, d’aquest lot? —em preguntà, tot somrient davant la meva expressió.

—És una col·lecció ben curiosa.

—Molt curiosa, i la història que s’hi relaciona us semblarà encara més curiosa.

—Així, doncs, aquestes relíquies tenen una història?

—Fins a tal punt, que són, de fet, història.

—Què voleu dir amb això?

Sherlock Holmes va anar agafant els diversos objectes un per un, i els anà deixant a la vora de la taula. Tot seguit, va tornar a acomodar-se al seu seient, i els va contemplar amb una guspira de satisfacció als ulls.

—Això —va dir— és tot el que em queda per a recordar l’episodi del Ritual Musgrave.

Li havia sentit fer esment d’aquest cas més d’una vegada, per bé que no havia arribat mai a esbrinar-ne els detalls.

—M’agradaria molt —vaig suggerir— que me’n féssiu el relat.

—I deixar tot aquest desordre tal com està? —va exclamar, maliciosament—. Al capdavall, Watson, el vostre sentit de la netedat no és pas tan intransigent com us penseu. Sigui com sigui, tinc força interès que incorporeu aquest cas als vostres annals, perquè presenta alguns trets que li concedeixen una genuïnitat única en la tradició criminal d’aquest o, suposo, de qualsevol altre país. Considero que tota col·lecció dels meus insignificants èxits quedaria incompleta si li mancava la narració d’aquest afer singular.

»Ja recordareu com el cas del Gloria Scott, i la meva conversa amb l’infeliç home el destí del qual us vaig explicar, va atreure la meva atenció, per primer cop, cap a la professió que ha esdevingut l’activitat de la meva vida. Ja veieu que ara, quan el meu nom ha esdevingut popular, sóc reconegut generalment tant pel públic com per les institucions com una mena de tribunal de cassació final en casos conflictius. Fins i tot quan em vàreu conèixer, en el decurs de l’assumpte que heu commemorat a “Estudi en escarlata”, ja havia conquerit una considerable, si bé no gaire lucrativa, reputació. Consegüentment, amb prou feines podreu estimar les dificultats que vaig haver de superar al començament, i el temps que vaig haver d’esperar abans d’assolir els primers progressos.

»Quan vaig venir a Londres per primera vegada, vaig llogar unes habitacions a Montague Street, justament al xamfrà del British Museum. Allí omplia el meu abundat temps de lleure dedicant-me a l’estudi de totes aquelles branques de la ciència que poguessin resultar-me d’alguna utilitat. Sovint se’m presentaven casos, principalment mitjançant antics companys d’estudis, ja que en el decurs dels darrers anys que vaig passar a la universitat s’hi parlava força de mi i dels meus mètodes. El tercer d’aquests casos va ser el del Ritual Musgrave, i fou a partir de l’interès suscitat per aquella singular successió d’esdeveniments, així com per l’àmplia gamma de qüestions que es va demostrar que hi havia en joc, que vaig donar la primera passa cap a la posició que ostento a hores d’ara.

»Reginald Musgrave havia coincidit amb mi a la mateixa universitat, per bé que la coneixença que jo tenia d’ell era molt minsa. No era especialment popular entre els estudiants, però a mi sempre em va semblar que allò que li atribuïen com a orgull era, en realitat, un intent de dissimular una naturalesa extremament tímida. Tenia l’aspecte d’un home d’origen aristocràtic: nas llarg i prim, ulls grans, i adoptava unes maneres decandides però elegants. Era, de fet, descendent d’una de les famílies més antigues del regne, per bé que la seva branca s’havia separat dels Musgrave del nord al segle setze i s’havia instal·lat a l’oest de Sussex, a la mansió de Hurlstone, potser l’edifici habitat més vell del país. L’home en qüestió semblava dur adherits a la seva persona alguns trets del lloc de naixement, i jo era incapaç d’observar el seu rostre pàl·lid i esmolat o la dignitat del seu cap sense associar-los amb arcades grises, finestres partides per trencallums i totes les venerables romanalles d’un casalot feudal. Sovint teníem alguna conversa, i recordo que més d’una vegada va manifestar un zelós interès pels meus mètodes d’observació i deducció.

»No vaig saber res d’ell durant quatre anys, fins que un matí es va presentar a les meves habitacions de Montague Street. Havia canviat ben poc, vestia elegantment —tenia sempre un cert aire de dandi— i conservava la mateixa actitud cortesa i tranquil·la que l’havia distingit antany.

»—Què és de la teva vida, Musgrave? —li vaig preguntar, després d’una cordial encaixada de mans.

»—Probablement has sentit enraonar de la mort del meu pobre pare —em va respondre—. S’esdevingué fa un parell d’anys. Des d’aleshores, com és natural, he hagut d’ocupar-me d’administrar els béns de Hurlstone, i com sigui que sóc, a més, diputat pel meu districte, la meva vida ha anat força atrafegada. Tinc entès, Holmes, que estàs portant a aplicacions pràctiques aquelles facultats amb què solies deixar-nos bocabadats.

»—Sí —vaig fer jo—, he optat per viure sense treballar.

»—Celebro de sentir-ho, perquè a hores d’ara el teu consell se’m fa absolutament necessari. A Hurlstone han succeït esdeveniments molt estranys, i la policia ha estat incapaç d’aclarir-ne res. Es tracta d’un assumpte d’allò més extraordinari i inexplicable.

»Ja us podeu imaginar, Watson, l’interès amb què me’l vaig escoltar, ja que era conscient que tenia a l’abast de la mà l’oportunitat que havia anhelat durant molts mesos d’inactivitat. Sentia des del fons del cor que podia reeixir allí on d’altres havien fracassat, i ara se’m presentava una oportunitat per demostrar-m’ho.

»—Explica-me’n els detalls, si ets tan amable —vaig dir.

»Reginald Musgrave es va asseure al meu davant, va encendre la cigarreta que li havia ofert, i encetà el seu relat:

»—Has de saber que, tot i que sóc solter, he de mantenir un nombre considerable de criats, a Hurlstone, perquè és una mansió antiga i enorme i requereix, per tant, molta cura. Em dedico també a la caça, i durant l’època del faisà acostumo de tenir convidats a casa perquè m’acompanyin en aquesta activitat. Tinc al meu servei, tot plegat, vuit criades, un cuiner, un majordom, dos lacais i un criat. El jardí i les quadres disposen, naturalment, d’un servei especial.

»”De tots aquests criats, el que ha estat més temps amb nosaltres és Brunton, el majordom. Era un jove mestre d’escola sense col·locació quan va ser contractat pel meu pare, però era un home amb molt d’esperit i caràcter, i aviat es va fer insubstituïble a la casa. Era un home bell i ben plantat, amb un front esplèndid, i encara que ja fa vint anys que és amb nosaltres, la seva edat actual no depassa els quaranta. Amb totes les seves extraordinàries qualitats i dots personals, ja que domina diverses llengües i sap tocar gairebé tots els instruments musicals, no deixa de ser un prodigi que s’hagi acontentat durant tant de temps amb aquesta ocupació, però he de suposar que s’hi ha trobat còmode i li ha mancat l’esprit necessari per marxar. El majordom de Hurlstone és sempre recordat per tots aquells que vénen a visitar-nos.

»”Però aquest model de virtut té un defecte. És un seductor incorregible, i ja et pots imaginar que per a un home com ell no resulta gens difícil de representar el seu paper en un districte tranquil i campestre com el nostre.

»”Quan va estar casat tot va anar bé, però d’ençà que esdevingué vidu no ha deixat de causar-nos problemes. Fa uns quants mesos vàrem abrigar esperances que tornés a asserenar-se, perquè es va prometre amb Rachel Howells, la segona criada, però la va deixar per festejar amb Janet Tregellis, la filla del guardabosc. La Rachel, que és molt bona noia, però té el temperament excitable dels gal·lesos, va sofrir un accés agut de febres al cervell, i ara, o si més no fins ahir, ronda per la casa com una mala ombra de la dona que havia estat abans. Aquest va ser el primer drama que vàrem tenir a Hurlstone, però un segon drama es va encarregar d’esborrar el precedent. Tot succeí a partir de l’escàndol i acomiadament del majordom, Brunton.

»”Les coses van anar com segueix. Ja he significat que l’home era intel·ligent, i va ser precisament aquesta intel·ligència la causant de la seva ruïna, perquè, segons que sembla, va degenerar en una tafaneria insadollable per coses que no eren de la seva incumbència. Jo no vaig tenir idea de l’abast que podia assolir aquesta curiositat fins que l’incident més simple m’hi va obrir els ulls.

»”Ja he dit que la casa és àmplia i intricada. Una nit de la setmana passada —la nit del dijous, per ser més exacte—, vaig patir d’insomni per haver-me pres, inconscientment, una tassa de café noir carregat després de sopar. Havent provat de combatre l’insomni fins a les dues de la matinada sense èxit, em vaig llevar i vaig encendre una espelma amb la intenció de continuar la novel·la que estava llegint. Com sigui que havia deixat el llibre a la sala de billar, em vaig posar la bata i vaig sortir del meu dormitori.

»”Per arribar a la sala de billar havia de baixar unes escales i travessar un dels extrems del passadís que portava a la biblioteca i a la sala d’armes. Ja pots suposar la meva sorpresa quan, en mirar cap al fons d’aquest passadís, vaig veure un besllum procedent de la porta oberta de la biblioteca. Jo mateix n’havia apagat el llum i tancat la porta abans de retirar-me a dormir. Naturalment, el primer que vaig pensar va ser que allò era obra d’algun lladregot. Els passadissos de Hurlstone tenen les parets profusament decorades amb trofeus d’armes antigues. Vaig agafar una destral de combat d’un d’aquests trofeus i tot seguit, havent deixat l’espelma al meu darrere, vaig recórrer el passadís de puntetes i vaig donar un cop d’ull des de l’obertura de la porta.

»”Brunton, el majordom, era dins la biblioteca. Estava assegut, completament vestit, en una butaca, amb un full de paper, que semblava un mapa, sobre els genolls i el front recolzat a la seva mà, immers en profundes meditacions. Em vaig quedar una estona a les fosques, mut d’astorament, observant-lo. Una petita bugia emplaçada a la vora de la taula proporcionava una dèbil llum que bastava, no obstant, per a permetre’m de constatar que anava del tot vestit. De sobte, mentre jo l’observava, es va incorporar de la butaca i, després d’arribar-se fins a un escriptori que es troba en un racó, el va obrir i en va estirar un dels calaixos. Va agafar un paper del calaix, va tornar al seu seient, va estendre el paper al costat de la bugia i començà a estudiar-lo detalladament. La meva indignació davant d’una tafaneria tan serena sobre els documents de la família em va superar fins al punt de forçar-me a fer un pas endavant, i Brunton, en alçar la vista, em va veure al llindar de la porta. S’incorporà d’un salt, la cara se li va tornar pàl·lida de por, i es va amagar al pit el paper semblant a un mapa que havia estat estudiant inicialment.

»”—¿Així —vaig fer— és com pagues la confiança que hem dipositat en tu? Demà mateix abandonaràs aquesta casa.

»”Va fer una reverència amb la mirada d’un home derrotat, i passà furtivament pel meu costat sense dir ni un mot. La bugia estava encara sobre la taula, i m’hi vaig apropar per veure què era el paper que Brunton havia tret de l’escriptori. Em va sorprendre de constatar que no era res important, sinó una còpia de les preguntes i respostes de la singular i antiga pràctica coneguda com el Ritual Musgrave. És una mena de cerimonial propi de la nostra família, que cada Musgrave ha hagut d’oficiar, en el decurs dels segles, en assolir la majoria d’edat… una tradició d’interès privat, i potser amb un cert valor arqueològic, com poden tenir els nostres blasons, però mancada, en qualsevol cas, d’utilitat pràctica.

»—Val més que tornem a aquest paper més endavant —vaig suggerir.

»—Si així ho creus convenient… —va respondre ell, amb una certa vacil·lació—. Continuant el meu testimoni, però, diré que vaig tornar a tancar l’escriptori amb la clau que Brunton hi havia deixat. En tombar-me per anar-me’n, vaig quedar astorat en adonar-me que el majordom havia tornat i s’esperava darrere meu.

»”—Mr. Musgrave, senyor —va exclamar, amb una veu rogallosa per l’emoció—, no em desacrediteu. Sempre he estat orgullós de la meva condició, i la ignomínia em mataria. Us asseguro que la meva sang caurà sobre vós, senyor, si em condemneu a la desesperació. Si ja no em voleu després del que ha passat, permeteu-me, per l’amor de Déu, que us doni avís de la meva marxa i concediu-me un mes abans de deixar-vos, com si ho fes per pròpia voluntat. Això ho puc suportar, Mr. Musgrave, però no ser acomiadat davant de tots aquells que conec tan bé.

»”—No et mereixes gaire consideració Brunton —vaig respondre—. La teva conducta ha estat d’allò més infame. No obstant això, com sigui que has estat molt de temps al servei de la família, no tinc cap desig de desacreditar-te en públic. Un mes, de tota manera, és massa temps. Marxa d’aquí a una setmana, i fes-me saber quina raó vols adduir per fer-ho.

»”—Només una setmana, senyor? —va exclamar, amb un to de desesperació—. Una quinzena… concediu-me almenys una quinzena.

»”—Una setmana —vaig repetir—, i pots considerar-te beneficiari d’un tracte força indulgent per part meva.

»”Es va retirar amb el cap cot sobre el pit, la viva imatge d’un home acabat, mentre jo apagava el llum i tornava a la meva cambra.

»”Durant els dos dies següents a aquest incident, Brunton va demostrar una més gran atenció a les seves obligacions. Jo no feia cap mena d’al·lusió al que havia passat, i esperava amb una certa curiositat de veure com s’ho faria per ocultar la seva ignomínia. El tercer matí, però, no va comparèixer, com tenia per costum, després de l’hora de l’esmorzar, per rebre les instruccions de la jornada. Així que vaig sortir del menjador, em vaig topar amb Rachel Howells, la criada. Ja t’he dit abans que tot just s’estava recuperant d’una malaltia, i estava tan pàl·lida i macilenta que li vaig recriminar el fet d’estar treballant.

»”—Hauries de fer llit —li vaig dir—. Ja t’ocuparàs dels teus deures quan et trobis millor.

»”Ella em va mirar amb una expressió tan estranya, que vaig començar a sospitar que la malaltia li havia afectat el cervell.

»”—Ja em trobo bé, Mr. Musgrave —va replicar.

»”—Ja veurem què diu el doctor —vaig fer jo—. Ara, deixa de treballar, i quan vagis a baix digues que desitjo veure en Brunton.

»”—El majordom se n’ha anat —digué ella.

»”—Que se n’ha anat? A on?

»”—Se n’ha anat. Ningú no l’ha vist. No hi és pas, a la seva habitació. Oh, sí, se n’ha anat… se n’ha anat! —Va retrocedir contra la paret xisclant i rient, mentre jo, horroritzat per aquest sobtat atac d’histèria, sortia corrents cap a la campaneta per demanar ajut. Varen emportar-se la noia al seu dormitori, encara xisclant i sanglotant, mentre jo demanava informació sobre Brunton. No hi havia dubte que havia desaparegut. Era evident que no havia dormit al seu llit; ningú no l’havia vist d’ençà que s’havia retirat a la seva cambra la nit anterior; i, tanmateix, es feia difícil d’imaginar com podia haver marxat, perquè aquell matí totes les portes i finestres estaven tancades. La seva roba, el rellotge i fins i tot els seus diners estaven al seu dormitori, però s’hi trobava a faltar, en canvi, el vestit negre que solia portar. També hi mancaven les sabatilles, però hi havia les botes. ¿A on, doncs, podia haver anat el majordom Brunton aquella nit, i què devia ser d’ell a aquella hora?

»”Naturalment, vàrem escorcollar la casa des del celler fins a les golfes, però no en trobàrem ni rastre. Aquella antiga mansió és poc menys que un laberint, especialment l’ala original, que actualment està pràcticament deshabitada, però vàrem escrutar a fons totes les cambres i golfes sense descobrir ni el més mínim senyal del desaparegut. Per a mi resultava increïble que hagués marxat deixant-se totes les seves propietats, i, a més, a on podia haver anat? Vaig fer cridar la policia local, però sense èxit. La nit abans havia plogut, i per bé que vàrem examinar la gespa i els camins que envoltaven la casa, fou en va. Així estaven les coses, quan un nou esdeveniment va apartar la nostra atenció del misteri original.

»”Durant els dos dies següents, Rachel Howells va empitjorar tant, desvariejant a estones i sofrint atacs d’histèria d’altres, que vàrem haver de contractar una infermera perquè la vigilés a les nits. La tercera nit d’ençà de la desaparició de Brunton, la infermera veient que la seva pacient dormia plàcidament, va fer una becaina a la butaca que ocupava. Quan es va despertar, a primera hora del matí, s’adonà que el llit era buit, la finestra oberta, i no hi havia ni rastre de la malalta. Em varen despertar immediatament, i tot seguit em vaig posar a buscar, amb l’ajuda dels dos lacais, la noia desapareguda. No va resultar difícil d’esbrinar quina direcció havia pres, perquè, partint des de la seva finestra, era possible de seguir-ne fàcilment les petjades que havia deixat sobre la gespa fins a la vora de l’estany, on desapareixien prop del camí de grava que porta a l’exterior dels jardins. L’estany té dos metres i mig de profunditat, de manera que podràs imaginar-te els nostres temors en veure que la trajectòria de la pobre dement s’acabava a la vora de l’aigua.

»”Com és lògic, vàrem decidir de dragar el llac per recuperar el cos, però no en trobàrem cap vestigi. En canvi, vàrem treure a la superfície un objecte d’allò més insospitat. Era un sac de lli, que contenia una andròmina metàl·lica, rovellada i descolorida, i diverses peces de cristall o vidre d’una tonalitat somorta. Aquesta estranya troballa fou tot el que vàrem poder treure de l’estany, i per bé que invertírem tot el dia d’ahir en recerques i indagacions, no s’ha sabut res més del fat de Rachel Howells ni del de Richard Brunton. La policia del comtat ja no sap a quin sant encomanar-se, i he decidit d’acudir a tu com a últim recurs.”

»Ja us podeu imaginar, Watson, amb quin interès vaig escoltar aquesta extraordinària seqüència d’esdeveniments, i vaig mirar de relacionar-los entre si per tal de deduir-ne algun fil comú.

»El majordom havia marxat. La criada havia marxat. La criada havia estimat el majordom, però més tard havia tingut motius per odiar-lo. Duia sang gal·lesa a les venes, i era, per tant, apassionada i temperamental. Havia llançat al llac un sac amb un contingut força curiós. Tots aquests eren factors que convenia de tenir en consideració, i això no obstant cap d’ells no s’acostava prou a la clau del problema. ¿Quin era el punt de partida d’aquesta cadena de fets? Allí residia l’extrem final de tot aquest nus.

»—Hauria de veure el paper, Musgrave —vaig dir—, que el teu majordom va considerar mereixedor de ser consultat, tot i a risc de perdre la seva col·locació.

»—Aquest ritual nostre no deixa de ser un assumpte força absurd —respongué ell—, però compta, si més no, amb la gràcia de la seva antiguitat per disculpar-lo. He portat una còpia de les seves preguntes i respostes, per si t’interessa de donar-hi un cop d’ull.

»Em va lliurar aquest mateix paper que conservo aquí. Vet ací, Watson, l’estrany catecisme al qual havia de sotmetre’s cada Musgrave en assolir la majoritat. Us en llegiré tot seguit les preguntes i respostes tal com figuren aquí:

»”—De qui era?

»”—D’aquell qui ens va deixar.

»”—De qui serà?

»”—D’aquell qui vindrà.

»”—Quin mes era?

»”—El sisè des del primer.

»”—On era el sol?

»”—Damunt del roure.

»”—On era l’ombra?

»”—Sota de l’om.

»”—Com estava emplaçat?

»”—Al nord de deu en deu, a l’est de cinc en cinc, al sud de dos en dos, a l’oest d’un en un, i d’aquí en avall.

»”—Què donarem per ell?

»”—Tot allò que és nostre.

»”—Per què ho donarem?

»”—Amb motiu de l’esperança.”

»—L’original no té data, però està escrit amb una grafia corresponent a mitjan segle disset —anuncià Musgrave—. Molt em temo, però, que de ben poc ens servirà per a resoldre aquest misteri.

»—Si més no —vaig fer jo— ens aporta un nou misteri, que és fins i tot més interessant que l’anterior. Podria ser que la solució de l’un coincidís amb la solució de l’altre. Ja em disculparàs, Musgrave, si et dic que el teu majordom em sembla un home molt intel·ligent, fins al punt d’haver estat força més perspicaç que deu generacions dels seus senyors.

»—Em costa molt de seguir-te —concedí Musgrave—. A mi em sembla que aquest document no té cap mena d’importància pràctica.

»—A mi, per contra, em sembla immensament pràctic, i he de suposar que Brunton va tenir la mateixa impressió que jo. Probablement se’n va adonar abans de la nit en què el vas sorprendre.

»—És molt possible. No hem adoptat mai mesures per amagar el document en qüestió.

»—He d’interpretar que va voler refrescar la memòria a partir d’aquella darrera ocasió. Tinc entès que tenia una mena de mapa o carta que comparava amb el manuscrit i que va ocultar a la seva butxaca, quan tu vares aparèixer…

»—Sí, és veritat. Però ¿què tenia a veure, ell, amb el nostre antic costum familiar, i què significa tot aquest galimaties?

»—Crec que no trobarem gaires dificultats a determinar-ho —vaig respondre—. Amb el teu permís, agafarem el primer tren cap a Sussex, i aprofundirem un xic més aquest assumpte sobre el terreny.

»Aquella mateixa tarda ens trobàvem a Hurlstone. És possible que hàgiu vist gravats i llegit descripcions del cèlebre i antic edifici, de manera que limitaré les meves explicacions a dir que és una construcció en forma d’«L», el braç més llarg de la qual correspon a les dependències modernes, i el més curt al nucli antic a partir del qual s’ha desenvolupat la resta. Sobre la porta, baixa i sobrellindada, que s’obre al centre de l’edifici original, hi ha cisellada la data de 1607, encara que els experts coincideixen a afirmar que les bigues i la maçoneria són força més antigues. Al segle passat, l’enorme gruix de les parets i les reduïdes dimensions de les finestres varen aconsellar a la família de bastir l’ala nova, i la vella va passar a ser utilitzada només com a magatzem o celler. Un esplèndid parc, ple d’arbres alterosos i centenaris, envoltava la casa, i l’estany que havia esmenat el meu client estava situat prop de l’avinguda, a uns dos-cents metres de l’edifici.

»Jo estava del tot convençut, Watson, que no hi havia tres misteris diferenciats, sinó un de sol, i que si era capaç de llegir el Ritual Musgrave correctament tindria en el meu poder la clau que em revelaria la veritat a propòsit de Brunton, el majordom, i de Howells, la criada. A això, consegüentment, vaig consagrar les meves energies. ¿Per què el majordom estava tan delerós de posseir aquesta vella fórmula? Evidentment, perquè hi havia vist alguna cosa que havia escapat a moltes generacions de propietaris, i de la qual esperava obtenir algun benefici personal. ¿De què es tractava, doncs, i de quina manera havia influït en el seu destí?

»En llegir el Ritual, m’havia semblat perfectament obvi que les magnituds que incloïa havien de referir-se a algun indret al qual al·ludia la resta del document, i que si trobàvem aquell indret aniríem pel bon camí per esbrinar el secret que els primers Musgrave havien considerat necessari d’embalsamar d’una manera tan curiosa. Hi havia dues pistes que ens podien servir com a punt de partida: un roure i un om. Quant al roure, no hi podia haver cap mena de dubte. Just davant de la casa, a l’esquerra de l’avinguda, es dreçava un autèntic patriarca de la família dels roures, un dels arbres més esplèndids que he vist en tota la meva vida.

»—¿Ja era aquí, quan es va redactar el vostre ritual? —vaig preguntar, en passar-hi pel davant.

»—Ja hi era en temps de la conquesta normanda, amb tota probabilitat —va contestar el meu client—. El tronc té una circumferència de set metres.

»Aquí vaig veure afermat un dels meus supòsits.

»—No teniu pas cap om vell? —vaig fer.

»—N’hi havia un de molt vell una mica més lluny, però deu anys enrere el va matar un llamp i en vàrem tallar la soca.

»—En resta algun vestigi que mostri on era?

»—Sí, és clar.

»—No hi ha cap més om antic?

»—D’antic, no n’hi ha cap més, però sí que hi ha molts faigs.

»—M’agradaria de veure el lloc on era, aquest om.

»Havíem arribat a la mansió en una calessa, i el meu acompanyant me’n va fer baixar per portar-me, abans d’entrar a la casa, fins a l’indret on, enmig de la gespa, encara es veia el senyal que donava fe de l’existència pretèrita de l’om. Es trobava pràcticament a mig camí entre el roure i l’edifici. La meva investigació semblava anar progressant.

»—Suposo que deu ser impossible d’esbrinar quina era l’altura de l’om… —vaig aventurar.

»—T’ho puc dir sense cap dilació. Feia 25 metres i mig.

»—Com ho has pogut saber? —vaig preguntar, sorprès.

»—Quan el meu professor particular em posava exercicis de trigonometria, sempre em feia mesurar altures. De menut, vaig exhaurir tots els arbres i edificis de la propietat.

»Això representava un inesperat cop de sort. Les meves dades es presentaven amb més promptitud de la que jo em podia esperar.

»—Digues-me una cosa —vaig fer—. El teu majordom, ¿et va fer mai aquesta mateixa pregunta?

»Reginald Musgrave em va mirar, desconcertat, i respongué:

»—Ara que faig memòria, Brunton em va preguntar l’altura de l’arbre fa uns quants mesos, en relació amb alguna discussió amb el mosso d’establa.

»Eren unes noves excel·lents, Watson, perquè em demostraven que anava pel bon camí. Vaig mirar cap al sol. Era força baix, i vaig calcular que en menys d’una hora es trobaria just damunt les branques més altes del vell roure. Aleshores s’acompliria una de les condicions esmentades al Ritual. Quant a l’ombra de l’om, havia de ser l’extrem final de l’ombra, perquè altrament s’hauria triat la base del tronc com a pista. Havia de fixar-me, doncs, en el lloc on acabaria l’ombra quan el sol estigués justament sobre el roure.

—Però això resultava força difícil, Holmes, perquè l’om ja no hi era pas.

—Bé, si més no, vaig pensar que si Brunton podia aconseguir-ho, jo també podia. A més, en la pràctica no hi va haver cap problema. Em vaig fer acompanyar per Musgrave al seu despatx, i allí vaig fabricar jo mateix aquesta estaca, a la qual vaig lligar aquesta corda llarga, amb un nus per cada metre. Tot seguit vaig prendre dos trossos de canya de pescar, que feien 1,80 metres cada un, i vaig tornar amb el meu client al lloc on havia estat l’om. El sol tocava lleugerament la capçada del roure. Vaig clavar la canya ben dreta, vaig traçar la direcció de l’ombra, i la vaig mesurar. Feia 2,70 metres de llarg.

»Naturalment, al càlcul resultava ara força senzill. Si una canya d’1,80 metres projectava una ombra de 2,70 metres, un arbre de 25,50 metres donaria una ombra de 38,25, i la direcció de l’una havia de correspondre, naturalment, a la direcció de l’altra. Vaig mesurar aquesta distància, que gairebé em va portar a tocar de la paret de la casa, i vaig clavar l’estaca. Us podeu imaginar el meu entusiasme, Watson, quan a cinc centímetres de l’estaca vaig veure una depressió cònica en el terreny. Sabia que era el senyal marcat per Brunton en les seves medicions, i que no havia perdut el seu rastre.

»Des d’aquest punt de partida vaig procedir a comptar les passes, utilitzant la meva brúixola de butxaca per determinar els punts cardinals. Deu passes amb cada peu em varen portar paral·lelament a la paret de la casa, i vaig tornar a marcar el lloc amb una estaca. Tot seguit, vaig fer amb molta cura cinc passes cap a l’est i dues cap al sud. Em dugueren fins al mateix llindar de la porta principal. Dues passes cap a l’oest exigien d’endinsar-se al passadís enrajolat amb lloses de pedra, i aquell era el lloc indicat al Ritual.

»Mai abans no havia sentit un calfred de decepció com el que vaig experimentar en aquell moment, Watson. Per un instant, vaig pensar que havia comès un error radical en els meus càlculs. El sol ponent es reflectia de ple al terra del passadís, i vaig observar que les velles i gastades lloses grises amb què estava pavimentat es trobaven sòlidament unides entre si i no havien estat mogudes en més d’un any llarg. Brunton no hi havia treballat pas. Vaig donar uns copets a terra, però sonaven uniformement i no hi havia senyals de cap esquerda o fissura. Afortunadament, però, Musgrave, que havia començat a entendre el significat de les meves maniobres, i que estava ara tan entusiasmat com jo, va consultar el manuscrit per tal de verificar-hi els meus càlculs.

»—“I en avall” —va exclamar—. T’has descuidat de “i en avall”.

»Jo havia cregut que això significava que havíem de cavar, però ara, òbviament, m’adonava de sobte que anava errat.

»—Que potser hi ha una bodega, aquí sota? —vaig preguntar.

»—Sí, i és tan antiga com la casa. S’hi accedeix per aquesta porta.

»Vàrem baixar per una sinuosa escala de pedra i el meu company va encendre amb un misto una enorme llanterna que descansava sobre un barril situat en un racó. Immediatament vàrem comprovar que havíem arribat finalment a l’indret indicat, i que no érem pas els únics que havien visitat el lloc recentment.

»La bodega en qüestió havia estat utilitzada per a l’emmagatzematge de llenya però els troncs que originalment estaven escampats per terra, apareixien amuntegats al costat de les parets per tal de deixar un espai lliure al mig. Aquest espai estava ocupat per una llosa pesant i de grans dimensions, amb una anella de ferro rovellada al centre, a la qual hi havia lligada una gruixuda bufanda de llana de quadres.

»—Per Júpiter! —exclamà el meu client—, és la bufanda de Brunton. La hi he vist posada, podria jurar-ho. ¿Què ha estat fent aquí, aquest brètol?

»A suggeriment meu, es va reclamar la presència d’un parell d’agents de la policia del comtat, i aleshores vaig intentar aixecar la pedra estirant de la bufanda. Vaig aconseguir només de moure-la lleugerament, i vaig necessitar l’ajut d’un dels guàrdies per poder retirar la llosa cap a un costat. A sota s’obria un forat negre, al qual tots ens vàrem abocar, mentre que Musgrave, agenollant-se al costat, l’il·luminava amb la llanterna.

»Vàrem descobrir una petita cambra d’uns dos metres d’altura i poc més d’un metre d’amplada. En un racó hi havia una caixa de fusta enrivetada de llautó, la tapa de la qual estava oberta cap amunt. Del pany sortia aquesta antiga i curiosa clau. La caixa estava coberta exteriorment per una espessa capa de pols, i els cucs i la humitat havien atacat la fusta fins al punt que a l’interior creixia una colònia de fongs. Al fons hi trobàrem uns quants discs de metall —aparentment monedes antigues— com els que tinc aquí, però no hi havia res més.

»No vàrem reparar, però, en la vella arca immediatament, perquè teníem els ulls clavats en el que es trobava al seu costat. Era el cos d’un home, abillat amb un vestit negre, assegut sobre les natges, amb el front recolzat sobre la vora de la caixa i els braços estesos a ambdós costats d’aquella. Aquesta posició havia acumulat tota la sang al seu rostre, i ningú no hauria estat capaç de reconèixer aquell semblant convuls d’una tonalitat hepàtica, però l’estatura, la roba i els cabells varen bastar per mostrar al meu client, quan vàrem aixecar el cos, que es tractava del majordom desaparegut. Era mort des de feia dies, però el cadàver no presentava cap ferida ni cap morat que expliqués com havia trobat aquella horrible fi. En acabat de retirar el cos de la bodega, ens veiérem enfrontats a un problema gairebé tan formidable com el que havia suposat el nostre punt de partida.

»He de confessar, Watson, que fins aquí em sentia completament decebut de la meva investigació. Havia confiat a resoldre el cas així que hagués trobat el lloc al·ludit pel Ritual, però ara que hi havia arribat em considerava més allunyat que mai de saber què era el que la família havia ocultat adoptant unes precaucions tan sofisticades. És veritat que havia aclarit quin havia estat el fat de Brunton, però es tractava ara d’esbrinar com li havia sobrevingut la seva fi, i quin paper havia representat en l’afer la dona que havia desaparegut. Em vaig asseure sobre el barril que hi havia al racó i em vaig disposar a considerar l’assumpte detingudament.

»Ja coneixeu els meus mètodes en aquesta mena de casos, Watson: em vaig posar en el lloc de l’home, i, havent considerat prèviament el seu grau d’intel·ligència, vaig provar d’imaginar com hauria procedit jo en les mateixes circumstàncies. En aquest cas, el problema se simplificava pel fet que la intel·ligència de Brunton era de primera classe, la qual cosa m’estalviava de considerar una equació personal, com han denominat, desencertadament, els astrònoms. Ell sabia que hi havia amagada alguna cosa de valor. En va localitzar l’amagatall. Es va adonar que la llosa que la cobria pesava massa perquè un home la manipulés sense ajut. Què podia fer? No podia pas demanar ajuda de l’exterior, encara que hi tingués algú de confiança, sense haver d’obrir alguna porta i, consegüentment, actuar amb un risc considerable de ser descobert. Li convenia doncs, si era possible, de trobar un aliat dins la casa. Però, a qui podia recórrer? Aquella noia se l’havia estimat amb deliri. A un home sempre li costa d’acceptar que ha perdut l’amor d’una dona, per molt malament que l’hagi tractada. Provaria, mitjançant algunes atencions, de fer les paus amb la noia, Howells, i l’engrescaria perquè li servís de còmplice. Baixarien a la bodega de nit, i la unió de les forces de tots dos bastaria per aixecar la llosa. Fins aquí, era capaç de seguir les seves accions com si els hagués vist en realitat.

»Però la tasca d’aixecar aquella pedra havia de resultar per a ells, havent-hi una dona, una activitat força feixuga. Un robust policia de Sussex i jo hi havíem reeixit després de no pocs treballs. Què podien fer per aconseguir-ho? Probablement, el que jo mateix hauria fet. Em vaig incorporar i vaig examinar minuciosament les diverses fustes distribuïdes als costats de la bodega. No vaig trigar pas gaire a trobar el que esperava. Una peça d’aproximadament un metre de longitud presentava una osca en un dels extrems, mentre que d’altres tenien les vores aplanades com si haguessin estat sotmeses a un pes considerable. Evidentment, com sigui que havien traginat la llosa, havien ficat fustes dins la clivella fins que, finalment, quan l’obertura ja era prou gran per esmunyir-s’hi, haurien mantingut la llosa aixecada mitjançant un tronc situat longitudinalment, que podia haver-se oscat en l’extrem inferior, pel fet que el pes de la pedra el devia comprimir contra la vora de la llosa adjacent. Fins aquí, continuava trepitjant sobre segur.

»I ara, ¿com m’ho amaniria per reconstruir aquell drama nocturn? Era clar que només un dels dos podia introduir-se en el forat, i havia de ser Brunton. La noia devia haver esperat a dalt. Brunton va obrir la caixa, presumiblement li va passar el contingut de l’arca, ja que no l’hi vàrem trobar, i, després… què va succeir?

»¿Quin latent sentiment de venjança es va inflamar de sobte en l’ànima d’aquesta apassionada dona d’origen cèltic en veure l’home que l’havia fet víctima d’una injustícia, i potser d’una injustícia més gran del que podíem arribar a sospitar, en el seu poder? ¿Era només un accident el que va provocar que la fusta llisqués i la llosa empresonés Brunton en la que havia de ser la seva sepultura? ¿Era, la noia, culpable només de servar silenci quant al destí de l’home? ¿O potser havia fet caure amb un cop de mà el suport perquè la llosa tornés amb estrèpit al seu lloc original? Fos com fos, em semblava veure la silueta d’aquella dona, amb el tresor a les seves mans, pujant a corre-cuita per l’escala de cargol mentre li xiulaven les orelles, possiblement pels crits esmorteïts que procedien de baix i pels cops d’unes mans frenètiques contra la llosa de pedra que condemnava el seu deslleial amant a un terrible final.

»Aquí residia el secret de la pal·lidesa del seu rostre, de les seves alteracions nervioses, dels esclats de rialles histèriques de l’endemà al matí. Però… què hi havia, a la caixa? Què n’havia fet? Naturalment, havia de ser el metall vell i els cristalls que el meu client havia dragat de l’estany. La noia ho havia llençat allí a la primera oportunitat per desfer-se de la darrera traça del seu crim.

»M’havia passat vint minuts assegut, immòbil, mentre reflexionava sobre tot això. Musgrave continuava abocat al forat, amb la cara molt pàl·lida, contemplant l’escena a la llum de la llanterna.

»—Són monedes de Carles I —va anunciar, mostrant-me les poques que havien quedat dins la caixa—. Ja veus que no anava pas desencaminat en fixar la data del Ritual.

»—Cal que trobem alguna cosa més de Carles I —vaig exclamar, ja que tot just acabava d’acudir a la meva ment el probable significat de les dues primeres preguntes del Ritual—. Mostra’m el contingut del sac que vàreu trobar al fons del llac.

»Vàrem pujar al seu despatx, i va deixar els débris al meu davant. De seguida vaig entendre per què Musgrave considerava que aquells objectes mancaven d’interès, ja que el metall era gairebé negre i les pedres presentaven una superfície descolorida i deslluïda. En vaig fregar, però, una sobre la meva màniga, i tot seguit va brillar com una guspira a la palma de la meva mà. La peça metàl·lica tenia la forma d’un doble cèrcol, però estava retorçada i havia perdut la configuració original.

»—Ja deus saber —vaig dir— que la casa reial va romandre a Anglaterra fins i tot després de mort el rei, i que quan finalment va abandonar el país probablement va deixar moltes de les seves pertinences més valuoses enterrades aquí, amb la intenció de recuperar-les en temps més pacífics.

»—El meu avantpassat Sir Ralph Musgrave va ser un destacat cavalier[2], i era l’home de confiança de Carles II en els seus viatges —em va informar el meu amic.

»—De veres? —vaig replicar—. Bé, aleshores crec que això constitueix l’última baula que ens mancava. He de felicitar-te per entrar en possessió, per bé que en unes circumstàncies força tràgiques, d’una relíquia d’un gran valor intrínsec, però més notable encara com a curiositat històrica.

»—De què es tracta, doncs? —va preguntar amb un fil de veu, presa d’astorament.

»—Es tracta, ni més ni menys, que de l’antiga corona dels reis d’Anglaterra.

»—La corona!

»—Justament. Fes memòria del que diu el Ritual: “De qui era? D’aquell qui ens va deixar”. Això va ser després de l’execució de Carles I. “De qui serà? D’aquell qui vindrà”. Es tractava de Carles II, l’adveniment del qual ja estava previst. No hi pot haver cap mena de dubte, per tant, que aquesta diadema deformada va cenyir en l’antiguitat els caps dels reis de la casa d’Estuard.

»—I com és, que va anar a parar a l’estany?

»—Ah, aquesta és una qüestió que requerirà un cert temps per trobar-hi resposta —i, a continuació, vaig esbossar la llarga seqüència de proves i conjectures que havia elaborat. La llum crepuscular s’havia ja esvaït i la lluna brillava intensament en el cel abans de posar fi a la meva narració.

»—¿I per què Carles II no va recuperar la corona que li corresponia, al seu retorn? —preguntà Musgrave, mentre tornava a guardar les relíquies dins del sac.

»—Ah, acabes de ficar el dit en l’únic detall que probablement no serem capaços d’esbrinar mai. És possible que el Musgrave que coneixia el secret morís en l’intermedi i deixés aquesta guia al seu descendent més directe sense explicar-li’n el significat per algun descuit. D’ençà d’aquell dia ha anat passant de pares a fills, fins que finalment ha arribat a mans d’un home que n’ha deduït el secret i ha perdut la vida en l’empresa.

»Aquesta, Watson, és la història del Ritual Musgrave. Encara conserven la corona a Hurlstone, si bé la família va haver d’afrontar alguns tràmits legals i una considerable suma de diners per retenir-la. Estic segur que si hi anàveu de part meva, us la mostrarien de molt bon grat. No s’ha tornat a saber res més de la dona, i el més probable és que fugis d’Anglaterra i s’endugués el record del seu crim a algun indret d’ultramar.





6. ELS TERRATINENTS DE REIGATE


Va passar un quant temps abans que la salut del meu amic, Mr. Sherlock Holmes, es recuperés de la tensió provocada pels seus braus esforços durant la primavera del 87. L’assumpte de la Netherland-Sumatra Company i dels colossals projectes del Baró de Maupertuis és massa recent en el record del públic, i està massa connectat amb la política i el món de les finances, per incorporar-lo a aquesta sèrie de relats. Tanmateix, va desembocar, indirectament, en un problema complex i singular que brindà al meu amic una oportunitat de demostrar el valor d’una nova arma d’entre les moltes que va utilitzar al llarg de tota una vida consagrada a combatre el crim.

En consultar els meus apunts, veig que fou el 14 d’abril quan vaig rebre un telegrama de Lyons en què m’informaven que Holmes es trobava malalt a l’Hotel Dulong. Al cap de vint-i-quatre hores ja era al seu costat, i em va alleujar el fet de comprovar que els seus símptomes no tenien res d’extraordinari. Això no obstant, la seva constitució de ferro havia acusat la fatiga d’una investigació que li havia ocupat un parell de mesos, durant els quals el meu company no havia treballat menys de quinze hores diàries, i més d’una vegada, segons el seu propi testimoni, havia esmerçat cinc dies consecutius en la feina. L’èxit que havia culminat les seves activitats no li havia pas estalviat de ressentir-se d’un desplegament d’energies tan terrible, i així, en una època en què el seu nom començava a recórrer tot Europa, i quan tota l’habitació estava literalment inundada de telegrames de felicitació, el veia ara dominat per una profunda depressió. Ni tan sols la notícia que havia reeixit allí on la policia de tres països havia fracassat, i que havia superat en estratègia l’estafador més hàbil d’Europa, no havia aconseguit de fer-li abandonar aquella depressió nerviosa.

Tres dies després tornàvem a Baker Street plegats, però era evident que el meu amic necessitava un canvi d’aires, i la idea d’una setmana de vacances al camp era plena d’al·licients també per a mi. El meu vell amic, el Coronel Hayter, que havia requerit les meves atencions professionals a l’Afganistan, havia adquirit no feia gaire una caseta prop de Reigate, a Surrey, i m’havia dit que, si el meu amic accedia a acompanyar-m’hi, estaria encantat d’oferir-li també la seva hospitalitat. Vaig necessitar una mica de diplomàcia, però quan Holmes s’assabentà que la casa pertanyia a un home solter i que li seria concedida la llibertat més absoluta, va acceptar de participar en els meus plans, i una setmana després d’haver arribat de Lyons ja estàvem instal·lats sota el sostre del Coronel. Hayter era un militar veterà que havia vist molt de món, i ben aviat va descobrir, tal com jo ja esperava, que Holmes i ell tenien moltes coses en comú.

La mateixa nit del dia de la nostra arribada, érem asseguts a la sala d’armes del Coronel en acabat de sopar. Holmes era estès al sofà mentre Hayter i jo passàvem revista al seu petit arsenal d’armes de foc.

—Per cert —va dir el Coronel, de sobte—, m’enduré una d’aquestes pistoles a dalt per si es declarés algun imprevist.

—Algun imprevist? —vaig exclamar.

—Sí, hem tingut un esglai per aquí, darrerament. El vell Acton, un dels potentats del comtat, va descobrir que li havien entrat a casa dilluns. No hi hagué gaires desperfectes, però els culpables encara estan en llibertat.

—S’ha trobat cap pista? —preguntà Holmes, clavant la mirada en el Coronel.

—Cap, per ara. Però és un incident insignificant, un de tants delictes que es produeixen en aquest comtat i que resulta massa banal per atreure la vostra atenció, Mr. Holmes, després d’aquest important afer internacional.

Holmes refusà el compliment amb un gest de la mà, per bé que el seu somriure indicava que se sentia complagut.

—Cap detall d’interès?

—Em temo que no. Els lladres varen saquejar la biblioteca sense mirar-s’hi gaire. El lloc va quedar tot desmanegat, amb els calaixos oberts i tots els documents regirats. El resultat va ser la desaparició d’un volum de l’Homer del Sant Pare, dos candelers xapats, un petjapapers de vori, un petit baròmetre de fusta de roure i una madeixa de cordill.

—Quin assortiment més prodigiós! —vaig fer jo.

—Oh, és evident que aquests brètols varen arreplegar tot el que varen poder.

Holmes va fer un grunyit des del sofà.

—La policia del comtat hauria hagut d’arribar a alguna conclusió, de tot això —va dir—. Vaja, a mi em sembla obvi que…

Jo el vaig interrompre advertint-lo amb el dit.

—Heu vingut aquí a descansar, estimat amic. Per l’amor de Déu, no us engresqueu en un nou problema quan encara teniu els nervis fets a trossos.

Holmes es va encongir d’espatlles adreçant una expressió de còmica resignació cap al Coronel, i la conversa es desvià cap a temes més intranscendents.

Estava escrit, però, que els meus desvetllaments professionals serien en va, perquè l’endemà al matí el problema va irrompre de tal manera, que resultava impossible d’ignorar-lo, i la nostra visita campestre va fer un gir que cap de nosaltres no hauria gosat de preveure. Estàvem esmorzant quan el majordom del Coronel va fer acte de presència passant per alt la correcció que li exigia la seva feina.

—Us heu assabentat del que ha succeït a casa dels Cunningham, senyor? —va dir, gairebé sense alè.

—Robatori? —preguntà el coronel, sostenint la tassa de cafè en l’aire.

—Assassinat!

El Coronel va fer un xiulet i exclamà:

—Per Júpiter! Qui han matat, doncs? El jutge de pau o el seu fill?

—Cap dels dos, senyor. Era Williams, el cotxer. Li han engegat un tret al cor i ha mort a l’acte.

—Qui li ha disparat?

—El lladre, senyor. Ha sortit com una bala i ha fugit sense deixar ni rastre. Tot just acabava d’entrar per la finestra del rebost quan en Williams l’ha sorprès i ha trobat la mort defensant la propietat del seu patró.

—A quina hora ha passat?

—Durant aquesta nit, senyor, cap a mitjanit.

—Ah, així, doncs, ja ens hi presentarem més tard —va dir el Coronel, reprenent tranquil·lament el seu esmorzar—. Aquest assumpte no em fa gens de gràcia —va afegir després que s’hagué retirat el majordom—. Aquest Cunningham és el principal propietari de la comarca, i és un home molt decent. Deu estar molt afligit per aquest fet, perquè la víctima duia molts anys al seu servei i era un home molt lleial. És evident que són els mateixos individus que varen entrar a casa dels Acton.

—Els que varen robar aquella singular col·lecció d’objectes? —exclamà Holmes, pensatiu.

—Justament.

—Hum! D’una banda, podria tractar-se del cas més senzill del món, però, tot plegat, a primera vista sembla un xic curiós, no és veritat? D’una banda de lladres que actuen en el territori cal esperar que canviïn d’escenari de les seves operacions en comptes de robar dues cases del mateix districte en un marge de pocs dies. Quan anit vàreu parlar d’adoptar precaucions, recordo que em va passar pel cap que probablement seria aquest l’últim indret d’Anglaterra a què la xusma dedicaria la seva atenció. Això demostra que em queda molt a aprendre, encara.

—Crec que ha de ser algun professional local —digué el Coronel—. En aquest cas, naturalment, les residències dels Acton i dels Cunningham són els escenaris més indicats per actuar-hi, ja que són les més grans de la contrada.

—I també les més riques?

—Bé, ho deuen ser, però han tingut durant bastants anys un plet que, suposo, els ha xuclat la sang. El vell Acton reclamava la meitat de les propietats dels Cunningham, i els advocats hi han intervingut de bona gana.

—Si fos un delinqüent local, no hi hauria gaires dificultats a pescar-lo —va dir Holmes, tot badallant—. Està bé, Watson, procuraré de no ficar-m’hi.

—L’inspector Forrester, senyor —anuncià el majordom, mentre obria la porta.

L’oficial, un jove d’aspecte intel·ligent i mirada penetrant, va entrar a la sala i digué:

—Bon dia, Coronel. No voldria pas molestar-vos, però he sentit a dir que Mr. Holmes, de Baker Street, és aquí.

El Coronel va fer un gest cap al meu amic, i l’inspector li dedicà una reverència.

—Hem pensat que potser accediríeu a col·laborar amb nosaltres, Mr. Holmes.

—Els fats us han abandonat, Watson —em va dir, tot rient—. Justament parlàvem del tema quan heu arribat, inspector. Potser ens en podríeu facilitar alguns detalls. —Així que es va reclinar a la cadira amb aquella actitud tan característica d’ell, vaig saber que la meva causa era inútil.

—No disposàvem de cap pista en el cas dels Acton, però a hores d’ara tenim dades suficients i no hi ha dubte que es tracta de la mateixa banda en tots dos casos. Han vist el criminal.

—Ah!

—Sí, senyor. Però ha fugit disparat com una bala després del tret que ha matat el pobre William Kirwan. Mr. Cunningham l’ha vist des de la finestra del dormitori, i Mr. Alec Cunningham l’ha vist des del passadís del darrere. Mancava un quart per a la mitjanit quan s’ha donat l’alarma. Mr. Cunningham acabava de retirar-se a descansar, i Mr. Alec estava fumant una pipa vestit amb la seva bata. Tots dos han sentit William, el cotxer, demanant auxili, i Mr. Alec ha baixat corrents per saber què passava. La porta del darrere era oberta, i en arribar al peu de les escales ha vist dos homes que es barallaven a fora. Un d’ells ha disparat, l’altre ha caigut a terra, i l’homicida ha travessat el jardí a corre-cuita i ha saltat la tanca. Mr. Cunningham, abocat a la finestra del seu dormitori, ha vist com l’individu arribava a la carretera, però de seguida l’ha perdut de vista. Mr. Alec s’ha aturat per mirar d’ajudar el moribund, de manera que el criminal ha pogut fugir. Deixant de banda que és un home de mitjana estatura i anava vestit de fosc, no disposem de cap més pista personal, però estem duent a terme enèrgiques indagacions, i si és un foraster no trigarem pas gaire a enxampar-lo.

—Què hi feia, allà, el tal William? ¿Ha dit res abans de morir?

—Ni una paraula. Vivia a la casa del guarda amb la seva mare. Era un home molt servicial, i ens imaginem que es va dirigir a la casa per assegurar-se que tot estava en ordre. Com és de suposar, l’incident a la residència dels Acton havia alarmat tota la població. El lladre tot just devia acabar d’obrir la porta, el pany de la qual ha estat forçat, quan William l’ha sorprès.

—Aquest William, ¿ha dit res a la seva mare abans de sortir?

—És una dona molt vella i sorda, i no hem pogut treure-li cap mena d’informació. El disgust l’ha convertit en un enze, però tinc entès que mai no ha estat una persona gaire intel·ligent. Hi ha, però, una circumstància molt important. Mireu això!

Va treure un bocí de paper del bloc de notes i el va estendre sobre els genolls.

—S’ha trobat això entre els dits índex i polze de la víctima. Sembla ser un tros arrencat d’un full. Com podeu observar, l’hora esmentada és la mateixa en què el pobre home ha ensopegat la seva fi. És de suposar que l’homicida li ha arrencat la resta del paper o bé que ha estat ell qui ha arrancat aquest bocí a l’assassí. Podria ser una cita.

Holmes va començar a examinar el fragment, un facsímil del qual he reproduït aquí.



—Suposant que sigui una cita —continuà dient l’inspector—, resulta, una teoria concebible que William Kirwan, malgrat la seva reputació honest, podia estar confabulat amb el lladre. És possible que s’haguessin trobat allí, que l’hagués ajudat a forçar la porta, i que llavors s’haguessin barallat entre ells.

—Aquesta escriptura presenta un extraordinari interès —digué Holmes, que havia estat estudiant el paper amb una absoluta concentració—. Les aigües són molt més profundes que no em pensava. —Va enfonsar el cap entre les mans, mentre que l’inspector somreia davant l’efecte que el seu cas havia provocat en el famós especialista de Londres—. El vostre darrer comentari —va afegir Holmes— quant a la possibilitat d’una confabulació entre el lladre i el criat, i que això sigui una nota per citar-se, és una suposició enginyosa i no del tot impossible. Ara bé, aquesta escriptura revela…

Tornà a enfonsar el cap entre les mans i va romandre uns instants immers en els pensament més insondables. Quan va alçar el rostre, vaig quedar sorprès de veure com les seves galtes havien recuperat el color i els ulls li brillaven com abans de la seva malaltia. Es va incorporar d’un salt, amb tota l’energia d’antany, i exclamà:

—Ja us diré el què! M’agradaria d’anar a fer un cop d’ull als detalls d’aquest cas. Hi ha alguna cosa que em té completament fascinat. Si m’ho permeteu, Coronel, us deixaré amb el meu amic Watson i em faré acompanyar per l’inspector per tal de comprovar la veracitat d’un parell d’idees meves. Tornaré d’aquí a una mitja hora.

Va passar una hora i mitja abans que l’inspector tornés tot sol.

—Mr. Holmes està passejant amunt i avall del prat del costat —ens va informar—. Vol que l’acompanyem a la casa.

—A casa de Mr. Cunningham?

—Sí, senyor.

—I per què?

L’inspector s’encongí d’espatlles i digué:

—Ho ignoro, senyor. Entre nosaltres, crec que Mr. Holmes encara no s’ha recuperat de la seva malaltia. Ha estat comportant-se d’una manera força estranya, i se’l veu molt excitat.

—Em sembla que no hi ha motiu perquè us alarmeu —vaig fer jo—. Sovint m’he adonat que no és pas tan boig com sembla.

—Doncs algú diria que no sembla pas tan boig com és —va murmurar l’inspector—. Sigui com sigui, Coronel, està impacient per començar, de manera que serà millor que sortim així que estigueu llest.

Vàrem trobar Holmes caminant amunt i avall del prat, amb la barbeta enganxada al pit i les mans submergides dins de les butxaques dels pantalons.

—L’assumpte guanya interès —va anunciar—. Watson, aquest viatge al camp ha estat tot un èxit. He passat un matí encisador.

—Heu visitat l’escenari del crim, segons tinc entès… —va dir el Coronel.

—Sí. L’inspector i jo hem fet un petit reconeixement plegats.

—Cap descobriment?

—Be, hem vist algunes coses molt interessants. Us explicaré el que hem vist mentre fem camí. Primer de tot, hem vist el cos de la infortunada víctima. És cert que ha mort d’un tret de revòlver, tal com ens havíeu informat.

—Que potser ho havíeu posat en dubte?

—Oh, sempre és bo de comprovar-ho tot. La nostra investigació no ha estat pas en va. Ens hem entrevistat amb Mr. Cunningham i el seu fill, que ens han indicat el lloc exacte per on l’homicida ha saltat la tanca. Aquest detall tenia un gran interès.

—Naturalment.

—Després hem anat a veure la mare de l’infortunat xicot, però no n’hem pogut obtenir cap mena d’informació, perquè és una dona gran i està molt delicada de salut.

—I quin ha estat el resultat de les vostres investigacions?

—La convicció que estem davant un crim molt peculiar. Potser la visita que farem tot seguit contribuirà a aclarir un xic el misteri. Crec que estem d’acord, inspector, que el detall del tros de paper a la mà del difunt, que duu escrita l’hora exacta de la seva mort, té una importància capital.

—Podria aportar-nos una pista, Mr. Holmes.

—Ens aporta una pista. Qui ha escrit aquesta nota ha estat l’home que ha tret William Kirwan del llit en aquella hora. Però… on és el tros que manca?

—He escorcollat el terreny detingudament amb l’esperança de trobar-lo —respongué l’inspector.

—Ha estat arrencat de la mà de la víctima. ¿Per què la persona que ho ha fet estava tan ansiosa per apoderar-se’n? Perquè l’inculpava. I què en faria? El més probable és que se’l guardés a la butxaca, sense adonar-se que un dels angles havia quedat a la mà del mort. Si poguéssim trobar el tros restant d’aquesta nota, és obvi que hauríem fet un gran pas amb vista a resoldre el misteri.

—Sí, però… com podem escorcollar la butxaca del criminal abans d’haver-lo enxampat?

—Bé, bé, valia la pena de considerar-ho. Aleshores, tenim un altre aspecte que resulta evident. La nota ha estat enviada a William. L’home que l’ha escrit no la hi ha pas portat, perquè en aquest cas li hauria confiat el missatge de viva veu. ¿Qui li ha lliurat la nota, doncs? O potser li havia arribat amb el correu?

—He fet indagacions —digué l’inspector—. William va rebre una carta que va arribar amb el correu d’ahir a la tarda. Ell mateix en va estripar el sobre.

—Excel·lent! —va exclamar Holmes, donant uns copets a l’esquena de l’inspector—. Heu interrogat el carter. És un plaer treballar amb vós. Bé, ja som a la casa del guarda, i si em voleu acompanyar, Coronel, us mostraré l’escenari del crim.

Passàrem per davant de la bonica caseta on havia viscut l’home assassinat i enfilàrem una avinguda vorejada de roures que portava a l’antiga mansió d’estil Reina Anna, amb la data inscrita sobre la llinda de la porta. Holmes i l’inspector ens varen guiar per l’exterior de l’edifici fins a una porta lateral, separada de la tanca que delimitava la carretera per una llenca de jardí. Un agent de policia ens esperava a la porta de la cuina.

—Obriu la porta, oficial —ordenà Holmes—. Ha estat des d’aquelles escales que el jove Mr. Cunningham ha vist els dos homes barallant-se justament on som ara. Mr. Cunningham pare era en aquella finestra, la segona des de l’esquerra, i ha vist com l’homicida desapareixia a l’esquerra d’aquell arbust, com també afirma el fill. Tots dos coincideixen en aquest detall de l’arbust. Seguidament, Mr. Alec ha sortit corrents i s’ha agenollat al costat del ferit. El terra és molt dur, com podeu observar, i no hi ha empremtes que puguin ajudar-nos.

Havent dit això, veiérem dos homes que venien cap a nosaltres pel camí del jardí, procedents d’una de les cantonades de la casa. L’un era un home ja gran, de rostre marcat, arrugat i ullerós; l’altre era un jove elegant, l’expressió jovial i riallera del qual, justament amb un vestit d’allò més cridaner, propiciaven un curiós contrast amb l’assumpte que ens havia dut fins allí.

—Encara sou aquí? —va dir a Holmes—. Em pensava que els londinencs no fallàveu mai. No sembla pas que sigueu tan ràpid, al capdavall.

—Ah! Cal que em concediu una mica de temps —va replicar Holmes, divertit.

—Ja en tindreu —digué el jove Alec Cunningham—, però em sembla que encara no disposem de cap pista.

—Només d’una —va respondre l’inspector—. Hem pensat que si poguéssim trobar… Déu del cel! Què us passa, Mr. Holmes?

El rostre del meu pobre amic havia pres de sobte una expressió terrible. Li giraven els ulls, les faccions se li contorçaven per l’angoixa, i, després de reprimir un gemec, va caure a terra de bocaterrosa. Horroritzats davant aquest atac agut i inesperat, el vàrem portar a la cuina, on l’acomodàrem en una butaca. Allí, es va passar alguns minuts respirant profundament. Finalment, després d’expressar, avergonyit, una disculpa per la seva feblesa, es va incorporar.

—Watson pot donar fe que tot just acabo de sortir d’una greu malaltia —va explicar—, i sóc propens a aquests atacs de nervis sobtats.

—Voleu que us acompanyi a casa amb el meu cabriolé? —preguntà el vell Cunningham.

—Bé, ja que sóc aquí, hi ha un punt sobre el qual m’agradaria d’assegurar-me, i podem verificar-lo fàcilment.

—De què es tracta?

—Doncs bé, a mi em sembla possible que l’arribada de William no es va produir abans sinó després de l’entrada del lladre dins la casa. Vós esteu convençut que, si bé la porta havia estat forçada, el criminal no ha arribat a entrar-hi.

—A mi em sembla que això és prou evident —va dir seriosament Mr. Cunningham—. El meu fill Alec encara no s’havia retirat a dormir, de manera que, si hagués entrat algú, l’hauria sentit.

—On era?

—Era al meu vestidor, fumant.

—Quina és, la finestra del vestidor?

—L’última des de l’esquerra, al costat de la finestra de l’habitació del meu pare.

—Teníeu tots dos els llums encesos?

—Sí, és clar.

—Aquí hi ha un aspecte força singular —digué Holmes, somrient—. ¿No us sembla pas extraordinari el fet que un lladre, i un lladre dotat d’una certa experiència, entri deliberadament en una casa quan els llums encesos li indiquen que els seus habitants encara estan llevats?

—Devia ser un home de sang molt freda.

—Bé, com és lògic, si el cas no tingués res d’extraordinari, no hauríem acudit a vós per demanar-vos-en una explicació —va dir Mr. Alec—. Pel que fa a la vostra idea segons la qual l’home ja havia robat a la casa quan William el va atacar, la considero una opinió d’allò més absurda. ¿Què potser no hauríem trobat el lloc tot desendreçat, ni hauríem trobat a faltar allò que s’havia endut?

—Depèn del que s’hagués endut —replicà Holmes—. Heu de recordar que estem treballant amb un lladre que és un home molt peculiar i que sembla seguir els seus propis dictats. Considereu, per exemple, l’estranya combinació d’objectes que va robar de la residència dels Acton. Què hi havia? Una madeixa de cordill, un petjapapers i tot un seguit d’andròmines.

—Bé, estem en les vostres mans, Mr. Holmes —digué el vell Mr. Cunningham—. Farem tot allò que vós o l’inspector ens suggeriu.

—Primerament —va dir Holmes—, m’agradaria d’oferir una recompensa… proposada per vós mateix, perquè els oficials trigarien una mica a posar-se d’acord sobre la quantia, donat que aquestes coses no se solen fer amb gaire promptitud. Porto aquí apuntat el model, per si no teniu inconvenient a signar-lo. He pensat que cinquanta lliures ja seran suficients.

—En donaria cinc-centes de bon grat —va dir el jutge de pau, agafant el full i la ploma que Holmes li oferia—. Però això no és pas correcte —afegí, mentre llegia el document.

—Ho he escrit una mica precipitadament.

—Comença dient: «Considerant que a tres quarts d’una de la matinada del dimarts ha tingut lloc un atemptat…», etc., etc. Ha estat a tres quarts de dotze, en realitat.

Aquesta errada em va desconcertar, conscient com era de la sensibilitat de Holmes davant aquestes badades. Era la seva especialitat de mostrar-se precís quant als fets, però la malaltia que havia patit recentment l’havia debilitat, i aquest petit incident bastava per indicar-me que encara era lluny de tornar a ser el mateix. Durant uns instants es va mostrar evidentment torbat, mentre que l’inspector alçava les celles i Alec Cunningham deixava anar una rialla. L’ancià cavaller va corregir l’errada i tornà el paper a Holmes tot dient:

—Feu que ho imprimeixin tan aviat com es pugui. Crec que la vostra idea és excel·lent.

Holmes va guardar amb cura el full dins el seu llibre de butxaca.

—I ara —va dir—, el millor que podríem fer seria tornar a l’interior de la casa i assegurar-nos que aquest lladre tan excèntric no se n’ha endut res.

Abans d’entrar, Holmes procedí a examinar la porta que havia estat forçada. Era evident que el pany havia cedit a la pressió efectuada pel cisell d’un ganivet sòlid. N’eren visibles els senyals sobre la fusta allí on l’havien entatxonat.

—No feu servir baldes? —preguntà Holmes.

—No ho hem considerat mai necessari.

—Teniu cap gos?

—Sí, però està encadenat a l’altre costat de la casa.

—A quina hora es retira a dormir el servei?

—Cap a les deu.

—Tinc entès que William solia anar a dormir a la mateixa hora…

—Sí.

—És un fet singular que la nit passada encara estigués llevat. Seguidament, m’agradaria de veure l’interior de la casa, si teniu la bondat de mostrar-nos-el, Mr. Cunningham.

Un passadís pavimentat amb lloses de pedra que comunicava les cuines entre si portava al primer pis de l’habitatge mitjançant unes escales de fusta. Aquestes es trobaven al primer replà amb una escala més ornamental que procedia del vestíbul frontal. S’obrien al replà el vestidor i diversos dormitoris, entre els quals el de Mr. Cunningham i el del seu fill. Holmes avançava lentament, prenent bona notà de l’arquitectura de l’edifici. Vaig llegir en la seva expressió que estava seguint un rastre recent, però no em podia imaginar cap a quina direcció el portaven les seves deduccions.

—Benvolgut senyor —digué Mr. Cunningham amb una certa impaciència—, trobo que tot això és innecessari. Aquella habitació que hi ha al final de les escales és la meva, i la del meu fill és la del costat. Deixo al vostre criteri si era possible que el lladre arribés fins aquí sense que ens n’adonéssim.

—Em temo que recorrereu tota la casa sense que hi trobeu cap pista —va fer el fill, amb un somriure maliciós.

—Tot i amb això, us he de demanar que em permeteu d’anar una mica més lluny. M’agradaria, per exemple, de constatar l’abast de la visió des de les finestres dels dormitoris. Aquesta, si no m’equivoco, és la cambra del vostre fill —en va obrir la porta—, i aquest, suposo, és el vestidor on fumava quan es va declarar l’alarma. A on dóna la finestra? —Va travessar el dormitori, va obrir la porta i va fer un cop d’ull a l’habitació del costat.

—Espero que hàgiu quedat satisfet —digué Mr. Cunningham, malhumorat.

—Gràcies, em penso que ja he vist tot el que volia.

—En aquest cas, si ho creieu realment necessari, podem passar a la meva cambra.

—Si no és gaire molèstia…

El jutge de pau es va encongir d’espatlles i ens va fer passar al seu dormitori, una cambra vulgar i senzillament moblada. Mentre tots avançàvem cap a la finestra, Holmes va retrocedir fins que ell i jo vàrem quedar els últims del grup. Al peu del llit hi havia una tauleta quadrada amb un plat amb taronges i una garrafa d’aigua al damunt. En passar-hi pel costat, Holmes, davant el meu astorament més indescriptible, es va ajupir i va tirar deliberadament la taula a terra. El vidre es va trencar en mil bocins, i les fruites es varen escampar, rodolant, per tota l’habitació.

—Mireu que heu fet, Watson —digué fredament—. Heu deixat la catifa feta un desastre.

Em vaig inclinar, dominat per una certa confusió, i vaig començar a recollir les taronges, mentre pensava que per algun motiu el meu company volia responsabilitzar-me d’aquell incident. Els altres varen fer el mateix, i tornàrem a col·locar la tauleta correctament.

—Ep! —va exclamar l’inspector—. On s’ha ficat?

Holmes havia desaparegut.

—Espereu un moment —va dir el jove Alec Cunningham—. Aquest home està tocat del bolet, en opinió meva. Vingueu amb mi, pare, i mirarem de trobar-lo.

Varen sortir precipitadament de l’habitació, deixant-nos a l’inspector, el Coronel i a mi mirant-nos els uns als altres.

—La veritat és que m’inclino per l’opinió de Mr. Alec —va dir l’oficial—. Deuen ser els efectes de la malaltia, però em sembla que…

Les seves paraules varen ser interrompudes per uns crits que deien: «Auxili! Auxili! Assassins!». Em vaig estremir en reconèixer en aquella veu la del meu amic. Vaig sortir corrent com un boig de l’habitació cap al replà de l’escala. Els crits, que havien esdevingut rogallosos, venien de la cambra que havíem visitat primer. Hi vaig entrar atropelladament i vaig entrar al vestidor annex. Els dos Cunningham estaven inclinats sobre el cos ajagut de Sherlock Holmes. El jove el tenia agafat pel coll amb totes dues mans, mentre que el vell semblava retorçar-li un dels canells. En un instant, tots tres els vàrem separar de Holmes, i aquest es va incorporar dificultosament, molt pàl·lid i evidentment exhaust.

—Arresteu aquests homes, inspector! —digué, pràcticament sense alè.

—Sota quina acusació?

—La d’haver assassinat el seu cotxer, William Kirwan!

L’inspector se’l va quedar mirant amb incredulitat.

—Oh, vaja, Mr. Holmes… —exclamà finalment—. Estic segur que no voleu pas dir…

—Va, home! Mireu la cara que fan! —va replicar Holmes, bruscament.

Certament, jo no havia vist mai una confessió tan clara de culpabilitat en una fesomia humana. El vell semblava paralitzat i estupefacte, amb una lúgubre expressió reflectida a les seves marcades faccions. El fill, al seu torn, havia perdut l’actitud gallarda i vehement que l’havia caracteritzat, i la ferocitat d’una bèstia salvatge centellejava ara en els seus ulls negres i li distorsionava unes faccions ben proporcionades. L’inspector no va dir res, sinó que es limità a caminar fins a la porta i va fer sonar el xiulet. Dos dels seus agents varen acudir a la crida.

—No tinc cap altra alternativa, Mr. Cunningham —va dir l’inspector—. Confio que es demostrarà que es tracta d’un absurd malentès, però, com veieu… Què és això? Deixeu-ho anar! —Va donar un cop amb la mà i un revòlver, que el jove estava muntant, va caure estrepitosament a terra.

—Conserveu això —digué Holmes, mentre posava tranquil·lament el peu sobre la pistola—. Pot tenir alguna utilitat durant el judici. Però el que realment ens interessava és això. —I va mostrar un tros de paper tot rebregat.

—El fragment de la nota que mancava? —exclamà l’inspector.

—Justament.

—I on era?

—Allí on esperava trobar-lo. Us aclariré el tema tot seguit. Em sembla, Coronel, que vós i Watson ja podeu tornar a casa, i em retrobaré amb vós d’aquí a una hora, tirant llarg. L’inspector i jo tindrem una petita conversa amb els detinguts, però estic segur que ens tornarem a veure a l’hora de dinar.

Sherlock Holmes va fer honor a la seva paraula, perquè al voltant de la una es va reunir amb nosaltres a la sala de fumar del Coronel. L’acompanyava un home menut i entrat en anys que em fou presentat com Mr. Acton, el propietari de la casa on havia tingut lloc el primer robatori.

—He volgut que Mr. Acton estigués present durant la meva explicació sobre la resolució del cas —digué Holmes—, perquè és lògic pensar que els detalls seran per a ell de gran interès. Em temo, Coronel, que deveu maleir l’hora en què us vàreu ensopegar amb el busca-raons que estic fet.

—Ben al contrari —va respondre el Coronel, cordialment—, em considero privilegiat per haver-me permès d’analitzar els vostres mètodes de treball. He de confessar que han depassat amb escreix les meves expectatives, i que sóc del tot incapaç de justificar-ne els resultats. Encara no he vist ni el més mínim vestigi d’una pista.

—Em temo que la meva explicació us desil·lusionarà, però he tingut sempre el costum de no ocultar cap dels meus mètodes ni al meu amic Watson ni a ningú que hi pugui mostrar un interès intel·lectual. Però, abans que res, estic una mica torbat per la batussa de què he estat víctima en aquell vestidor, i crec que em serviré una copeta del vostre brandy, Coronel. La meva energia m’ha traït força, darrerament.

—Espero que no sofriu més atacs de nervis.

Sherlock Holmes es posà a riure de bona gana i digué:

—Ja ho comentarem més tard, això. Us faré una narració del cas en l’ordre correcte, i us aniré mostrant els diversos punts que m’han dut a la seva resolució. Tingueu la bondat d’interrompre’m si hi ha alguna deducció que no us hagi quedat prou clara.

»En l’art de la deducció, és de suma importància la capacitat de reconèixer, d’un seguit de fets, aquells que són accidentals i aquells que són essencials. Contràriament, les vostres energies i atenció es dissiparan en comptes de concentrar-se. En aquest cas concret, no he concebut el més mínim dubte des del començament que la clau de tot l’assumpte residia en el tros de paper trobat a la mà de l’home assassinat.

»Abans de seguir endavant, vull atreure la vostra atenció al fet que, en el supòsit que el testimoni d’Alec Cunningham fos veritat i l’assaltador, després de disparar contra William Kirwan hagués fugit instantàniament, òbviament no podia haver estat ell qui arrencà el paper de la mà de la víctima. I si no va ser ell, aleshores havia de ser el mateix Alec Cunningham, perquè quan el vell va fer acte de presència a l’escenari del crim ja hi havia uns quants criats. Aquest aspecte és ben simple, però l’inspector l’ha passat per alt perquè ha partit de la suposició que aquells terratinents no tenien res a veure amb l’afer. Jo miro sempre de no concebre cap mena de prejudici i seguir dòcilment el camí per on em portin els fets. Així, des del primer moment ja he experimentat algunes suspicàcies en relació amb el paper que havia jugat Mr. Alec Cunningham en l’assumpte.

»He procedit seguidament a un examen molt minuciós del fragment de nota que ens ha lliurat l’inspector. Immediatament m’he adonat que formava part d’un document molt significatiu. Aquí el teniu. ¿No hi observeu res d’especialment suggerent?

—El traç és molt irregular —aventurà el Coronel.

—Estimat senyor —va dir Holmes—, no hi pot haver el més petit dubte que ha estat escrit per dues persones que s’alternaven en les paraules. Si us demano que centreu l’atenció en el traç enèrgic de la «t» de «tres» i en el traç més feble de les de «quarts» i «dotze», us en adonareu de seguida. Una anàlisi molt breu d’aquestes tres paraules us autoritzaria a afirmar amb tota confiança que «d’una» i «que» han estat escrites per la mà més forta, mentre que la més feble s’ha responsabilitzat d’escriure «cosa» i «considerable».

—Per Júpiter! És clar com la llum del dia! —va exclamar el Coronel—. ¿Per què diantre havien d’escriure dues persones una nota d’aquesta manera?

—Òbviament, perquè es tractava d’un assumpte lleig, i si una d’aquestes persones desconfiava de l’altra estava disposada, passés el que passés, a compartir-ne la responsabilitat. Dels dos autors de la nota, és evident que el que va escriure «tres» i «de» era el capitost del negoci.

—Com podeu saber-ho?

—Podem deduir-ho fàcilment comparant el caràcter d’una mà amb la de l’altra, però hi ha altres raons més sòlides que no pas aquesta per suposar-ho. Si estudieu aquest fragment amb atenció, arribareu a la conclusió que l’home de la mà més decidida va escriure les seves paraules el primer, deixant espais perquè l’altre els omplís amb les seves. Aquests espais no eren sempre prou grans, i, com podeu veure, el segon escrivent ha tingut problemes per a encabir «quarts» entre «tres» i «de», la qual cosa demostra que aquest darrer mot ja estava escrit. És indubtable que l’home que va escriure primer és el que va projectar aquest afer.

—Excel·lent! —va exclamar Mr. Acton.

—Però molt superficial —objectà Holmes—. Tanmateix, arribem ara a un punt important. És possible que no sapigueu que la deducció de l’edat d’un home a partir de la seva escriptura és una activitat que els especialistes han portat a una exactitud considerable. En casos normals, és factible de situar l’edat de l’home en un marge d’una dècada amb unes garanties tolerables. Dic casos normals, perquè les malalties i la debilitat física reprodueixen els símptomes de la vellesa, encara que el malalt sigui una persona jove. En el cas que ens ocupa, si ens fixem en el traç segur i vigorós de l’un i el comparem amb el traç vacil·lant i inclinat de l’altre, que reté encara la seva legibilitat, per bé que les «t» han començat a perdre les creus, podem dir que el primer és un home jove, mentre que l’altre és un home ja entrat en anys però sense haver assolit un grau de decrepitud.

—Excel·lent —tornà a exclamar Mr. Acton.

—Hi ha un altre aspecte, però, més subtil i interessant. Hi ha un tret d’unió entre aquestes dues escriptures: pertanyen a persones que són parents consanguinis. Això és posat en evidència per les «q», però hi ha altres petits detalls que m’indiquen el mateix. Estic convençut que en aquestes dues modalitats d’escriptura resideix un manerisme de caràcter familiar. Naturalment, us estic exposant els resultats principals de l’estudi que he efectuat d’aquest paper, però hi havia vint-i-tres deduccions més, susceptibles de cridar l’atenció dels experts en aquesta disciplina. Totes elles tendien a consolidar la meva impressió en el sentit que eren els Cunningham, pare i fill, els autors de la nota.

»Havent arribat fins aquí, el següent pas consistia, com és lògic, a examinar els detalls del crim i comprovar fins a on podien portar. He visitat la mansió, acompanyat de l’inspector, i he vist tot allò que valia la pena de veure. La ferida que presentava la víctima, tal com he pogut determinar amb absoluta certesa, va ser causada per un tret de revòlver disparat des d’una distància d’uns quatre metres. A la roba del difunt no s’apreciava cap taca de pólvora. Era evident, doncs, que Alec Cunningham mentia en afirmar que l’arma s’havia disparat mentre els dos homes es barallaven. Així mateix, el pare i el fill coincidien en el lloc per on havia fugit el presumpte assaltador. En aquest indret, però, discorre un rec amb el fons humit, i com sigui que no hi havia cap indici d’empremtes de bota, he quedat convençut del tot que no solament els Cunningham havien tornat a mentir, sinó que cap desconegut no havia trepitjat l’escenari del crim.

»Em mancava de considerar el mòbil d’aquest singular homicidi. Per aconseguir-ho, m’he esforçat, abans que res, per esbrinar el motiu del precedent robatori a casa de Mr. Acton. El Coronel ens havia posat en antecedents, Mr. Acton, que existia un plet entre vós i els Cunningham. Naturalment, m’he adonat de sobte que havien estat ells qui havien interromput a la vostra biblioteca amb la intenció d’accedir a algun document que pogués tenir algun pes específic en el cas.

—Justament —va admetre Mr. Acton—. No hi pot haver cap mena de dubte respecte dels seus propòsits. He presentat una reclamació justa sobre la meitat de les seves propietats, i si haguessin trobat un sol document —que, afortunadament, estaven a la caixa forta dels meus advocats—, haurien arruïnat els nostres plans.

—Vet-ho aquí! —exclamà Holmes, somrient—. Fou una temptativa arriscada i imprudent, en la qual he cregut entrellucar la influència del jove Alec. Com que no varen trobat res, varen provar de desviar les sospites fent veure que es tractava d’un robatori comú, de manera que es varen endur el primer que pogueren arreplegar. Tot això és prou clar, però hi ha encara molts aspectes foscos. El que jo esperava més que cap altra cosa era obtenir el fragment desaparegut de la nota. Estava segur que Alec l’havia arrencat de la mà del mort, i gairebé convençut que devia haver-se’l guardat a la butxaca de la bata. ¿On, si no, podia haver-lo amagat? L’únic que quedava per determinar era si encara tenia el paper guardat a la bata. Valia la pena de fer un esforç per mirar de trobar-lo, i amb aquest objectiu hem anat tots cap a la casa.

»Els Cunningham s’han reunit amb nosaltres, com sens dubte deveu recordar, davant la porta de la cuina. Naturalment era de vital importància que no es recordessin de l’existència del paper, o altrament el destruirien sense dilació. L’inspector es disposava a fer-los veure la importància que tenia la nota quan, per una feliç casualitat, he sofert una mena d’atac i d’aquesta manera la conversa ha canviat d’orientació.

—Mare de Déu! —exclamà el Coronel, rient—. ¿Voleu dir que tota la nostra compassió ha estat en va i l’atac era fingit?

—Des del punt de vista professional, ha estat fingit d’una manera admirable —vaig intervenir jo, mirant amb astorament aquell home que no deixava mai de sorprendre’m amb noves demostracions d’arteria.

—És un art que sovint resulta útil —va dir ell—. Havent-me recuperat de l’atac m’he servit d’un ardit, combinat, potser, amb unes petites dosis d’inventiva, per aconseguir que el vell Cunningham escrivís la paraula «dotze», per tal de comparar-la amb el «dotze» que consta al tros de paper.

—Oh, quin tros d’ase que he estat! —vaig fer jo.

—Ja me n’he adonat, de com us condolíeu de la meva feblesa —digué Holmes, rient—. M’ha sabut greu de suscitar l’aflicció que estic segur que heu experimentat. Seguidament hem pujat les escales tots plegats, i després d’entrar en aquell dormitori, havent vist la bata penjada darrere la porta, he aconseguit de distreure la seva atenció uns instants en tirar la taula a terra, instants que he aprofitat per escorcollar les butxaques de la bata. Amb prou feines acabava de trobar el paper, que era tal com jo m’esperava, quan els dos Cunningham s’han abalançat sobre mi, i m’haurien matat allà mateix, n’estic segur, si no hagués estat per la vostra ràpida i amable intervenció. Encara puc sentir les urpes del jove envoltant-me el coll, mentre el pare em retorçava el canell per arravatar-me la nota de la mà. Es devien adonar que jo ho sabia pràcticament tot, i el canvi sobtat de l’absoluta seguretat a la completa desesperació els ha desesperat del tot.

»Posteriorment, he tingut una petita xerrada amb el vell Cunningham sobre el mòbil del crim. Ha estat força tractable, per bé que el seu fill és tot un dimoni i semblava disposat a volar el cervell de qualsevol, inclòs el d’ell mateix, si hagués tingut una pistola a les mans. Quan Cunningham ha vist que l’acusació contra ell era irreversible, ha perdut totes les esperances i ha fet una confessió completa. Sembla ser que William havia seguit furtivament els seus dos patrons la nit que varen realitzar l’assalt a casa de Mr. Acton, i així, una vegada els va tenir sota el seu poder, va començar a fer-los xantatge amb l’amenaça de desemmascarar-los. Mr Alec, però, era un rival perillós per a jugar amb ell a aquesta classe de jocs. Va ser un cop de geni per part seva de veure en la psicosi de robatori que s’havia estès per la comarca una oportunitat d’ensarronar l’home que tants maldecaps li proporcionava. William va caure en el parany i el varen matar. Només que haguessin recuperat la nota sencera i haguessin parat una mica més d’atenció en la seva versió dels fets, és molt possible que les sospites no s’haguessin centrat en ells.

—I la nota? —vaig inquirir.

Sherlock Holmes va deixar la nota, ja recomposta, al nostre davant.



—És precisament el que jo ja m’esperava —va dir—. Com és natural, no sabem encara quina relació podia haver-hi entre Alec Cunningham, William Kirwan i Annie Morrison, però els resultats demostren que el parany va ser hàbilment preparat. Estic segur que quedareu encantats de copsar els trets hereditaris que mostren les «r» i les cues de les «g». L’absència dels punts de les «i» en l’escriptura del vell és també força característica. Watson, considero que la nostra tranquil·la estada al camp ha resultat una esplèndida iniciativa, i podeu tenir per cert que demà tornaré a Baker Street molt millorat.





7. L’HOME ENCORBAT


Una nit d’estiu, pocs mesos després de les meves noces, em trobava assegut davant la llar fent una última pipa i pesant figues sobre una novel·la, ja que la meva jornada laboral havia resultat d’allò més fatigosa. La meva esposa ja havia pujat al pis de dalt, i el soroll del forrellat de la porta del vestíbul, una estona després, em va indicar que també el servei s’havia retirat. Tot just acabava d’incorporar-me del seient per treure la cendra de la pipa, quan vaig sentir, inopinadament, el repic del timbre.

Vaig mirar el rellotge. Era un quart de dotze. No podia pas ser una visita, a una hora tan intempestiva. Un pacient, evidentment, i possiblement una sessió que duraria tota la nit. Fent una ganyota, vaig anar al vestíbul i vaig obrir la porta. Vaig quedar molt sorprès, en veure Sherlock Holmes palplantat a l’entrada.

—Ah, Watson! —va exclamar—. Confiava no arribar massa tard, per trobar-vos encara llevat.

—Estimat amic, entreu, si us plau.

—Sembleu sorprès, i no m’estranya gens! Sembleu també tranquil·lizat. Hum! Encara fumeu la mateixa mescla d’Arca-dia que consumíeu de solter, pel que veig. Aquesta cendra encrespada que porteu sobre la jaqueta no ofereix cap mena de dubte. És fàcil de veure que heu dut uniforme durant molt de temps, Watson; no passareu mai per un civil de pura sang mentre persistiu en l’hàbit de portar el mocador a la màniga. ¿Que em podríeu facilitar allotjament per aquesta nit?

—Amb molt de gust.

—Em vàreu dir que disposàveu d’una cambra individual, i veig que a hores d’ara no teniu cap hoste. El penjador de barrets així ho proclama.

—Em sentiré molt honrat d’acollir-vos.

—Gràcies. Faré servir un penja-robes buit. Lamento constatar que heu tingut un treballador a casa. És un mal senyal. Teniu problemes amb el clavegueram?

—No, amb el gas.

—Ah! Ha deixat les marques de dos claus de bota sobre el linòleum, allí on toca la llum. No, gràcies, ja he sopat a Waterloo, però amb molt de gust faré una pipa amb vós.

Li vaig allargar la petaca, i es va asseure al meu davant. Va fumar una estona en silenci. Jo era conscient que res, llevat d’algun assumpte important, no l’hauria empès a fer-me una visita a aquelles hores, de manera que vaig esperar pacientment que es decidís a parlar-ne.

—Veig que esteu molt ocupat, professionalment —digué, observant-me d’una manera penetrant.

—Sí, he tingut un dia molt atrafegat —vaig respondre—. Potser us semblarà una bestiesa —vaig afegir—, però no sé com ho heu pogut deduir.

Holmes va reprimir una rialleta.

—Tinc l’avantatge de conèixer els vostres costums, estimat Watson —va dir—. Quan la ronda de les vostres visites és breu, la feu caminant, i quan és llarga aneu en cabriolé. Com que m’adono que les vostres botes, per bé que gastades, no són pas brutes, no tinc cap dubte que esteu prou ocupat per justificar la utilització d’un cotxe.

—Excel·lent! —vaig exclamar.

—Elemental —replicà ell—. És un d’aquests casos en què el deductor pot produir un efecte que sembli notable al seu interlocutor, justament perquè aquest ha obviat el petit detall en què es basa la deducció. El mateix es podria dir, estimat amic, de l’efecte d’alguns dels vostres petits assaigs, que és enterament groller, depenent com depèn de la vostra discreció a retenir a les mans alguns aspectes del problema, que no faciliteu al lector. A hores d’ara, em trobo en la mateixa posició d’aquests lectors, ja que tinc a la mà diversos fils conformant un dels casos més estranys que hagi desafiat mai un cervell humà, si bé me’n manquen un o dos de necessaris per completar la meva teoria. Però ja els trobaré, Watson, ja els trobaré! —Els ulls se li encengueren i sorgí un cert enrojolament a les seves magres galtes. Durant un instant, el vel havia caigut, deixant al descobert la seva naturalesa entusiasta i apassionada, però només un instant. Quan el vaig torna a mirar el seu rostre havia recuperat aquella serenitat de pell-roja que feia que molts el contemplessin com una màquina més que no pas com un home.

»El problema presenta alguns trets d’interès —va explicar—. Fins i tot m’atreviria a dir que són trets d’un interès molt excepcional. Ja he considerat l’assumpte i hi he trobat, em penso, una solució. Si us dignàveu acompanyar-me en aquest darrer pas, podríeu resultar-me d’una considerable ajuda».

—Per a mi serà un honor.

—Podríeu venir amb mi a Aldershot, demà mateix?

—No tinc cap dubte que en Jackson acceptaria d’ocupar-se de la meva clientela.

—Molt bé. Vull sortir de Waterloo a les 11.30.

—Això em dóna un cert marge de temps.

—Aleshores, si no esteu gaire endormiscat, us faré un esbós del que ha passat i del que resta per fer.

—Abans d’arribar vós sí que n’estava, d’endormiscat, però ara em trobo força despert.

—Resumiré la història tant com pugui sense ometre res que resulti vital per al cas. És fins i tot possible que n’hàgiu llegit alguna crònica. Es tracta del presumpte assassinat del coronel Barclay, de Royal Mallows, a Aldershot, que estic investigant.

—No n’he sentit a parlar gens.

—No ha suscitat pas gaire atenció, encara, només a nivell local. Els fets es remunten a fa tan sols dos dies. Breument, són aquests:

»Royal Mallows és, com sabeu, un dels més cèlebres regiments de l’Armada Britànica. Ha meravellat Crimea i, durant la Sublevació, i d’aleshores ençà, no ha perdut cap ocasió per a distingir-se. Era comandat fins a la nit de dilluns per l’intrèpid veterà James Barclay, que va començar la seva carrera com a soldat ras, va ser ascendit a la graduació d’oficial pel seu valor en temps de la Sublevació, i va viure prou per a arribar a comandar el regiment en què havia servit amb un mosquet.

»El coronel Barclay s’havia casat a l’època en què era sergent, i la seva esposa, el nom de soltera de la qual era Miss Nancy Devoy, era la filla d’un tinent retirat del mateix cos. Hi hagué, per tant, com és fàcil d’imaginar, alguna dificultat de caire social quan la jove parella (perquè encara eren joves) es trobà immersa en un àmbit nou. Sembla, però, que s’hi varen adaptar ràpidament, i de fet Mrs. Barclay ha estat sempre, segons que tinc entès, tan popular entre les dames del regiment com el seu marit entre els seus col·legues oficials. He d’afegir que ella era una dona de gran bellesa, i que fins i tot actualment, quan ha viscut ja més de trenta anys de matrimoni, encara conserva un aspecte d’allò més torbador.

»La vida familiar del coronel Barclay sembla haver estat, en conjunt, feliç. El comandant Murphy, a qui dec el coneixement de la major part dels fets, em va assegurar que no havia sentit a parlar mai de cap desavinença al si de la parella. En línies generals, considera que la devoció d’en Barclay per la seva esposa era més gran que no pas la que li consagrava ella.

Se sentia terriblement incòmode quan es veia obligat a absentar-se del costat d’ella, ni que fos per un dia. Mrs. Barclay, per la seva banda, tot i que li era fidel, es mostrava menys afectuosa. Tanmateix, tots dos passaven, en el regiment, per una parella de mitjana edat poc menys que modèlica. No hi havia res en la seva relació que pogués induir a esperar la tragèdia recentment esdevinguda.

»Pel que sembla, el coronel Barclay tenia un caràcter de trets força singulars. Habitualment es mostrava com un vell soldat jovial i impetuós, però de vegades se’l veia capaç d’un cop violent i un esperit de venjança considerables. Diuen, però, que aquest aspecte de la seva naturalesa no es va descarregar mai contra la seva esposa. Un altre fet que ha desconcertat el comandant Murphy, així com tres dels cinc oficials amb qui he conversat, era el singular estat depressiu que l’afectava de tant en tant. Testimonia el comandant que sovint li desapareixia el somriure dels llavis, com per obra d’una mà invisible, quan participava en les diversions i bromes que protagonitzaven els oficials a l’hora dels àpats. Quan li sobrevenien aquests accessos, es passava dies i dies sumit en la malenconia més pregona. Això, juntament amb un cert deix de desconfiança, eren els únics trets insòlits del seu caràcter que els companys li havien observat. La darrera peculiaritat adoptà la forma d’aversió a quedar-se sol, sobretot a la nit. Aquesta actitud pueril en una naturalesa que havia destacat per la seva valentia suscitava sovint tota mena de comentaris i conjectures.

»El primer batalló de Royal Mallows (l’antic 117) ha romàs uns quants anys apostat a Aldershot. Els oficials casats viuen fora de la caserna, i durant tot aquest temps el coronel ha ocupat una casa de camp anomenada Lachine, a un quilòmetre escàs del Campament Nord. La casa es dreça en els seus propis terrenys, però l’ala oest no dista més de trenta metres de la carretera. El servei, el constitueixen un cotxer i dues criades. Aquests, juntament amb el senyor i la senyora, són els únics residents a Lachine, ja que els Barclay no tenen descendència ni acostumen a rebre hostes.

»Us descriuré seguidament els fets esdevinguts a Lachine entre les nou i les deu del vespre del proppassat dilluns.

»Mrs. Barclay és, segons que sembla, membre de l’Església Catòlica Romana, i havia mostrat molt interès en la fundació de la Confraria de Sant Jordi, en col·laboració amb la capella de Watt Street, amb la finalitat de recaptar roba usada per als pobres. Aquell mateix vespre, a les vuit, la Confraria celebrava una reunió, i Mrs. Barclay havia berenat apressadament per tal de ser-hi present. En sortir de casa, el cotxer la va sentir que feia algun comentari trivial al seu marit, alhora que li assegurava que no trigaria gaire a tornar. Seguidament anà a cercar Miss Morrison, una jove que habita la casa del costat, i totes dues varen anar plegades a la reunió. Aquesta durà quaranta minuts, i a un quart de deu Mrs. Barclay arribava a casa, després de deixar Miss Morrison davant la porta de casa seva.

»A Lachine hi ha una estança que es fa servir com a sala diürna. Es troba encarada a la carretera, i es comunica amb la gespa a través d’unes grans portes plegables de vidre. La gespa té trenta metres d’ample, i està separada de la carretera per una tanca baixa coronada per una reixa de ferro. Fou a aquesta sala on Mrs. Barclay es dirigí una vegada hagué tornat a casa. Les persianes no estaven pas abaixades, perquè la cambra amb prou feines era utilitzada, al vespre, però la mateixa Mrs. Barclay va encendre el llum i tot seguit va fer sonar la campaneta per demanar a la Jane Stewart, la donzella, que li servis una tassa de te, la qual cosa es contradeia amb els seus hàbits. El coronel, que havia romàs al menjador, en sentir que havia tornat la seva esposa va anar a reunir-se amb ella a la sala diürna. El cotxer el va veure travessar el vestíbul i entrar-hi. Ja no el varen tornar a veure amb vida.

»Serviren el te als deu minuts d’haver estat encomanat, però la donzella, en acostar-se a la porta, es va sorprendre de sentir les veus del senyor i la senyora entremesclades en una furiosa discussió. Va trucar sense rebre resposta, i fins i tot va girar el pom, però es va trobar que la porta era tancada per dins. Com és natural, baixà a corre-cuita al pis inferior per informar la cuinera, i les dues dones, a més del cotxer, anaren al vestíbul i escoltaren la disputa, encara latent. Tots coincideixen a afirmar que només se sentien dues veus, la d’en Barclay i la de la seva esposa. Els comentaris d’en Barclay eren tènues i lacònics, de manera que no resultaven audibles per als qui escoltaven. Els de la senyora, en canvi, eren més punyents, i quan alçava la veu resultaven perfectament intel·ligibles. “Covard!”, repetia una vegada i una altra. “Què podem fer, ara? Torna’m la meva vida! No tornaré a respirar mai més el mateix aire que tu! Covard! Covard!” Aquests són alguns dels fragments de la seva conversa, que culminà en un inopinat i terrorífic esgarip en la veu de l’home, acompanyat d’un espetec i d’un agut xiscle de la dona. Convençut que acabava d’esdevenir-se una tragèdia, el cotxer es va abalançar contra la porta i provà de forçar-la, mentre que de l’interior procedien una successió de xiscles. Fou incapaç, però, d’aconseguir obrir la porta, i les dues criades estaven massa torbades pel terror per a proporcionar-li qualsevol mena d’ajut. Llavors se li acudí una idea, i va sortir per la porta del vestíbul a la gespa, a la qual donaven les enormes finestres franceses. Un dels finestrals era obert, la qual cosa em va semblar natural en temps d’estiu, i va poder entrar a la sala sense cap dificultat. La seva senyora havia deixat de xisclar i jeia, inconscient, sobre un sofà, mentre, amb els peus recolzats sobre una butaca i el cap a terra, prop de la cantonada del guardafoc, hi havia el cos del malaurat soldat, completament mort, sobre un bassal de sang.

»Lògicament, el primer pensament del cotxer en adonar-se que no podia fer res pel seu senyor, va ser obrir la porta. Però, arribat en aquest punt, se li va presentar una inesperada i singular dificultat. La clau no era al pany de la porta, ni va poder trobar-la enlloc. Va sortir, doncs, per la finestra, i quan va tornar a la casa ho va fer acompanyat d’un policia i un metge. La senyora, sobre la qual, com és natural, varen recaure totes les sospites, va ser traslladada, encara inconscient, a la seva habitació. Seguidament varen ajeure el cos del coronel sobre el sofà i es va procedir a una acurada investigació de l’escenari de la tragèdia.

»La ferida que presentava l’infortunat veterà va resultar ser un tall desigual, d’uns cinc centímetres de llarg, a la nuca. Era evident que l’havia causat l’impacte violent d’una arma esmussada. No hi va haver cap mena de dificultat a imaginar de quina arma es tractava. A terra, prop del cos, s’hi va trobar un singular garrot de fusta gravada amb mànec d’os. El coronel posseïa una variada col·lecció d’armes importades dels diferents països on havia combatut, i la policia conjectura amb la possibilitat que aquest garrot fos un dels seus trofeus. El servei nega que l’haguessin vist abans, però és possible que els hagués passat desapercebut entre les nombroses curiositats repartides per tota la casa. La policia no va descobrir res més d’important a la cambra, llevat del fet inexplicable que ni en la persona de Mrs. Barclay, ni en la de la víctima, ni enlloc de l’habitació, no s’hi va poder trobar la clau del pany. La porta, la va haver d’obrir un manyà d’Aldershot.

»Tal era la situació, Watson, quan el matí de dimarts, a requeriment del comandant Murphy, em vaig arribar fins a Aldershot per contribuir a les activitats de la policia. Crec que estareu d’acord amb mi que el problema resultava ja prou interessant, però les meves observacions ben aviat em feren adonar que era, en realitat, molt més extraordinari del que podia semblar a primera vista.

»Abans d’examinar la cambra vaig interrogar el servei, però només vaig reeixir a constatar els fets que us acabo d’exposar. La donzella, Jane Stewart, va recordar un altre detall d’interès. Recordareu que, en sentir la discussió, va baixar al pis inferior i en va tornar amb els altres criats. Al principi, quan era sola, diu que les veus del senyor i la senyora se sentien tan dèbilment que amb prou feines havia pogut entendre res, i havia deduït, pel to més que no pas per les paraules, que s’estaven barallant. En insistir jo sobre aquesta qüestió va recordar, però, que havia sentit la paraula “David”, dues vegades, pronunciada per la senyora. Aquest detall és de la màxima importància per a guiar-nos cap al motiu de la sobtada discussió. El nom del coronel, com recordareu, era James.

»Un aspecte del cas havia suscitat una forta impressió tant en el servei com en la policia. Era la contorsió que presentava el rostre del coronel. Segons totes les versions, havia adquirit l’expressió més intensa d’espant i horror que pugui assolir un semblant humà. Més d’una persona va perdre el coneixement només de veure’l, de tan terrible com era l’efecte que feia. Era ben clar que havia vist el seu destí, i que aquest li havia causat un gran horror. Això, per suposat, quadrava perfectament amb la teoria de la policia, si el coronel hagués pogut veure la seva esposa procedint a un atac homicida contra ell. El fet que la ferida estigués localitzada a la nuca constituïa, tanmateix, una fatal objecció, però la víctima podia haver-se girat per evitar el cop. No va ser factible d’obtenir cap mena d’informació de la senyora, temporalment indisposada a causa d’un agut accés de febres.

»Em vaig assabentar per la policia que Miss Morrison, que, com recordareu, havia sortit aquella tarda amb Mrs. Barclay, negava que conegués el motiu pel qual la seva companya havia tornat a casa tan malhumorada.

»Un cop recollits aquests fets, Watson, vaig procedir a seleccionar-los, provant de separar els que eren crucials d’aquells que eren merament accidentals. No hi havia dubte que el detall més significatiu i suggestiu del cas era la singular desaparició de la clau de la porta. Un escorcollament d’allò més exhaustiu no havia reeixit a trobar-la dins l’habitació. Algú, per tant, se l’havia enduta d’allí. Però ni el coronel ni l’esposa del coronel podien haver-ho fet. Això era del tot clar. En conseqüència, una tercera persona devia haver entrat a la cambra. I aquesta persona només podia haver-ho fet per la finestra. Em va semblar que una observació atenta de la cambra i la gespa possiblement em revelaria algun vestigi d’aquest misteriós individu. Ja coneixeu els meus mètodes, Watson. No en vaig negligir cap, en la meva investigació, que va culminar amb el descobriment d’algunes pistes, per bé que força diferents de les que esperava trobar en un principi. A l’habitació hi havia estat un home, el qual havia travessat la gespa procedent de la carretera. Vaig ser capaç d’obtenir-ne cinc empremtes molt clares dels peus: una a la carretera mateix, a l’indret on havia saltat la tanca, dues a la gespa, i dues de molt tènues sobre els taulons pintats prop de la finestra per què havia entrat. Aparentment, havia travessat la gespa corrents, ja que les marques de la punta del peu eren molt més profundes que les del taló. Però no era pas aquest l’home que em va sorprendre, sinó el seu company».

—El seu company!

Holmes es va treure un full de paper fi de la butxaca i el va desplegar curosament sobre els genolls.

—Què en deduïu, d’això? —em va preguntar.

El paper era ple de calcs de les petjades d’un petit animal. Hi havia cinc empremtes ben definides, un indici d’ungles llargues, i la marca, tot plegat, devia tenir la grandària aproximada d’una cullera de postres.

—És un gos —vaig fer.

—Heu sentit mai a parlar d’un gos que s’enfili per les cortines? Vaig descobrir vestigis inequívocs que aquesta criatura ho havia fet.

—Una mona, doncs?

—Això no són pas empremtes de mona.

—Què pot ser, doncs?

—Ni gos, ni gat, ni mona, ni cap criatura que ens pugui resultar familiar. He provat de reconstruir-la a partir de les dimensions. Hi ha quatre marques que demostren que la bestiola ha romàs immòbil. Com veieu, no hi ha menys de quaranta centímetres entre la pota de davant i la posterior. Afegiu-hi la llargària del coll i el cap i tindreu una criatura de no menys de seixanta centímetres… i probablement més en el cas que tingui cua. Considereu ara aquesta altra mesura. L’animal s’ha estat movent, i coneixem la llargària de la seva passa. En cada cas és només d’uns vuit centímetres. Com podeu veure, disposem de l’indici d’un cos llarg amb unes potes molt curtes. No ha estat prou considerat per a deixar-nos algun dels seus pèls com a record. Sigui com sigui, la seva grandària deu ser la que acabo d’indicar, pot enfilar-se per les cortines i és carnívor.

—Com ho deduïu, això últim?

—Perquè es va enfilar per les cortines. A la finestra hi havia penjada una gàbia amb un canari, i sembla que la intenció de la criatura era atrapar l’ocell.

—Aleshores, quina bèstia és, aquesta?

—Ah, si podia atribuir-li un nom, ja hauria fet un gran pas cap a la resolució del problema. Tot plegat, probablement es tracta d’una criatura de la família de la mostela o de l’ermini… i tanmateix és més grossa que qualsevol exemplar que hagi vist mai d’aquestes dues espècies.

—Però, què hi té a veure, això, amb el crim?

—Aquest punt també és molt fosc, encara. Ja ens hem assabentat, però, de força coses, com podeu observar. Sabem que hi havia un home a la carretera contemplant la disputa entre els Barclay: les persianes aixecades i la cambra il·luminada. Sabem també que va travessar la gespa a corre-cuita, que va entrar a l’habitació, acompanyat d’un estrany animal, i que, o bé va colpejar el coronel, o bé aquest, com és igualment possible, en veure’l va perdre el coneixement de pura por, i es féu un tall al cap amb la cantonada del guardafoc. Finalment, tenim el fet curiós que l’intrús, en fugir, s’endugué la clau.

—Em fa l’efecte que els vostres descobriments deixen l’assumpte més fosc del que ja era —vaig observar.

—Justament. Demostren, sens dubte, que el cas és molt més complex del que es conjecturava en un principi. Vaig reflexionar-hi, i vaig arribar a la conclusió que calia enfocar el cas des d’un punt de vista diferent. Però, de fet, Watson, us estic privant del vostre descans, i també podria contar-vos tot això demà, durant el trajecte cap a Aldershot.

—Us ho agraeixo, però ara ja heu arribat massa lluny per a deturar-vos.

—És cert que quan Mrs. Barclay va sortir de casa a dos quarts de vuit estava en bones relacions amb el seu marit. Mai no ha estat, com crec haver dit ja, una dona ostentosament afectuosa, però el cotxer la va sentir xerrar amb el coronel d’una manera cordial. Ara bé, no és menys cert que immediatament després d’haver tornat s’havia retirat a l’habitació on era menys probable de trobar-hi el seu marit, havia anat volant a demanar un te, com faria una dona inquieta, i, finalment, quan el marit li havia sortit a l’encontre, havia irromput en violentes recriminacions. Conseqüentment, alguna cosa havia passat, entre les set trenta i les nou, que havia alterat completament els seus sentiments envers ell. Però Miss Morrison havia estat amb ella durant tota aquella hora i mitja. És del tot segur, per tant, malgrat la seva negativa, que Miss Morrison n’ha de saber alguna cosa.

»La meva primera conjectura era que possiblement hi havia hagut alguna aventura, entre aquesta jove i el vell soldat, que la primera acabava de confessar a l’esposa. Això explicaria l’irat retorn i també la negativa de la noia que hagués passat res. La meva teoria no resultava tampoc compatible amb la major part de les paraules casualment sentides. Però vet aquí que hi havia una al·lusió a un tal David i el conegut afecte del coronel per la seva esposa capaç de contrarestar-ho, de silenciar la tràgica intrusió d’aquest altre home, que podia, naturalment, estar del tot desconnectat del que s’havia esdevingut abans. No era pas fàcil obrir-s’hi camí, em sentia disposat a descartar la idea que hi hagués hagut cap afer entre el coronel i Miss Morrison, però estava més que mai convençut que la jove posseïa la clau del motiu que havia impulsat Mrs. Barclay a odiar el seu marit. Vaig optar, doncs, per acudir a Miss Morrison, explicar-li que estava del tot segur que coneixia els fets, i assegurar-li que la seva amiga, Mrs. Barclay, podia anar a parar al banc dels acusats fora que l’assumpte s’aclarís.

»Miss Morrison és una noieta menuda i etèria, d’ulls tímids i cabells rossos, però no em va semblar de cap manera mancada d’astúcia i sentit comú. Va estar reflexionant una estona després que jo hagués enraonat i, tot seguit, girant-se cap a mi amb un sobtat aire de resolució, va encetar una notable declaració, que passo a resumir-vos.

»—Vaig prometre a la meva amiga que no en diria res, del cas, i una promesa és una promesa —va dir—. Però si és veritat que la puc ajudar quan pesa sobre ella una acusació tan terrible, i quan té la boca, pobreta meva, closa per la malaltia, aleshores em considero dispensada de la meva promesa. Us explicaré exactament què va passar dilluns al vespre.

»”Tornàvem de la missió de Watt Street, cap a un quart de nou. El nostre itinerari passava per Hudson Street, que és un carrer molt solitari. Només hi ha un fanal, a mà esquerra, i en acostar-nos-hi vaig veure un home que venia cap a nosaltres amb l’esquena molt encorbada i quelcom semblant a una caixa sobre l’espatlla. Feia la impressió de ser un home deforme, perquè duia el cap cot i caminava amb els genolls doblegats. Ja havíem arribat a la seva altura, quan va alçar la cara per mirar-nos en el cercle de llum projectat pel fanal, i així que ho hagué fet es va aturar i va exclamar, amb una veu espantosa: ‘Déu meu, si és la Nancy!’. Mrs. Barclay es va tornar blanca com la cera, i hauria caigut a terra si aquella repulsiva criatura no l’hagués sostinguda. Jo em disposava a cridar la policia, però ella, sorprenentment, es posà a enraonar amb aquell individu.

»”—Durant aquests trenta anys he cregut que eres mort, Henry —va dir, amb veu tremolosa.

»”—Jo també —replicà ell, i va ser terrible sentir el to amb què pronunciava aquests mots. Tenia un rostre bru i temible, i una guspira als ulls que encara ara presideix els meus somnis. El cabell i les patilles eren tacats de gris, i tenia la cara arrugada com una poma pansida.

»”—Continua un tros sense mi, estimada —em va dir Mrs. Barclay—. Vull parlar una mica amb aquest home. No cal que pateixis. —Provava d’enraonar enèrgicament, però estava encara molt pàl·lida i amb prou feines podia aconseguir que les paraules sortissin dels seus llavis tremolosos.

»”Vaig fer el que em demanava, i els vaig deixar enraonant durant alguns minuts. A continuació se’m va acostar pel carrer amb els ulls encesos, i vaig veure aquell desgraciat al costat del fanal brandant els punys closos en l’aire, com si estigués enrabiat. Ella no en féu cap comentari fins que vàrem ser a la porta, llavors em va agafar la mà i em va pregar que no digués a ningú el que havia passat. ‘És un vell conegut que ha rebut un revés’, va dir. Quan li vaig prometre que no en diria res em va besar, i ja no he tornat a veure-la des d’aleshores. Us acabo de contar tota la veritat, i si no ho vaig revelar a la policia va ser perquè no estava assabentada del perill en què es trobava la meva benvolguda amiga. Ara sé que el fet que aquest incident sigui conegut només redundarà en favor seu.”

»Tal va ser la seva declaració, Watson, i fou, per a mi, com ja us podeu imaginar, com un raig de llum enmig d’una nit fosca. Tot allò que abans estava desconnectat començava de sobte a ordenar-se, i jo tenia un vague pressentiment de la seqüència completa d’esdeveniments. El pas següent, lògicament, consistia a trobar l’home que havia provocat una impressió tan intensa en Mrs. Barclay. Si encara era a Aldershot, no seria una empresa gaire difícil. En aquell indret no hi ha pas un nombre gaire elevat de ciutadans, i sens dubte un home deforme havia d’haver atret l’atenció. La recerca m’ha ocupat un dia, i aquest vespre —aquest mateix vespre, Watson— ja l’havia localitzat. L’individu en qüestió es diu Henry Wood, i habita en una pensió emplaçada al mateix carrer on les dames se’l varen trobar. Només fa cinc dies que s’hi està. Fent-me passar per un agent del registre, vaig tenir una interessant conversa amb la dispesera. El nostre home és prestidigitador i comediant d’ofici, i cada vespre ronda per les cantines i hi ofereix una mica de diversió. Porta dins d’una caixa una bestiola per la qual la dispesera sembla experimentar una considerable inquietud, ja que no ha vist mai un animal semblant. Segons ella, el fa servir en alguns dels seus trucs. Això és el que me n’ha sabut dir la dona, i també que és un misteri per a ella que aquest home encara sigui viu, veient com està de castigat, que de vegades enraona en una llengua estranya i que durant les dues últimes nits l’ha sentit remugar i gemegar al seu dormitori. Paga els seus deutes puntualment, però una vegada li va donar el que semblava un florí fals. La dona me l’ha mostrat, Watson, i no és sinó una rupia de l’índia.

»Ara, estimat amic, ja esteu al corrent de la situació i de per què us necessito. És perfectament clar que un cop les dues dames varen deixar aquest home, ell les va seguir a una certa distància, va presenciar la discussió entre marit i muller a través de la finestra, va saltar la tanca i va alliberar la criatura que duia tancada a la caixa. Tot això és ben cert. Però ell és l’única persona en el món capaç d’explicar-nos exactament què va passar en aquella sala».

—I teniu intenció d’interrogar-lo?

—En efecte… però en presència d’un testimoni.

—I jo sóc el testimoni?

—Si tinguéssiu aquesta bondat… Si l’home es mostra disposat a aclarir l’assumpte, perfecte. Si refusa, no tindrem cap més alternativa que sol·licitar una ordre d’arrest.

—Però, com ho sabeu, que serà allí quan ens hi presentarem nosaltres?

—Podeu estar ben segur que he adoptat algunes precaucions. Hi tinc destacat un dels meus xicots de Baker Street perquè se li enganxi com un eriçó i el segueixi allí on vagi. Demà l’anirem a trobar a Hudson Street, Watson. Mentrestant, cometria un crim si continuava negant-vos el dret de retirar-vos a descansar.

Era migdia quan vàrem comparèixer a l’escenari de la tragèdia, i, sota el guiatge del meu company, vàrem fer cap a Hudson Street de seguida. Tot i la seva habilitat per a dissimular les emocions, no em va costar d’adonar-me que Holmes es trobava en un estat de continguda excitació, mentre que jo m’estremia del plaer mig esportiu, mig intel·lectual, que experimentava invariablement quan col·laborava en una de les seves investigacions.

—És aquest carrer —va anunciar, quan embocàvem un curt carreró escortat per sengles rengleres de cases de maó de dos pisos—. Ah! Aquí tenim en Simpson disposat a informar-nos.

—És a dins, Mr. Holmes —va exclamar un petit trinxeraire que acudia corrent cap a nosaltres.

—Molt bé, Simpson! —digué Holmes, alhora que li acaronava el cap—. Veniu, Watson. Vet aquí la casa.

Va lliurar una targeta amb el missatge que la nostra visita obeïa a un assumpte important, i poc després ens trobàvem cara a cara amb l’home que havíem anat a veure. Tot i que el temps era calorós, estava ajupit davant d’una foguera, de manera que aquella reduïda habitació semblava un forn. L’home seia tot arraulit en una cadira, la qual cosa provocava una inefable impressió de deformitat, però el rostre que es girà en la nostra direcció, encara que bru i gastat, feia pensar que temps enrere devia haver destacat per la seva bellesa. Ens va mirar recelosament amb uns ulls groguencs i biliosos, i, abans de dir res o d’incorporar-se, ens va assenyalar dues cadires.

—Mr. Henry Wood, darrerament resident a l’índia, si no m’equivoco —va dir Holmes, afablement—. El que em porta fins aquí és la mort del coronel Barclay.

—I què hi tinc a veure, jo?

—Això és el que a mi m’agradaria d’esbrinar. M’imagino que ja sabeu que, llevat que s’esclareixi l’afer, Mrs. Barclay, una vella amiga vostre, serà amb tota probabilitat condemnada per homicidi.

L’home es va sobresaltar.

—No sé pas qui sou —va exclamar— ni com heu arribat a esbrinar el que sabeu, però, digueu-me, ¿em podeu jurar que és veritat el que acabeu de dir?

—Bé, de fet només esperen que recuperi el seny per a arrestar-la.

—Déu meu! Sou de la policia?

—No.

—Que hi teniu a veure, doncs?

—La preservació de la justícia és competència de tothom.

—Podeu creure en la meva paraula que és innocent.

—Llavors, el culpable sou vós?

—No.

—Qui va matar el coronel Barclay, doncs?

—Va ser la providència, qui el va matar. Però ja us podeu ficar al cap que en cas que hagués estat jo qui li hagués esclafat el cervell, tal com el cor em dictava, no hauria rebut de mi sinó el tracte que es mereixia. Si no hagués estat la seva pròpia i culpable consciència el que va acabar amb ell, és molt possible que la seva sang hagués caigut sobre la meva responsabilitat. Voleu que us expliqui la història? Bé, no veig cap motiu per a no fer-ho, ja que no tinc per què avergonyir-me de res.

»Tot va anar com segueix, senyor. Ara em veieu amb un gep com el d’un camell i solcat d’arrugues, però hi hagué un temps en què el caporal Henry Wood era l’home més distingit de la 117 d’Infanteria. Aleshores érem a l’índia, en acantonaments, en un indret que anomenàvem Bhurtee. El difunt Barclay era sergent a la mateixa companyia que jo, i la reina del regiment —ai, i la noia més bonica que jo hagi vist mai en la meva vida— era la Nancy Devoy, la filla del tinent. Hi havia dos homes que l’estimaven, però només un que ella estimés; i, sens dubte, somriureu quan contempleu aquesta pobra ruïna arrupida davant el foc i em sentiu dir que era pels meus encants que m’estimava.

»Doncs bé, tot i que jo havia conquerit el seu cor, el seu pare volia que es casés amb en Barclay. Jo era un baliga-balaga, un home temerari, mentre que ell havia rebut una educació i ja havia fet els mèrits suficients per a dur el talabard. La noia, però, em guardava fidelitat, i semblava que seria meva, quan va esclatar la sublevació i el país esdevingué un infern.

»Vàrem sofrir un setge a Bhurtee, on quedaren rodejats el nostre regiment, mitja bateria d’artilleria, una companyia de sikhs i un bon nombre de civils i dones. Teníem deu mil rebels al voltant, enrabiats com una camada de terriers entorn d’una ratera. A la segona setmana se’ns va acabar l’aigua, i llavors es va plantejar l’opció de posar-se en contacte amb la columna del general Neill, que es desplaçava cap a l’interior. Era la nostra única possibilitat, perquè no podíem esperar a obrir-nos camí amb dones i nens, de manera que em vaig oferir voluntari per a anar a donar avís al general Neill de la nostra situació. La meva proposta fou acceptada, i en vaig parlar amb el sergent Barclay, que tenia fama de conèixer el terreny millor que ningú. Em va descriure un itinerari que m’havia de facilitar el pas, burlant les posicions rebels. A les deu d’aquella mateixa nit em vaig posar en camí. Era un miler de vides, el que havia de salvar, però només pensava en una quan aquella nit vaig saltar la muralla.

»La meva ruta seguia el llit sec d’un riu, que confiava que m’ocultaria a la vista dels sentinelles enemics, però així que vaig haver assolit la primera corba em vaig topar amb sis homes, ajupits enmig de la foscor, que m’estaven esperant. Immediatament em varen estabornir d’un cop i em varen lligar de mans i peus. El cop més dolorós, però, el vaig acusar al cor, en comptes d’al cap, perquè, quan vaig recuperar el coneixement i vaig escoltar el que vaig ser capaç d’entendre de la seva conversa, ja vaig haver sentit prou per a adonar-me que el meu company, el mateix home que havia traçat l’itinerari que jo havia de seguir, m’havia traït mitjançant un servidor nadiu per lliurar-me a mans de l’enemic.

»Bé, no en veig la necessitat, d’estendre’m en aquest punt. Ara ja sabeu de què era capaç en James Barclay. Bhurtee fou alliberat per Neill l’endemà, però els rebels se’m varen endur amb ells en la seva retirada, i va passar més d’un any llarg abans no vaig tornar a veure una cara blanca. Em varen torturar, vaig provar de fugir i vaig ser capturat i novament torturat. Ja podeu comprovar l’estat en què em varen deixar. Uns quants homes que fugien cap al Nepal em varen dur amb ells, i més tard vaig arribar més amunt de Darjeeling. Els muntanyesos de la regió varen matar els rebels que em tenien presoner i vaig esdevenir el seu esclau durant un temps, fins que vaig fugir. En comptes d’encaminar-me cap al sud havia de fer cap al nord, fins que em vaig trobar entre els afganesos. Vaig vagabundejar per aquelles contrades durant més d’un any, i finalment vaig tornar al Punjab, on vaig conviure la major part del temps amb els nadius i vaig començar a guanyar-me la vida gràcies als jocs de mans que havia après. ¿De què em serviria a mi, un infeliç esguerrat, tornar a Anglaterra o donar-me a conèixer als meus antics companys? Ni tan sols la meva set de venjança m’impulsaria a fer-ho. Preferia que la Nancy i els meus vells amics creguessin que en Harry Wood havia mort amb l’esquena dreta que no que em veiessin viu, arrossegant-me amb un bastó com un ximpanzé. No devien dubtar mai que jo fos mort, i no era intenció meva fer-los canviar d’opinió. Em vaig assabentar que en Barclay s’havia casat amb la Nancy i que estava fent ràpids progressos al regiment, però ni tan sols això em va decidir a trencar el meu silenci.

»Quan et fas vell, però, sents enyorament del teu país. M’havia passat anys somiant en els prats verds i els jardins d’Anglaterra. Al final em vaig decidir a veure’ls abans de morir. Vaig estalviar prou per a pagar-me el viatge de tornada, i tot seguit vaig venir aquí, on s’estan els soldats, ja que conec el seu tarannà i la manera de divertir-los per assegurar-me les llenties».

—El vostre relat és d’allò més interessant —digué Sherlock Holmes—. Ja he tingut notícies del vostre encontre amb Mrs Barclay i el vostre reconeixement mutu. Aleshores, segons que tinc entès, la vàreu seguir fins a casa i vàreu presenciar a través de la finestra una discussió entre ella i el seu marit, en el decurs de la qual Mrs. Barclay, sens dubte, li va reprovar la seva conducta respecte a vós. Llavors us varen vèncer els propis sentiments, vàreu travessar la gespa a corre-cuita i vàreu irrompre en la disputa.

—Això és el que vaig fer, senyor, i només de veure’m vaig advertir en ell una mirada com mai abans no havia vist en cap home. Tot seguit va caure de cap contra el guardafoc, però ja era mort abans de caure. Vaig llegir la mort en el seu rostre tan clarament com puc llegir aquell text sobre la llar de foc. La meva simple presència va ser com una bala que travessés el seu cor culpable.

—I després?

—Després la Nancy va perdre el coneixement, i jo li vaig agafar de la mà la clau de la porta per obrir-la i sortir a demanar ajut. Però llavors m’hi vaig repensar i vaig considerar que el millor que podia fer era fugir, ja que la situació era d’allò més compromesa per a mi i, en cas que m’arrestessin, es descobriria el meu secret. Atabalat com estava, em vaig ficar la clau a la butxaca i vaig deixar caure el bastó mentre provava d’agafar en Teddy, que s’havia enfilat a les cortines. Quan el vaig haver tancat a la seva capsa, de la qual s’havia escapat, em vaig allunyar de la casa tan de pressa com vaig poder.

—Qui és Teddy? —va preguntar Holmes.

L’home es va inclinar i obrí la tapadora d’una mena de conillera que hi havia al racó. Al cap d’un instant en va sortir un bonic animalet de pèl rogenc, prim i lleuger, amb potes d’ermini, un morro llarg i afuat i el parell d’ulls vermells més brillants que hagi vist mai en un animal.

—És un icnèumon! —vaig exclamar.

—Bé, aquest és el nom amb què el coneix tothom —digué l’home—. Jo els anomeno caçadors de serps, i en Teddy és increïblement ràpid caçant cobres. En tinc aquí una sense ullals, i en Teddy la captura cada nit per divertir la clientela de la cantina. Alguna cosa més, senyor?

—Bé, pot ser que haguem de fer-vos una altra visita en cas que Mrs. Barclay es vegi implicada en algun problema greu.

—En aquest cas, no dubteu que vindré de seguida.

—Però, en cas contrari, no veig cap raó per a remoure aquest escàndol en desprestigi d’un difunt, per molt miserable que hagi estat el seu comportament. Vós tindreu, si més no, la satisfacció de saber que durant trenta anys de la seva vida la consciència li ha retret amargament la seva perversa acció. Ah, vet aquí el comandant Murphy avançant per la vorera. Adéu-siau, Wood. M’interessa saber si ha passat res de nou, des d’ahir.

Vàrem tenir temps d’atènyer el comandant abans no arribés a la cantonada.

—Ah, Holmes —va exclamar—, suposo que ja sabeu que tot aquest embolic ha quedat reduït a no-res.

—Com ha estat, això?

—S’ha donat la investigació per acabada. El dictamen mèdic ha demostrat finalment que la mort fou deguda a una apoplexia. Com podeu veure, al capdavall és un cas ben senzill.

—Oh, sí, del tot superficial —va dir Holmes, tot somrient—. Anem, Watson. Em fa l’efecte que la nostra presència a Aldershot ja no és necessària.

—Hi ha un detall que no he acabat d’entendre —vaig observar, mentre ens encaminàvem cap a l’estació—. Si el nom del marit era James, i el de l’altre era Henry, a què treia cap discutir d’un tal David?

—Aquesta paraula, benvolgut Watson, si jo aplegués els mèrits suficients per a merèixer el títol de detectiu ideal que tant us agrada d’atribuir-me, m’hauria revelat tota la història. Era, evidentment, una paraula de retret.

—De retret?

—Sí, David solia apartar-se del bon camí, sabeu? I una vegada ho va fer en la mateixa direcció que el sergent James Barclay. Recordeu el petit afer d’Uriah i Bathsheba? Em temo que els meus coneixements bíblics estan una mica rovellats, però trobareu aquesta història al primer o al segon llibre de Samuel.





8. EL PACIENT INTERN


En revisar la sèrie un xic incoherent de memòries amb què m’he esforçat a il·lustrar algunes de les peculiaritats mentals del meu amic Mr. Sherlock Holmes, m’ha sorprès de constatar la dificultat que he trobat a l’hora de seleccionar exemples que satisfessin plenament el meu objectiu. Perquè, en aquells casos en què Holmes havia protagonitzat algun tour-de-force de raonament analític i havia demostrat la utilitat dels seus peculiars mètodes d’investigació, els mateixos fets han estat tan fútils i trivials que no m’ha semblat prou justificat de posar-los a l’abast del públic. D’altra banda, ha passat sovint que el meu amic s’ha vist implicat en alguna investigació en la qual els fets han estat d’allò més extraordinaris i dramàtics, però on la seva participació en la determinació de les causes ha quedat més limitada del que jo, el seu biògraf, hauria desitjat. L’insignificant problema que he historiat sota el títol d’«Estudi en escarlata», i aquell altre relacionat amb la pèrdua del Gloria Scott, poden servir com a exemples d’aquest Escil·la i Caribdis en què es debat sempre el seu cronista. Pot ser que, en el cas que em disposo a consignar tot seguit, el paper que hi va jugar el meu amic no tingui gaire protagonisme; tanmateix, el conjunt de circumstàncies és tan singular que no puc permetre’m d’ometre aquesta història en la present col·lecció.

Era al capvespre d’un dia plujós del mes d’octubre.

—Fa un temps d’allò més insà, Watson —va anunciar el meu amic—. Però el vespre ens ha portat una brisa. Què me’n diríeu, de fer una passejada per Londres?

Jo ja estava cansat de romandre tancat a la saleta, de manera que vaig acceptar la proposta de bon grat. Vàrem caminar plegats durant tres hores, contemplant el sempre canviant calidoscopi de la vida pujant i baixant per Fleet Street i els molls. Les xerrades característiques de Holmes, juntament amb la seva atenta observació dels detalls i una subtil capacitat deductiva, em varen divertir i fascinar.

Eren ja les deu quan vàrem tornar a Baker Street. Una berlina esperava davant la nostra porta.

—Hum! Un doctor… metge de capçalera, pel que veig —observà Holmes—. No porta gaire temps exercint, però ja ha fet feina. Em penso que ha vingut a fer-nos una consulta. En bona hora hem arribat!

Jo estava prou familiaritzat amb els mètodes de Holmes per a ser capaç de seguir el seu raonament i per a adonar-me que la naturalesa i l’estat dels diversos instruments mèdics que contenia un cistell de vímet penjat del llum de la berlina li havien proporcionat les dades precises per a atènyer tan ràpida deducció. La llum que projectava la nostra finestra evidenciava que els destinataris d’aquella tardana visita érem nosaltres. Amb una certa curiositat per allò que podia haver empès un company de professió a venir a veure’ns a aquelles hores, vaig seguir Holmes cap al nostre despatx privat.

Així que vàrem entrar es va incorporar d’una cadira apostada davant del foc un home pàl·lid, de rostre afuat i patilles vermelloses. No devia tenir més de trenta-tres o trenta-quatre anys, per bé que la seva expressió desmillorada i el seu color insà testimoniaven una vida que li havia exhaurit la força i robat la joventut. Adoptava un posat nerviós i tímid, com el d’un home susceptible, i la mà blanca i magra que recolzà a la lleixa de la xemeneia en aixecar-se s’adeia millor amb un artista que no pas amb un metge. Duia un vestit fosc i discret, un impermeable negre, uns pantalons foscos i una taca de color a la corbata.

—Bona nit, doctor —digué Holmes, jovialment—. M’alegro de constatar que només us he fet esperar uns pocs minuts.

—Que heu parlat amb el meu cotxer?

—No, ha estat l’espelma que hi ha damunt la taula el que m’ho ha dit. Seieu, si us plau, i feu-me saber en què us puc ajudar.

—Sóc el doctor Percy Trevelyan —digué el nostre visitant— i visc a Brook Street, número 403.

—No sou pas vós, l’autor d’una monografia sobre les lesions nervioses ocultes? —vaig preguntar jo.

Les seves pàl·lides galtes adquiriren una mica de color pel plaer de comprovar que la seva obra era coneguda per mi.

—N’he sentit a parlar tan poc, del meu treball —va respondre—, que em temia que hagués quedat obsolet. Els editors me’n varen donar informes molt pessimistes quant a les vendes. He de suposar que també vós sou metge?

—Sóc metge de l’exèrcit retirat.

—La meva passió s’ha centrat sempre en les malalties nervioses. M’agradaria de fer-ne la meva especialitat, però, naturalment, un home s’ha de consagrar al que se li presenti. Tot això, però, no forma part del problema, Mr. Sherlock Holmes, i sóc perfectament conscient de com és de valuós el vostre temps. La qüestió és una curiosa successió d’esdeveniments que han tingut lloc darrerament al meu domicili de Brook Street. La situació ha arribat aquesta nit fins a tal punt, que m’ha semblat impossible de deixar passar una hora més sense demanar-vos consell i ajut.

Sherlock Holmes es va asseure i s’encengué la pipa.

—Sigueu benvingut a casa nostra —va dir—. Feu-me, si us plau, una descripció detallada de les circumstàncies que us han contorbat.

—Un parell d’aquestes circumstàncies són tan trivials —advertí el doctor Trevelyan—, que fins i tot em sento avergonyit de fer-ne esment. Però l’assumpte és tan inexplicable, i el gir que ha adoptat recentment tan elaborat, que us ho exposaré tot plegat per tal que pogueu jutjar què és essencial i què no ho és.

»Per començar, em veig obligat a comentar alguns aspectes de la meva carrera. La vaig cursar a la Universitat de Londres, i estic segur que no em considerareu pas immodest si us dic que els meus professors contemplaven la meva trajectòria estudiantil com una de les més prometedores. Un cop graduat vaig continuar consagrant-me a la investigació mentre desenvolupava una feina més que discreta al King’s College Hospital. Vaig tenir la sort de suscitar un interès considerable pels meus treballs en patologia i catalèpsia, i finalment vaig guanyar el premi Bruce Pinkerton i una medalla per la monografia sobre les lesions nervioses a la qual el vostre amic acaba d’al·ludir. No exageraria gens si us deia que corria en aquell temps la impressió general que davant meu s’obria una carrera professional d’allò més conspícua.

»Però vet aquí que el primer gran obstacle va ser la manca de capital. Com comprendreu fàcilment, un especialista que aspira a pujar està obligat a establir-se en un dels deu o dotze carrers del barri de Cavendish Square, qualsevol dels quals implica lloguers prohibitius i grans despeses de mobiliari. A banda d’aquesta inversió preliminar, ha de comptar amb un fons que li permeti la subsistència durant uns quants anys, així com llogar un cotxe i un cavall mínimament decents. Tot això escapava a les meves possibilitats, i només em quedava l’esperança de poder estalviar prou durant deu anys per a convertir les meves aspiracions en realitats. De sobte, però, un incident inesperat em va obrir una nova perspectiva.

»Vaig rebre la visita d’un cavaller que es deia Blessington i que era un perfecte desconegut per a mi. Es va presentar un matí a la meva habitació, i ben aviat entrà en matèria.

»—Sou vós el mateix Percy Trevelyan que ha seguit una trajectòria tan brillant i ha guanyat recentment un important premi? —Jo vaig assentir amb el cap.

»—Responeu-me amb franquesa —continuà dient—, i ja veureu com us convé de fer-ho. Teniu tota la intel·ligència que necessita un home per a ser afortunat. Teniu també discreció?

»—Confio que sí —vaig fer jo.

»—Teniu mals hàbits? No tendireu pas a la beguda, suposo?

»—I és clar que no, senyor! —vaig exclamar.

»—Magnífíc! Això va bé! Ja em disculpareu, però havia de preguntar-vos-ho. Amb totes aquestes qualitats, com pot ser que no exerciu?

»Em vaig limitar a encongir les espatlles.

»—D’acord, d’acord! —digué ell, amb el seu tarannà atrafegat—. És la història de sempre. Disposeu de més possibilitats al cervell que no pas a la butxaca, veritat? Què me’n diríeu, si us obria un consultori a Brook Street?

»Me’l vaig mirar, mut d’esbalaïment.

»—Oh, ho faria per al meu benefici, no pas per al vostre —va exclamar—. Seré del tot franc, amb vós, i si us complau també em complaurà a mi. Tinc alguns milers de lliures per invertir, sabeu?, i he pensat invertir-los en vós.

»—Però, per què? —vaig dir, bleixant.

»—Bé, és una especulació com qualsevol altra, i més segura que la majoria.

»—Què voleu que faci, doncs?

»—Us ho diré. Jo compraré la casa i el mobiliari, pagaré el servei i m’ocuparé de l’administració del local. Tot el que haureu de fer vós serà asseure-us a la cadira del consultori. Podreu disposar d’alguns diners per a les vostres despeses particulars. M’haureu de passar las tres quartes parts dels vostres guanys, i vós us en quedareu la quarta part restant.

»Aquesta va ser, Mr. Holmes, l’estranya proposta que el tal Blessington vingué a oferir-me. No us enfastidiré pas amb l’explicació dels pactes i negociacions que varen tenir lloc entre ell i jo. Finalment vaig acabar instal·lant-me a la casa d’endemà del dia de l’Anunciació, i vaig encetar la meva pràctica professional en les mateixes condicions que ell havia suggerit. Es quedà a viure amb mi en qualitat de pacient intern. Sembla ser que tenia el cor delicat i necessitava una supervisió mèdica constant. Va condicionar les dues millors habitacions del primer pis com a saleta i dormitori per al seu ús particular. Era un home de costums singulars, propens a la soledat, i rara vegada sortia de casa. Duia una vida irregular, però en un aspecte era la regularitat personificada. Cada vespre a la mateixa hora venia al consultori, examinava els llibres, deixava cinc lliures amb tres penics per cada guinea que jo havia guanyat, i s’enduia els diners restants per guardar-los a la caixa de cabals que tenia a la seva habitació.

»Puc afirmar amb tota confiança que no va tenir mai motius per a penedir-se de la seva inversió. El negoci va ser un èxit des del primer moment. Uns quants casos importants i la reputació a què m’havia fet creditor a l’hospital em conduïren ben aviat a l’èxit, i en el decurs de l’últim o dels dos últims anys l’he convertit en un home ric.

»Tot això, Mr. Holmes, pel que fa al meu passat professional i a les relacions que he tingut amb Mr. Blessington. Ara em pertoca de contar-vos el que s’ha esdevingut recentment i m’ha empès aquesta nit fins aquí.

»Fa unes setmanes, Mr. Blessington vingué a veure’m en un estat de gran excitació, segons que em va semblar. Em va parlar d’un robatori que havia tingut lloc al West End, i recordo que vaig pensar que no tenia pas gaires motius per a inquietar-se d’aquella manera. Va dir que no havíem de deixar passar ni un dia més sense fer instal·lar forrellats més segurs en portes i finestres. Es va passar la resta de la setmana en un peculiar estat de desassossec, espiant contínuament a través de les finestres i renunciant fins i tot a la curta passejada que solia precedir el seu sopar. La seva actitud em va fer pensar que experimentava un pànic terrible per algú o alguna cosa, però quan li ho vaig preguntar es comportà d’una manera tan ofensiva que em vaig veure obligat a deixar el tema. A mesura que va anar passant el temps semblava que s’anaven diluint els seus temors alhora que restablia els seus antics costums. Un recent esdeveniment, però, l’ha condemnat al llastimós estat d’abatiment en què es troba a hores d’ara.

»Succeí el següent. Fa dos dies vaig rebre la carta que us llegiré a continuació. No hi ha consignada cap data ni adreça.

»“Un noble rus actualment resident a Anglaterra”, diu la carta, “té molt d’interès a beneficiar-se de l’assistència professional del Dr. Percy Trevelyan. Ha estat víctima durant uns quants anys d’atacs catalèptics, en els quals, com ja és sabut, el Dr. Trevelyan és un afamat especialista. Proposa de comparèixer personalment demà a un quart de set del vespre, si el Dr. Trevelyan no troba cap impediment a romandre a casa seva.”

»Aquesta carta em va interessar vivament, perquè la principal dificultat en l’estudi de la catalèpsia rau en la raresa de la malaltia en qüestió. Ja us podeu imaginar, doncs, que no em vaig moure del consultori quan, a l’hora assenyalada, el criat va fer passar el malalt.

»Era un home entrat en anys, prim, reservat i trivial… no s’adeia gens amb el concepte que se sol tenir d’un noble rus. Més em va sorprendre, però, l’aspecte del seu acompanyant. Era un jove alt i ben plantat, de rostre bru i ferotge i tors i membres d’un Hèrcules. Duia agafat el vell del braç quan varen entrar, i el va ajudar a asseure’s en una cadira amb una tendresa que ningú no hauria esperat d’ell donada la seva aparença.

»—Ja em disculpareu per haver entrat, doctor —em va dir, en un anglès un xic papissot—. És el meu pare, i la seva salut té per a mi una importància aclaparadora.

»Aquesta demostració d’ànsia filial em va arribar a l’ànima.

»—Que potser voldríeu ser-hi present, durant la consulta? —li vaig preguntar.

»—Per res del món! —va exclamar, amb un gest de repulsió—. Em resultaria més dolorós del que us pogueu imaginar. Si hagués de veure el meu pare en una d’aquestes terribles sessions, estic convençut que no sobreviuria. El meu sistema nerviós és extremament sensible. Amb el vostre permís, mentre reconeixeu el meu pare, m’esperaré al vestíbul.

»Vaig accedir, com és natural, a aquesta sol·licitud, i el jove es va retirar. El malalt i jo vàrem procedir a la discussió del seu cas, del qual vaig prendre exhaustives notes. No era pas un home d’intel·ligència lúcida, de manera que les seves respostes solien ser confuses, la qual cosa vaig atribuir als seus limitats coneixements del nostre idioma. De sobte, però, mentre jo continuava escrivint, va deixar de respondre a les meves preguntes, i quan vaig alçar la mirada vaig quedar desconcertat en veure’l tot enravenat a la cadira, mirant-me amb una expressió buida i rígida. Acabava de sofrir un accés de la seva misteriosa malaltia.

»La meva primera sensació va ser, com acabo de significar, de compassió i horror alhora. La segona, em temo, fou més aviat de satisfacció professional. Vaig prendre notes del pols i la temperatura del meu malalt, vaig verificar la rigidesa dels músculs i vaig examinar els reflexos. No vaig trobar res de marcadament anormal en cap d’aquestes condicions, la qual cosa harmonitzava amb les meves experiències prèvies. En casos d’aquesta naturalesa, havia obtingut bons resultats mitjançant la inhalació de nitrit d’amil, i el que ara se’m presentava constituïa una oportunitat immillorable per a comprovar-ne les virtuts. L’ampolla era al laboratori, instal·lat al pis baix, de manera que, deixant el meu malalt assegut a la cadira, vaig anar corrents a buscar-la. Vaig trigar una mica a trobar-la —potser cinc minuts—, i tot seguit vaig tornar al consultori. Ja us podeu imaginar el meu esbalaïment quan em vaig adonar que el despatx era buit i el malalt havia desaparegut!

»Per descomptat, el primer que vaig fer va ser córrer cap al vestíbul. També el fill havia desaparegut. La porta era tancada, però no pas amb clau. El criat que rep els meus malalts és un xicot jove, i no precisament gaire llest. S’espera al pis de baix, i puja al consultori per acompanyar els malalts fins a la porta quan li faig sonar una campaneta. Em va dir que no havia sentit res, i l’incident es convertí en un misteri insondable. Poc després arribà Mr. Blessington, procedent de la seva passejada, però no vaig gosar comentar-li res sobre el tema, ja que, en honor a la veritat, darrerament he optat per mantenir amb ell la mínima comunicació possible.

»Bé, doncs, vaig pensar que no tornaria a saber res més del cavaller rus i del seu fill, de manera que ja us fareu càrrec de la meva enorme sorpresa quan aquest vespre, a la mateixa hora, tots dos han fet acte de presència al consultori tal com havien fet ahir.

»—Em penso que us dec una explicació per la meva precipitada desaparició d’ahir, doctor —digué el meu malalt.

»—Us he de confessar que em vàreu deixar molt sorprès —vaig fer jo.

»—Bé, el cas és —observà ell— que quan em recupero d’aquests atacs tinc sempre una idea molt confusa del que ha passat abans. Ahir vaig recobrar el coneixement en una habitació estranya, si més no així m’ho va semblar, i vaig sortir al carrer, mig atordit, aprofitant que vós éreu absent.

»—I jo —intervingué el fill—, en veient que el meu pare traspassava la porta del vestíbul, vaig pensar, com és lògic, que la visita s’havia acabat. No va ser fins que vàrem arribar a casa, que em vaig fer càrrec de la situació.

»—Bé —vaig fer jo, rient—, l’important és que ningú no n’ha sortit perjudicat, llevat que em vàreu deixar terriblement desconcertat. Així doncs, senyor, si teniu la bondat de passar al vestíbul, continuaré amb molt de gust el reconeixement del vostre pare, que ahir es va interrompre de manera tan sobtada.

»Vaig comentar amb l’ancià cavaller els seus símptomes durant mitja hora i, seguidament, havent-li prescrit el tractament més adient, el vaig veure marxar del braç del seu fill.

»Ja us he explicat que Mr. Blessington tria habitualment aquest moment del dia per sortir a estirar una mica les cames. Doncs, bé, ha arribat uns minuts després que haguessin marxat pare i fill, i ha pujat al pis de dalt. Un instant després l’he sentit baixar les escales atropelladament, i ha irromput en el meu consultori foll de pànic.

»—Qui ha estat a la meva habitació? —m’ha escridassat.

»—Ningú —li he contestat jo.

»—Mentida! —ha bramat—. Veniu amb mi!

»He ignorat la grolleria de les seves maneres perquè semblava mig boig de terror. Quan he pujat al pis superior amb ell, m’ha assenyalat unes quantes petjades marcades sobre la catifa.

»—Gosaríeu dir que aquestes empremtes són meves? —ha exclamat aleshores.

»Les petjades eren, certament, massa grans per haver-les fet ell, i evidentment molt fresques. Com ja sabeu, ha plogut força aquesta tarda, i les úniques visites que he rebut han estat els meus malalts. El que deu haver passat, doncs, és que l’home que s’esperava al vestíbul deu haver pujat, per algun motiu desconegut i mentre jo estava ocupat amb el seu pare, a l’habitació del meu pacient intern. No s’havien endut ni tocat res, però les empremtes demostraven que la intrusió era un fet indubtable.

»Mr. Blessington s’ha mostrat més neguitós davant d’aquest incident del que jo m’hagués pogut pensar, per bé que he de reconèixer que és un assumpte capaç de pertorbar l’esperit de qualsevol. S’ha assegut a la seva butaca i s’ha posat a plorar, i amb prou feines he pogut aconseguir que enraonés amb un mínim de coherència. Tanmateix, ha estat idea seva que acudís a demanar-vos consell, i com és natural de seguida m’he adonat que era el més assenyat que podíem fer, perquè certament, l’incident en qüestió és força singular, tot i que a mi em sembla que n’ha exagerat la importància. Si tinguéssiu la bondat d’acompanyar-me en la meva berlina, podríeu si més no provar de tranquil·litzar-lo, si bé molt em temo que no sereu pas capaç de trobar una explicació a un cas tan singular».

Sherlock Holmes havia escoltat aquesta llarga narració amb una atenció que evidenciava el grau d’interès que li suscitava el cas. La seva expressió era tan inescrutable com sempre, però les celles estaven més aclucades sobre els ulls del que en ell era habitual, alhora que el fum de la seva pipa descrivia unes espirals denses que emfasitzaven cada un dels curiosos episodis del relat del doctor. Així que el nostre visitant hagué acabat, Holmes s’incorporà sense dir ni un mot, m’allargà el meu barret, recollí el seu de damunt la taula i seguí el doctor Trevelyan cap a la porta. No havia passat més d’un quart d’hora que ja ens trobàvem davant la porta de la residència del metge, a Brook Street, una d’aquelles cases llòbregues i de façana austera que hom associa amb l’exercici de la medicina al West End. Un jove criat ens va rebre, i tot seguit vàrem començar a pujar les escales, impecablement entapissades amb una àmplia catifa.

Una singular interrupció, però, ens va aturar. La llum del pis de dalt es va apagar inopinadament, i de la foscor sortí una veu tènue i tremolosa.

—Tinc una pistola —ens va advertir—, i us juro que dispararé si goseu fer un pas més.

—Això ja comença a ser indignant, Mr. Blessington —exclamà el doctor Trevelyan.

—Ah, sou vós, doctor? —preguntà la veu, amb un gran sospir d’alleujament—. Però, aquests dos cavallers, són realment el que semblen?

Fórem conscients d’un llarg escrutini des de l’obscuritat.

—Sí, sí, està bé —digué, finalment, la veu—. Podeu pujar, i ho sento, si les meves precaucions us han causat cap molèstia.

Havent dit això, tornà a encendre el llum de gas de l’escala, i vàrem veure davant nostre un home d’aspecte singular, la fesomia i la veu del qual denunciaven l’estat discordant dels seus nervis. Era molt gras, però pel que semblava ho havia estat molt més en temps pretèrits, fins al punt que la pell li penjava de la cara en forma de bosses, com les galtes d’un gos coniller. Tenia un color pàl·lid, i els seus cabells, escassos i rogencs, semblaven eriçar-se per efecte de la intensitat de les emocions que experimentava. Duia una pistola a la mà, però se la va guardar a la butxaca quan vam ser força a prop seu.

—Bona nit, Mr. Holmes —va dir—. Podeu estar ben segur que us estic molt agraït per haver tingut la bondat de venir. Ningú no ha necessitat mai tant el vostre consell com jo ara. Suposo que el doctor Trevelyan ja us ha parlat de la injustificable intrusió a les meves habitacions.

—En efecte —digué Holmes—. Qui són, Mr. Blessington, aquests dos homes, i quin interès tenen a molestar-vos?

—Bé, bé —digué, nerviosament, el pacient intern—, això, és clar, resulta difícil de dir. Em temo que no estic en condicions de contestar aquesta pregunta, Mr. Holmes.

—Voleu dir que no ho sabeu?

—Seguiu-me, si us plau. Tingueu la bondat d’entrar.

Ens va fer passar al seu dormitori, que era espaiós i confortablement moblat.

—Veieu allò? —va dir, assenyalant una gran caixa negra que reposava al peu del llit—. No he estat mai un home gaire ric, Mr. Holmes… Només he fet una inversió, en tota la meva vida, com el doctor Trevelyan pot donar-vos-en fe. Però no hi crec pas, en els banquers. No hi confiaria mai, en un banquer, Mr. Holmes. Entre nosaltres, tot el poc que posseeixo és dins aquesta caixa, així que ja us podeu imaginar què significa per a mi que algun desconegut s’introdueixi a les meves dependències.

Holmes va fitar Blessington amb una mirada inquisidora i brandà al cap.

—És impossible que us pugui donar consell, si proveu d’enganyar-me —va dir.

—Però si us ho acabo d’explicar tot…

Holmes féu mitja volta, amb un gest de disgust, i afegí:

—Bona nit, doctor Trevelyan.

—No em voleu aconsellar? —somicà Blessington.

—El meu consell, senyor, és que digueu la veritat.

Un minut després érem al carrer, de camí cap a casa. Havíem travessat Oxford Street, i ens trobàvem ja a la meitat de Harley Street, quan el meu company es va dignar a trencar el seu obstinat silenci.

—Sento haver-vos implicat en aquest encàrrec de bojos, Watson. Tanmateix, és un cas interessant, en el fons.

—No hi he entès gran cosa —vaig confessar jo.

—Bé, és força evident que hi ha dos homes —potser més, però almenys dos— que estan decidits, per alguna raó, a trobar aquest home, en Blessington. No tinc cap mena de dubte que tant la primera com la segona vegada el jove va entrar a l’habitació de Blessington, mentre el seu còmplice, mitjançant una enginyosa estratègia, mantenia el doctor ocupat perquè no destorbés.

—I la catalèpsia?

—Una imitació fraudulenta, Watson, per bé que no gosaria pas insinuar tal cosa al nostre especialista. És una afecció molt fàcil d’imitar. Jo mateix ho he fet alguna vegada.

—I després?

—Totes dues vegades Blessington era absent per pura coincidència. La raó d’haver triat una hora tan inusual per a una consulta era, òbviament, per a assegurar-se que no hi hauria cap més malalt al vestíbul. Ha passat, però, que aquesta hora coincidia amb la del passeig de Blessington, la qual cosa sembla demostrar que no eren bons coneixedors de la rutina diària d’aquest. Naturalment, si fossin només uns simples lladregots, haurien fet alguna mena d’intent de robatori. A més, tinc la facultat de llegir-ho en la mirada d’un home, que és la pròpia vida allò per què passa ànsia. És inconcebible que aquest home hagi pogut contreure dos enemics tan rancorosos com semblen aquests sense tenir-ne coneixement. Estic, per tant, segur que sap qui són aquests dos homes, i que té algun motiu per a dissimular-ho. És possible que demà el trobem en una predisposició més comunicativa.

—¿No hi ha cap altra alternativa —vaig suggerir—, grotescament improbable, sens dubte, però si més no concebible? ¿No podria ser que la història del catalèptic rus i el seu fill fos una invenció del doctor Trevelyan, que potser ha tingut algun interès a visitar les dependències de Blessington?

A la llum dels fanals vaig poder veure que Holmes somreia, divertit per la meva brillant observació.

—Estimat amic —va dir—, aquesta solució ha estat una de les primeres que se m’han acudit, però aviat he pogut corroborar el testimoni del doctor. Aquell jove ha deixat unes petjades sobre la catifa de les escales que m’han induït a renunciar a veure les que havia deixat a l’habitació. Quan us digui que les seves sabates tenien la punta quadrada, en comptes de punxeguda, com les de Blessington, i que feien tres centímetres més de llarg que les del doctor, estareu d’acord amb mi que no pot haver-hi cap dubte respecte a la seva individualitat. De moment, però, podem aparcar el tema, ja que em sorprendria molt de no rebre més notícies de Brook Street durant la jornada de demà.

La profecia de Sherlock Holmes es va complir ben aviat, i d’una manera força dramàtica. L’endemà, a dos quarts de vuit del matí, quan tot just començava a despuntar l’alba, me’l vaig trobar al costat del llit amb la bata posada.

—Watson, hi ha una berlina a fora esperant-nos —va anunciar.

—Què passa, doncs?

—L’assumpte de Brook Street.

—Noticies fresques?

—Tràgiques, però ambigües —digué, alhora que pujava la persiana—. Mireu això: un full de bloc de notes amb el missatge «Per l’amor de Déu, veniu de seguida. P.T»., escrit amb llapis. El nostre amic el doctor amb prou feines ha tingut temps d’escriure aquestes dues ratlles. Afanyeu-vos, amic meu, perquè és un avís urgent.

Un quart d’hora més tard tornàvem a ser a casa del metge. Aquest sortí corrents a rebre’ns amb una expressió horroritzada.

—Oh, quina desgràcia! —exclamà, posant-se les mans al cap.

—Què ha passat?

—Blessington s’ha suïcidat!

Holmes no va poder reprimir un xiulet.

—Sí, s’ha penjat durant la nit!

Precedits pel doctor, vàrem entrar al que era, inconfusiblement, el seu vestíbul.

—Amb prou feines sóc conscient del que faig —va exclamar—. La policia ja és al pis de dalt. Aquesta tragèdia m’ha afectat molt.

—Quan us n’heu adonat?

—Cada dia, a primera hora del matí, es prenia una tassa de te. Quan la criada ha entrat a les set a la seva cambra, l’ha trobat penjat. Ha lligat una corda al ganxo d’on penjava la llàntia, i ha saltat des de la mateixa caixa que ens va mostrar ahir.

Holmes va romandre uns instants sumit en els seus pensaments.

—Amb el vostre permís —digué, finalment—, m’agradaria pujar al pis de dalt i fer-hi un cop d’ull. —Tot seguit hi pujàrem tots dos, amb el doctor entalonant-nos.

Dins el dormitori ens esperava un quadre esgarrifós. Ja he parlat de la sensació d’obesitat que el tal Blessington comunicava. Doncs bé, suspès com estava del ganxo, aquesta sensació s’intensificava fins al punt de conferir a aquell cos una aparença ben poc humana. Tenia el coll estirat com el d’un pollastre plomat, la qual cosa feia, per contrast, la resta del cos més obesa i antinatural, si això es pot dir. Duia només una camisa de dormir, per sota la qual sobresortien uns turmells inflats i uns peus desmanyotats. Al costat del cadàver hi havia un inspector de policia, d’aspecte intel·ligent, que prenia notes en un bloc.

—Ah, Mr. Holmes —digué, així que va entrar el meu amic—. M’alegro de veure-us.

—Bon dia, Lanner —respongué Holmes—. Estic segur que no em considerareu pas un intrús. Us n’heu assabentat, dels fets que han dut a aquest desenllaç?

—Sí, me n’han dit alguna cosa.

—Us n’heu format cap opinió?

—Pel que veig, aquest home ha perdut el seny per efecte de la por. Ha dormit al llit algunes hores, com es pot constatar. Encara hi ha el senyal del seu cos ben marcat. Com sabeu, l’hora en què se solen registrar més suïcidis és pels volts de les cinc del matí. Aquest home es deu haver suïcidat cap a aquesta hora. Sembla ser que ha estat una decisió molt meditada.

—Jo diria que fa unes tres hores que és mort, jutjant per la rigidesa dels músculs —vaig observar jo.

—Heu advertit res de peculiar, a l’habitació? —preguntà Holmes.

—Hem trobat un tornavís i alguns cargols a l’estanteria del rentamans. Sembla ser, també, que ha fumat molt, durant la nit. Vet aquí quatre burilles de cigars que he collit de la llar de foc.

—Hum! —exclamà Holmes—. Heu trobat el broquet?

—No, no n’he vist cap.

—I la seva cigarrera?

—Sí, era a la butxaca de l’abric.

Holmes la va obrir i olorà l’únic cigar que contenia.

—Oh, això és un havà, mentre que aquests altres són cigars dels que importen els neerlandesos de les seves colònies de les índies Orientals. Acostumen a presentar-se embolcallats amb una palla, sabeu?, i són més prims, en relació amb la seva llargada, que els de qualsevol altra marca. —Va agafar les quatre burilles i les examinà amb la lupa—. Dos han estat fumats amb broquet i els altres dos sense. Dos han estat tallats amb un ganivet no gaire esmolat, i els altres dos han estat mossegats per una dentadura impecable. Això no és un suïcidi, Mr. Lanner. És un assassinat a sang freda, i molt ben planejat.

—Impossible! —exclamà l’inspector.

—Per què?

—¿Per què havien d’assassinar un home d’una manera tan matussera com penjant-lo?

—Això és precisament el que hem de descobrir.

—Com hi han pogut entrar, aquí dins?

—Per la porta principal.

—Era barrada, aquest matí.

—Aleshores l’han barrada quan ja se n’havien anat.

—Com ho sabeu?

—He vist les petjades. Disculpeu-me un moment, i ben aviat estaré en condicions de facilitar-vos-en més informació.

Es va dirigir cap a la porta, i, després de tancar-la amb pany, l’examinà metòdicament. Tot seguit en va retirar la clau, que quedava a la banda interior, i procedí també a inspeccionar-la. El llit, la catifa, les cadires, la lleixa de la xemeneia, el cos i la corda varen ser examinats, una cosa rera l’altre, fins que Holmes es va confessar satisfet. Amb la meva ajuda i la del inspector, va tallar la corda de què penjava la infortunada víctima i va cobrir reverentment el cos amb un llençol.

—Què me’n dieu, d’aquesta corda? —va preguntar.

—L’han treta d’aquí —observà el doctor Trevelyan, traient un gran rodet de sota el llit—. Sentia un pànic terrible davant l’eventualitat d’un incendi, i guardava sempre això a prop seu per tal de poder fugir per la finestra en cas que es declarés foc a l’escala.

—Això deu haver-los estalviat algun contratemps —digué Holmes, pensarosament—. Sí, els fets reals són força clars, i em sorprendria molt que aquesta mateixa tarda no us en pogués explicar els motius. M’enduré aquella fotografia de Blessington que veig damunt la lleixa de la xemeneia, ja que em podria ser d’alguna utilitat en les meves investigacions.

—Però encara no ens heu explicat res —objectà el doctor.

—Oh, la seqüència dels fets no presenta cap mena de dubte —va dir Holmes—. Aquí hi ha hagut tres homes: el jove, el vell, i un tercer sobre la identitat del qual no disposo encara de cap pista. Els dos primers, no cal que ho digui, són els mateixos que es varen fer passar pel comte rus i el seu fill, de manera que en podem facilitar una descripció força detallada. S’han pogut introduir a la casa gràcies a un còmplice que hi tenien dins. Si em voleu acceptar un consell, inspector, arresteu el criat, el qual, segons que tinc entès, és entrat de fa poc al servei del doctor.

—Aquest dimoniet, no l’hem trobat enlloc —anuncià el doctor Trevelyan—. La criada i la cuinera l’han estat buscant sense cap mena d’èxit.

Holmes arronsà les espatlles i digué:

—Ha jugat un paper gens menyspreable, en tot aquest drama. Un cop els tres homes han acabat de pujar les escales de puntetes, el vell al capdavant, el jove el segon i el desconegut en últim terme,…

—Benvolgut Holmes! —vaig exclamar.

—Oh, no hi pot haver dubte, pel que fa a la superposició de les empremtes. Compto amb l’avantatge d’haver esbrinat anit a qui corresponia cada una. S’han dirigit, doncs, a la cambra de Mr. Blessington, la porta de la qual era tancada amb clau. Tanmateix, han aconseguit de forçar el pany amb l’ajut d’un filferro. Fins i tot sense necessitat de lents d’augment, és possible d’observar, mitjançant les ratllades practicades a les guardes, on s’ha aplicat la pressió.

»Ja dins l’habitació, el primer que deuen haver fet ha estat emmordassar Mr. Blessington. Aquest podia estar adormit, o bé paralitzat pel terror fins al punt de ser incapaç de proferir un crit. Com sigui que aquestes parets són molt gruixudes, és perfectament concebible que el seu crit, en el cas d’haver tingut temps de fer-ne cap, no l’hagi sentit ningú.

»Una vegada lligat i emmordassat, és evident que hi ha hagut alguna mena de consulta. Probablement ha estat com un procés judicial. Es deu haver perllongat un cert temps, i ha estat aleshores quan s’han fumat els cigars. El vell estava assegut en aquella cadira de vímet: ha estat ell el qui ha utilitzat el broquet. El més jove seia allà; ha deixat cendra del seu cigar damunt la calaixera. El tercer home es passejava amunt i avall. Suposo que Blessington estava assegut sobre el llit, però d’això no n’estic absolutament segur.

»Bé, l’escena ha culminat amb l’execució de Blessington. Fins a tal punt estava tot planejat a la bestreta que m’inclino a creure que fins i tot han portat un piló o una politja perquè els servís de forca. El tornavís i els cargols eren, al meu entendre, per a fixar l’aparell. Havent vist, però, el ganxo, han optat, naturalment, per estalviar-se tants maldecaps. Han acabat la seva feina, han fugit, i darrere seu el còmplice ha barrat la porta».

Tots vàrem escoltar amb el màxim interès aquest resum dels fets esdevinguts la passada nit, que Holmes havia deduït a partir d’uns vestigis tan petits i subtils que, fins i tot un cop explicats, amb prou feines podíem seguir-lo en els seus raonaments. L’inspector sortí de l’escenari del crim a corre-cuita per tal de començar les pesquises sobre el parador del criat, mentre que Holmes i jo tornàrem a Baker Street per esmorzar.

—Tornaré a les tres —va anunciar, així que haguérem acabat el nostre desdejuni—. L’inspector i el doctor es reuniran aquí amb mi a la mateixa hora, i espero que aleshores ja hauré pogut aclarir qualsevol punt fosc que encara presenti el cas.

Els nostres visitants arribaren a l’hora prevista, però no va ser fins a un quart de quatre que el meu amic féu acte de presència. Tanmateix, vaig llegir en la seva expressió, només entrar, que tot havia anat bé.

—Cap novetat, inspector?

—Tenim el noi, senyor.

—Excel·lent, i jo tinc els homes.

—Teniu els homes! —vàrem exclamar tots tres alhora.

—Bé, si més no, tinc la seva identitat. L’anomenat Blessington és, com ja m’esperava, ben conegut a les comissaries, com també els seus assaltadors. Es diuen Biddle, Hayward i Moffat.

—La banda que assaltà el banc de Worthingdon! —va exclamar l’inspector.

—Justament —digué Holmes.

—Aleshores, el tal Blessington no podia ser altre que en Sutton…

—Exacte —confirmà Holmes.

—Vaja! Això deixa el cas tan clar com l’aigua —observà l’inspector.

Però Trevelyan i jo ens miràrem mútuament en senyal de desconcert.

—Estic segur que recordareu el gran assalt al banc de Worthingdon —va dir Holmes—. El protagonitzaren cinc homes: aquests quatre i un cinquè anomenat Cartwright. Tobin, el vigilant, va ser assassinat, i els lladres es varen endur set mil lliures. Això succeí el 1875. Tots cinc varen ser arrestats, però les proves contra ells no foren, ni molt menys, concloents. Aquest Blessington, o Sutton, que era el més vil de la banda, denuncià els seus còmplices. Com a resultat d’aquesta delació, Cartwright va ser penjat i els altres tres condemnats a quinze anys de reclusió cadascun. Quan han sortit de la garjola, un d’aquests dies, uns anys abans del termini previst, s’han plantejat, com és lògic, de trobar el traïdor i venjar la mort del seu company. Ho han intentat un parell de vegades i han fracassat; però a la tercera, com ja sabeu, ho han aconseguit. Cal que us expliqui res més, doctor Trevelyan?

—Crec que heu deixat l’assumpte perfectament clar —va respondre el doctor—. Ara entenc que el dia en què es va mostrar tan inquiet devia ser el mateix dia en què va llegir l’alliberament dels seus antics companys a la premsa.

—En efecte. El seu temor davant la possibilitat d’un robatori no era sinó un subterfugi.

—Però, per què no us podia dir la veritat?

—Bé, estimat senyor, conscient del tarannà venjatiu dels seus antics còmplices, provava d’ocultar la seva pròpia identitat als ulls de tothom. El seu secret era oprobiós, i no es podia permetre de divulgar-lo. Tanmateix, infeliç com era aquest home, no deixava de viure sota la protecció de la llei britànica, i no tinc cap mena de dubte, inspector, que ja us haureu adonat que, encara que aquesta protecció pugui fallar, l’espasa de la justícia està sempre disposada a passar comptes.

Tals foren les singulars circumstàncies relacionades amb el pacient intern i el doctor de Brook Street. D’aquella nit ençà, la policia no ha sabut res més dels tres homicides, i es conjectura a Scotland Yard que es trobaven entre el passatge del malfadat vapor Norah Creina, el qual va naufragar fa uns quants anys davant les costes de Portugal, algunes milles al nord de Porto. El procés contra el criat fou suspès per manca de proves, i el «Misteri de Brook Street», com era conegut, no ha estat mai, fins ara, glossat amb rigor en cap mitjà de comunicació.





9. L’INTÈRPRET DE GREC


En el decurs de la meva llarga i estreta relació amb Mr. Sherlock Holmes no l’havia sentit mai referir-se a la seva família, i rara vegada als temps de la seva joventut. Aquesta reticència accentuava l’efecte d’alguna manera inhumà que em suscitava, fins al punt que de vegades em sorprenia a mi mateix considerant-lo un fenomen excepcional, un cervell desproveït de cor, tan mancat de sentiments humans com preeminent en intel·ligència. L’aversió que evidenciava cap a les dones, juntament amb la desafecció a contreure noves amistats, eren trets típics del seu caràcter impassible, però no pas més que la renúncia absoluta a qualsevol mena de referència als seus. Ja havia arribat a creure que era un orfe sense cap familiar viu, quan, un bon dia, començà a enraonar-me del seu germà.

Succeí en acabat de prendre el te, una tarda d’estiu, i la conversa, que havia vagarejat d’una manera inconnexa i espasmòdica dels clubs de golf a les causes del canvi en l’obliqüitat de l’eclíptica, derivà finalment a la qüestió de l’atavisme i les aptituds hereditàries. L’aspecte que sotmetíem a discussió consistia a determinar fins a quin punt qualsevol do singular en un individu era degut als seus ancestres, i fins a quin punt a la seva pròpia preparació.

—En el vostre cas —vaig dir jo—, a partir de tot allò que m’heu explicat sembla evident que la vostra facultat d’observació i la vostra peculiar capacitat per a la deducció són degudes a la vostra pròpia formació sistemàtica.

—Només fins a un cert punt —replicà ell, pensativament—. Els meus avantpassats eren grans terratinents, i sembla ser que menaven l’estil de vida propi de la seva condició. Tanmateix, corre per les meves venes la tendència a un tipus de vida força diferent, heretat potser de la meva àvia, que era germana de Vernet, l’artista francès. L’art és un component de la sang susceptible d’adoptar les més diverses expressions.

—Però, com ho sabeu, que és hereditari?

—Perquè el meu germà Mycroft n’atresora en més gran mesura que no pas jo.

Això constituïa tota una revelació per a mi. Si existia a Anglaterra un altre home en possessió d’unes qualitats tan singulars, ¿com era possible que ni la policia ni el públic no n’haguessin sentit a parlar? Així li ho vaig plantejar al meu company, insinuant-li al mateix temps que era la seva modèstia allò que l’impulsava a reconèixer el seu germà com a superior. Holmes es va posar a riure davant la meva suggerència.

—Benvolgut Watson —digué—, no hi estic pas d’acord, amb els que classifiquen la modèstia entre les virtuts. Per a un lògic, totes les coses han de ser considerades exactament com són, i subestimar-les s’aparta tant de la veritat com exagerar els propis poders. En conseqüència, quan dic que en Mycroft gaudeix de millors poders d’observació que no pas jo, podeu comptar que estic fent honor a la veritat exacta i literal.

—És més jove que vós?

—Te set anys més.

—Com pot ser, que sigui un desconegut?

—Oh, és molt popular, en el seu àmbit.

—On, doncs?

—Bé, al Diogenes Club, per exemple.

No n’havia sentit a parlar mai, d’aquesta institució, i l’expressió del meu rostre devia proclamar-ho, perquè Sherlock Holmes consultà el seu rellotge i digué:

—El Diogenes Club és el club més extravagant de Londres, i en Mycroft un dels homes més extravagants que hagin existit mai. Se’l pot trobar sempre allí entre tres quarts de cinc i les vuit menys vint. Ara són les sis, i en cas que estigueu animat per anar a fer un tomb aquesta preciosa tarda, tindré molt de gust a presentar-vos dues curiositats.

Cinc minuts després érem al carrer, i ens encaminàrem cap a Regent Circus.

—Segur que us preguntareu —va dir el meu company— per què en Mycroft no fa servir les seves facultats per desenvolupar l’ofici de detectiu. Doncs bé, n’és del tot incapaç.

—Però em pensava que havíeu dit…!

—He dit que era superior a mi quant a observació i deducció. Si l’art del detectiu comencés i acabés en el simple raonament des d’una butaca, el meu germà seria el més brillant agent criminal de tots els temps. Li manquen, però, ambició i energia. Ni tan sols es dignaria abandonar la seva rutina per verificar les pròpies solucions, i s’estimaria més que consideressin que estava equivocat per estalviar-se la molèstia de demostrar que tenia raó. Moltes vegades li he exposat un problema i n’he rebut una explicació que més tard ha resultat correcta. I, això no obstant, ha estat absolutament incapaç de resoldre els aspectes pràctics que requerien una explicació abans de deixar un cas en mans d’un jutge o d’un jurat.

—No és, doncs, aquesta la seva professió?

—De cap manera. El que per a mi és un mitjà per a guanyar-me la vida, per a ell no és sinó un simple passatemps. Té una extraordinària capacitat per als números, i audita els llibres de diversos departaments del Govern. En Mycroft viu a Pall Mall, i cada matí tomba el xamfrà de Whitehall i se’n torna cada vespre. Des del primer dia de l’any fins al darrer no fa altra mena d’exercici, i no se’l veu enlloc més que al Diogenes Club, que es troba emplaçat just davant la seva pensió.

—No el tinc pas present, aquest nom.

—És molt probable. Com sabeu, a Londres, hi viuen molts homes que, ja sigui per timidesa o bé per misantropia, no senten la més petita necessitat de la companyia del proïsme. Tot i amb això, no experimenten cap mena d’aversió pels sofàs més còmodes ni pels periòdics més recents. És al servei d’aquests homes que es va fundar el Diogenes Club, al qual estan afiliats els individus menys sociables de la ciutat. Cap dels seus membres no està autoritzat a fer el més petit cas de cap altre. A excepció de la Sala de Visites, no hi és permès d’enraonar sota cap circumstància, i tres violacions d’aquesta norma, en cas que arribi a oïdes del comitè, suposa l’expulsió del conversador. El meu germà va ser un dels fundadors, i jo mateix he trobat aquell ambient excessivament tranquil.

La nostra conversa ens havia dut fins a Pall Mall, que transitàrem des de la punta de St. James. Sherlock Holmes es va aturar davant d’una porta pròxima al Carlton, i, després d’advertir-me que no havia de parlar, entrà al vestíbul. A través del vidre vaig poder entreveure una àmplia i luxosa sala, on un nombre considerable d’homes eren asseguts llegint el diari, cadascú al seu racó. Holmes em va fer passar a l’interior d’una petita cambra amb vistes sobre Pall Mall, i, després d’absentar-se’n uns instants, tornà amb un acompanyant que jo sabia que no podia ser altre que el seu germà.

Mycroft Holmes era un home força més gros i cepat que Sherlock. Tenia un cos decididament corpulent, però la seva cara, bé que rodona, havia preservat un deix de l’expressió de sagacitat que tan notable era en el seu germà. Els ulls, d’una peculiar tonalitat grisa, feien la sensació d’haver retingut sempre aquella mirada distant i introspectiva que només havia observat en la de Sherlock quan feia ús dels seus poders.

—Estic encantat de conèixer-vos, senyor —em va dir, estenent alhora una mà ampla i plana com l’aleta d’una foca—. He sentit a parlar d’en Sherlock pertot des que heu esdevingut el seu cronista. A propòsit, Sherlock, esperava que em vinguessis a veure la setmana passada per consultar-me sobre el cas d’aquella casa pairal. Vaig pensar que potser no arribaries a tocar-hi de peus.

—Doncs no, resulta que el vaig resoldre —replicà el meu amic, somrient.

—Va ser l’Adams, és clar?

—Sí, va ser l’Adams.

—N’estava segur des del començament. —Tots dos es varen asseure junts a la finestra balconera del club—. Per a qualsevol persona interessada a estudiar la humanitat, aquest és el lloc més indicat —anuncià Mycroft—. Mireu aquests magnífics exemplars! Mireu aquests dos homes que vénen cap aquí, per exemple.

—El marcador de billar i el seu company?

—Justament. Què en diries, de l’altre?

Els dos homes s’havien aturat davant la finestra. Alguns senyals de guix a la butxaca de l’armilla eren els únics vestigis del billar que es podien identificar en un d’ells. L’altre era un home molt petit i bru, amb el barret tirat enrere i uns quants paquets sota el braç.

—Un antic soldat, pel que veig —digué Sherlock.

—I llicenciat molt recentment —afegí el germà.

—Veig que ha servit a l’índia.

—I no ha estat nomenat oficial.

—Destacat a l’Artilleria Reial, em sembla —va dir Sherlock.

—I és vidu.

—Però té un nen.

—Té nens, amiguet meu. En té més d’un.

—Senyors! —vaig fer jo, tot rient—. Em sembla que això ja és dir un xic massa.

—Ben segur —respongué Holmes— que no és difícil adonar-se que un home amb una tal expressió d’autoritat i una pell tan colrada pel sol és un soldat, és més que un soldat ras i no fa gaire que ha tornat de l’índia.

—El fet d’haver-se llicenciat recentment queda demostrat perquè encara porta les anomenades «botes de munició» —observà Mycroft.

—No té la gambada característica dels que han servit a cavalleria, per bé que duia el barret decantat cap a un costat, com demostra la tonalitat més pàl·lida d’aquella banda del front. El seu pes el delata com a sapador. Ha servit al cos d’artilleria.

—Per descomptat, el dol que porta demostra que ha perdut algú molt pròxim. El fet que estigui fent la compra dóna a entendre que no té esposa. Ha estat comprant coses per a infants, com podeu veure. Hi ha un sonall, la qual cosa evidencia que un d’ells és molt petit. L’esposa probablement va morir durant el part. El fet que dugui un llibre d’imatges sota el braç demostra que hi ha un altre infant que cal considerar.

Començava a comprendre a què es referia el meu amic quan afirmava que el seu germà posseïa unes facultats fins i tot més agudes que les seves. Holmes em va mirar i somrigué. Mycroft va agafar rapè d’un estoig de carei i s’espolsà els grans que li havien caigut sobre l’abric amb un gran mocador vermell de seda.

—Per cert, Sherlock —va dir—, darrerament he tingut un d’aquells casos que tant t’agraden, un problema d’allò més singular, sotmès al meu criteri. En realitat no he pogut aplegar prou energia per a seguir-lo sinó d’una manera molt incompleta, però si més no m’ha servit per a bastir una base sobre la qual edificar especulacions força plausibles. Si tinguessis la bondat d’escoltar els fets…

—Estimat Mycroft, serà un plaer.

El germà va escriure un missatge en un full del seu bloc de notes, i, havent fet sonar la campana, el lliurà a un cambrer.

—Acabo de sol·licitar a Mr. Melas que vingui —va anunciar—. S’allotja al pis de sota de les meves habitacions i, com sigui que mantinc una mínima relació amb ell, vingué a veure’m dominat per un cert desconcert. Mr. Melas és d’origen grec, segons que tinc entès, i un notable lingüista. Es guanya la vida en part com a intèrpret als tribunals de justícia, en part com a guia de qualsevol oriental adinerat que vulgui visitar els hotels de Northumberland Avenue. Em penso que és millor deixar que sigui ell qui us expliqui la seva estranya experiència, a la seva manera.

Poc després rebíem la visita d’un home baix i corpulent, el rostre olivenc i el cabell negre del qual proclamaven el seu origen meridional, per bé que la parla corresponia a la d’un anglès cultivat. Estrenyé cordialment la mà de Sherlock Holmes, i els seus ulls foscos espurnejaren complaguts en constatar que l’especialista estava impacient per escoltar la seva història.

—No crec pas que la policia hi doni crèdit… us ho ben asseguro —digué amb veu queixosa—. Només perquè no n’han sentit mai a parlar, es neguen a creure que pugui passar una cosa així. Però jo sé que no tornaré a recuperar la pau d’esperit fins que no m’assabenti de què se n’ha fet, d’aquell pobre home de l’esparadrap a la cara.

—Sóc tot orelles —anuncià Sherlock Holmes.

—Ara és dimecres al vespre —va dir Mr. Melas—. Doncs bé, tot va passar la nit de dilluns,… fa només dos dies, com podeu veure. Jo sóc intèrpret, com potser el meu veí, aquí present, ja us ha informat. Interpreto totes les llengües —o gairebé totes—, però com que sóc grec de naixement, i tinc un nom grec, és amb aquest idioma concret que m’associen, principalment. He estat durant molts anys l’intèrpret de grec més reputat de Londres, i el meu nom és molt conegut als hotels.

»No és pas infreqüent que se’m reclami a hores intempestives, per estrangers que es troben en dificultats o bé per viatgers que arriben tard i necessiten els meus serveis. No em va sorprendre gens, per tant, que la nit de dilluns un jove elegantment vestit, que es va fer anunciar com Mr. Latimer, pugés a les meves habitacions i em demanés d’acompanyar-lo en un cabriolé que s’esperava davant la porta. Un seu amic grec, segons que em va dir, acabava d’arribar en viatge de negocis i, com que no sabia enraonar cap altra llengua que la seva, requeria els serveis d’un intèrpret. Em va donar a entendre que vivia un xic lluny, a Kensington, i semblava tenir molta pressa, perquè em va instar a afanyar-me a pujar al cotxe així que vàrem ser al carrer.

»Acabo de fer referència a un cabriolé, però ben aviat vaig començar a qüestionar-me si no era un cotxe de dos cavalls, allò en què viatjàvem. Era, de fet, més gran que els cotxes de quatre rodes que solen transitar per Londres, i els forniments, per bé que gastats, eren de bona qualitat. Mr. Latimer va seure davant meu, i enfilàrem Charling Cross cap a Shaftesbury Avenue. Havíem arribat a Oxford Street, i jo havia aventurat algun comentari en el sentit que estàvem fent marrada, si volíem arribar a Kensington, quan no vaig tenir més remei que callar davant l’extraordinària conducta del meu acompanyant.

»Va començar per treure de la butxaca una porra més que respectable, farcida de plom, i la brandà endavant i endarrere diverses vegades, com per comprovar-ne el pes i la força. Tot seguit la va col·locar, sense dir ni un mot, damunt el seient del seu costat. Havent fet això, va pujar totes les finestres, i vaig descobrir, dominat per l’esbalaïment, que eren tapades amb paper, com per impedir-me de veure l’exterior.

»—Lamento haver de privar-vos del paisatge, Mr. Melas —va dir—. El cas és que no tinc cap intenció de deixar-vos veure el lloc on ens dirigim. L’eventualitat que poguéssiu arribar-hi pel vostre compte una altra vegada podria suposar-me algun inconvenient.

»Com ja us podeu imaginar, aquesta observació em va deixar terriblement sorprès. El meu company de viatge era un jove poderós i ample d’espatlles, i, deixant de banda l’arma, jo no hauria tingut cap opció en una batussa amb ell.

»—La vostra actitud és del tot extraordinària, Mr. Latimer —vaig balbucejar—. Suposo que ja sabeu que això que esteu fent és il·legal.

»—M’he pres algunes llibertats, no ho dubto —respongué ell—. Cal, però, que us digui, Mr. Melas, que si en cap moment d’aquesta nit proveu de donar l’alarma o fer qualsevol cosa contrària als meus interessos, us trobareu immers en problemes molt seriosos. Us prego que recordeu que ningú no sap on sou, i que mentre sigueu dins aquest cotxe o bé a casa meva, estareu igualment en el meu poder.

»Pronuncià aquestes paraules amb un to assossegat, però ho va fer d’una manera tan aspra que resultava força amenaçadora. Vaig guardar silenci, preguntant-me quin podia ser el motiu perquè em segrestessin d’una forma tan extraordinària. Fos el que fos, quedava perfectament clar que no serviria de res de resistir-m’hi, i tot el que podia fer era esperar a veure què passaria a continuació.

»Vàrem viatjar durant gairebé dues hores sense que jo pogués tenir la més mínima pista sobre l’indret on ens dirigíem. De vegades el sotragueig sobre les pedres denunciava una calçada pavimentada, i hi havia moments en què el camí, llis i silenciós, suggeria l’asfalt, però llevat d’aquesta variació en el so no hi havia res que pogués donar-me la més mínima idea sobre la nostra situació. El paper adherit sobre cada una de les finestres era impenetrable a la llum, i una cortineta blava ocultava el vidre del davant. Quan vàrem deixar Pall Mall era un quart de vuit, i quan finalment es va aturar el cotxe el meu rellotge indicava les nou menys deu. El meu acompanyant va baixar la finestra i vaig poder entreveure una porta baixa amb una arcada i un llum encès a la part superior. Varen obrir la porta del cotxe i m’obligaren a entrar dins la casa a corre-cuita, però tanmateix em va quedar la vaga impressió d’una gespa i uns arbres a banda i banda del camí d’accés. Si eren uns terrenys privats o públics, és més del que m’atreviria a dir.

»A l’interior hi havia una làmpara de gas de color que projectava una llum tan dèbil que amb prou feines vaig poder veure res, llevat que el vestíbul tenia unes dimensions considerables i alguns quadres penjats. Enmig de la penombra em vaig adonar que la persona que havia obert la porta era un home petit, de mitjana edat, espatlles arrodonides i aspecte pervers. Quan es va girar cap a nosaltres, la resplendor del llum em permeté constatar que duia ulleres.

»—És Mr. Melas, Harold? —va preguntar.

»—Sí.

»—Esplèndid! Esplèndid! Espero que no us importarà, Mr. Melas, però no podem pas continuar sense vós. Si coopereu amb nosaltres, no us en penedireu; però si intenteu cap truc, que Déu us ajudi!

»Enraonava d’una manera espasmòdica i tensa, rient sufocadament, però sigui com sigui em va causar una sensació de por més accentuada que no pas el seu company.

»—Què voleu de mi? —vaig preguntar.

»—Només que li feu unes quantes preguntes a un cavaller grec que ha vingut a visitar-nos, i que ens traduïu les seves respostes. Però serà millor que no digueu més del que se us demani, o —va tornar a contenir una rialla nerviosa— maleireu el dia que vàreu néixer.

»Havent dit això, va obrir una porta i em va fer passar a una sala que semblava ricament moblada, però una vegada més l’única llum existent procedia d’una làmpara a mig gas. L’estança era enorme, i la sensació dels meus peus enfonsant-se a la catifa em va informar de la magnificència del lloc. Vaig ser capaç de copsar imatges de cadires de vellut, una lleixa de xemeneia alta, de marbre blanc, i el que em va semblar una armadura japonesa a un costat. Sota el llum hi havia una cadira, i l’home de més edat em va indicar amb la mà que m’hi assegués. El jove ens havia deixat, però tornà inopinadament per una altra porta acompanyat d’un cavaller, vestit amb una mena de bata descordada, que avançava lentament cap a nosaltres. Així que va atènyer el cercle de llum que em permetia de veure’l amb més claredat, em vaig estremir d’horror davant el seu aspecte. Estava blanc com la cera i terriblement demacrat, i tenia els ulls sortits i brillants de l’home l’esperit del qual és més fort que el seu cos. Però més que no pas els símptomes de la seva feblesa física, el que em va sobtar va ser que tenia la cara grotescament tapada amb esparadrap, un tros del qual li cobria completament la boca.

»—Tens la pissarra, Harold? —exclamà l’home de les ulleres, així que aquell estrany personatge es va desplomar, més que seure, sobre una cadira—. Li has deslligat les mans? Bé doncs, dóna-li el llapis. Vós li fareu les preguntes, Mr. Melas, i ell escriurà les respostes. Pregunteu-li, primer de tot, si està disposat a signar els documents.

»Els ulls de l’home es varen encendre.

»—Mai —escriví en grec sobre la pissarra.

»—Sota cap condició? —vaig preguntar-li, a requeriment del nostre tirà.

»—Només si ella es casa en la meva presència mitjançant un sacerdot grec que conec.

»L’home de les ulleres va riure maliciosament, com era habitual en ell.

»—Sabeu, doncs, el que us espera?

»—No em preocupa res del que em pugui passar.

»Aquestes són algunes mostres de les preguntes i respostes que constituïren la nostra estranya conversa, mig parlada mig escrita. Vaig haver de preguntar-li una vegada i una altra si es donaria per vençut i signaria el document. I invariablement vaig rebre la mateixa indignada resposta. Però aviat se’m va acudir una pensada feliç. Vaig començar a afegir a cada pregunta frases curtes, inicialment trivials, per comprovar si cap dels nostres acompanyants tenia alguna noció de grec. Veient que cap dels dos no reaccionava, em vaig aventurar a un joc més perillós. La nostra conversa va anar de la manera següent:

»—La vostra tossuderia no us ajudarà pas. Qui sou?

»—No em fa res. Sóc un estranger en visita a Londres.

»—El vostre destí depèn enterament de vós. Quant fa que sou aquí?

»—Deixem-ho tal com està. Tres setmanes.

»—La propietat no serà mai vostra. Què us estan fent?

»—No puc permetre que vagi a parar a mans d’uns bandits. M’estan matant de gana.

»—Si signeu, us en podreu anar. Quina casa és aquesta?

»—No signaré mai. No ho sé.

»—Així no l’ajudareu pas, a ella. Com us dieu?

»—Això, m’agradaria sentir-ho dels seus llavis. Katrides.

»—La veureu només si signeu. D’on sou?

»—Aleshores, no la veuré mai més. D’Atenes.

»Cinc minuts més, Mr. Holmes, i li hauria estirat la història sencera davant dels nassos dels altres dos. La següent pregunta que pensava fer-li podia haver-me aclarit l’assumpte, però llavors es va obrir una porta i una dona va entrar a la sala. No la vaig poder veure prou bé per a adonar-me de gaire res més que era una dona alta i graciosa, de cabells negres, i vestida amb una mena de bata blanca deslligada.

»—Harold! —va exclamar, en un anglès amb accent—. No em podia esperar més. Em sento tan sola, allà dalt, amb només… Oh, Déu meu, és en Pau!

»Aquestes últimes paraules les va dir en grec, i en aquell mateix instant l’home, amb un esforç convulsiu, es va arrencar l’esparadrap que li tapava la boca i, tot cridant “Sofia! Sofia!”, es va llançar als braços de la dona. L’abraçada no durà sinó un moment, ja que el jove va agafar la noia per la cintura i la va treure de l’habitació, mentre el més vell dominava fàcilment la seva demacrada víctima i se l’enduia per l’altra porta. Em vaig quedar uns instants sol en aquella sala, i em vaig incorporar amb la vaga idea que havia de cercar algun indici que em permetés d’esbrinar quina classe d’edifici era aquell. Sortosament, però, no vaig fer ni un sol pas, perquè en alçar la vista vaig poder veure que l’home de més edat es trobava al costat de la porta, amb els ulls clavats en mi.

»—Això bastarà, Mr. Melas —em digué—. Ja us haureu adonat que hem dipositat en vós la nostra absoluta confiança respecte a un assumpte estrictament privat. No us hauríem pas molestat si un amic nostre que parla grec i ha encetat aquestes negociacions no s’hagués vist obligat a tornar a Orient. Era del tot necessari que trobéssim algú capaç de reemplaçar-lo, i hem tingut la sort de sentir a parlar de les vostres facultats.

»Jo em vaig inclinar.

»—Aquí teniu cinc sobirans —va afegir, dirigint-se cap a mi—, que confio que siguin una tarifa suficient per a vós. Recordeu, però, una cosa —va dir, tot donant-me uns copets al pit i reprimint una rialleta—: si comenteu res d’això amb una ànima humana, una sola ànima humana… bé, doncs, que Déu s’apiadi de la vostra!

»No us sabria descriure l’aversió i l’horror que em va inspirar aquell home d’aspecte insignificant. Ara el podia veure amb més claredat, ja que la claror del llum se centrava en ell. Tenia unes faccions groguenques i una barbeta descurada i acabada en punta. Quan enraonava tirava la cara endavant i contreia nerviosament els llavis i les parpelles, com si patís el ball de Sant Vit. No vaig poder evitar de pensar que aquella rialleta sufocada era també un símptoma d’alguna malaltia nerviosa. El terror que inspirava el seu rostre residia, però, en els ulls, d’un color gris metàl·lic i amb una espurna glacial que evidenciava la crueltat maligna i inexorable que s’amagava al seu interior.

»—Podeu tenir per cert que, en cas que digueu res d’aquest assumpte, ens n’assabentarem —va dir—. Disposem dels nostres mitjans d’informació. El cotxe us espera a fora, i el meu amic us acompanyarà a casa vostra.

»Vaig ser conduït apressadament cap al vehicle, no sense copsar novament aquella imatge d’arbres i un jardí. Mr. Latimer venia darrere meu entalonant-me, i es va asseure al meu davant sense dir ni un mot. Vàrem tornar a recórrer, en silenci, una interminable distància amb les finestres pujades, fins que finalment, poc després de mitjanit, el cotxe es va aturar.

»—Haureu de baixar aquí, Mr. Melas —digué el meu acompanyant—. Sento deixar-vos tan lluny de casa vostra, però no hi ha cap més alternativa. Qualsevol intent que féssiu de seguir el cotxe no us causaria sinó perjudicis.

»Havent dit això, va obrir la porta, i amb prou feines havia tingut temps de saltar a terra quan el cotxer fuetejà el cavall i el carruatge es va allunyar. Vaig mirar al meu voltant dominat per l’esbalaïment. Em trobava en una mena de terreny obert plagat d’esbarzers i tacat de mates fosques d’argelaga. Més enllà s’estenia una filera de cases, amb alguns llums encesos a les finestres superiors. A l’altra banda es veien els senyals lluminosos de color vermell d’una via fèrria.

»El cotxe que m’havia dut fins allí ja havia desaparegut. Mirava encara al meu voltant tot preguntant-me on diantre devia ser, quan vaig veure algú que se m’acostava enmig de la foscor. A mesura que s’anava aproximant em vaig poder adonar que era un mosso d’estació.

»—Em sabríeu dir quin lloc és aquest? —li vaig preguntar.

»—Wandsworth Common —va respondre.

»—Puc agafar algun tren que vagi cap a ciutat?

»—Si camineu un quilòmetre i mig en direcció a Clapham Junction —va dir—, arribareu a temps d’agafar l’últim tren cap a Victoria.

»Tal va ser el final de la meva aventura, Mr. Holmes. No sé on vaig ser, ni amb qui vaig enraonar, ni res de res, llevat del que us acabo d’explicar. El que sí sé és que s’està desenvolupant un joc brut, i que és el meu desig ajudar aquell pobre desgraciat en la mesura del que pugui. L’endemà al matí vaig narrar l’historia sencera a Mr. Mycroft Holmes, i, posteriorment, a la policia».

Tots vàrem romandre en silenci una estona després d’haver escoltat aquest extraordinari relat. Llavors Sherlock va clavar els ulls en el seu germà.

—Disposem de cap pista? —va preguntar.

Mycroft recollí el Daily News, que es trobava damunt d’una tauleta.

—«Qualsevol persona que pugui facilitar qualsevol tipus d’informació sobre el parador d’un cavaller grec anomenat Pau Katrides, d’Atenes, que no domina la llengua anglesa, serà recompensada. S’ofereix una recompensa similar a qualsevol persona que pugui facilitar informació sobre una dama grega el nom de la qual és Sofia. X2473». S’ha publicat a tots els diaris. No hi ha hagut resposta.

—I si recorríem a l’ambaixada grega?

—Ja ho he fet. No en saben res.

—Es podria enviar un telegrama a l’oficina central de la policia d’Atenes, doncs.

—Sherlock reuneix tota l’energia de la nostra família —observà Mycroft, dirigint-se cap a mi—. Bé, ocupa’t tu del cas per tots els mitjans, i comunica’m els teus progressos.

—Sens dubte —respongué el meu amic, aixecant-se de la cadira—. Ja tindràs notícies meves, i vós també, Mr. Melas. Mentrestant, jo de vós em mantindria ben alerta, perquè, com és lògic, aquests anuncis deuen haver-los demostrat que els heu traït.

Mentre tornàvem a casa plegats, Holmes es va aturar en una oficina de telègrafs i envià diversos telegrames.

—Veieu, Watson —em va dir—, com no hem malgastat aquest vespre? Alguns dels casos més interessants que he hagut d’afrontar m’han arribat a través d’en Mycroft. El problema que acabem d’escoltar, si bé no pot admetre més que una explicació, aporta alguns trets distintius.

—Teniu alguna esperança de resoldre’l?

—Bé, sabent tot el que en sabem, seria ben estrany que fóssim incapaços d’esbrinar-ne la resta. Vós mateix deveu haver concebut una teoria que expliqui els fets que hem escoltat.

—En línies generals, sí.

—Quina idea en teniu, doncs?

—M’ha semblat evident que aquesta noia grega ha estat portada pel jove anglès anomenat Harold Latimer.

—Portada d’on?

—D’Atenes, potser.

Sherlock Holmes féu un senyal de desaprovació amb el cap.

—Aquest jove no sap ni una sola paraula de grec. La noia enraona força bé l’anglès. Conclusió: ella ha estat a Anglaterra algun temps, mentre que ell no ha estat mai a Grècia.

—Bé, aleshores, suposarem que ella ha vingut a Anglaterra de visita, i que el tal Harold l’ha convençuda per anar-se’n a viure amb ell.

—Això és el més probable.

—Llavors el germà —perquè m’imagino que és aquest el seu grau de parentiu— arriba de Grècia per intervenir-hi, i cau imprudentment en mans del jove i del seu consoci. Aquests el segresten i utilitzen la violència per forçar-lo a signar uns documents que els traspassin la fortuna de la noia, de la qual deu ser ell el dipositari. El germà s’hi nega. Per tal de negociar-hi, els dos homes han d’aconseguir un intèrpret, i havent-se servit prèviament d’un altre, acaben recorrent a Mr. Melas. La noia no és informada de l’arribada del seu germà, i se n’assabenta per pura casualitat.

—Excel·lent, Watson —exclamà Holmes—. Crec sincerament que no sou pas lluny de la veritat. Com podeu veure, tenim totes les cartes a la mà, i només podem témer algun sobtat acte de violència per la seva part. Si ens donen una mica de temps, els atraparem.

—Però, i com podrem esbrinar la situació d’aquella casa?

—Bé, si les nostres conjectures són correctes, i el nom de la noia és, o era, Sofia Katrides, no tindrem cap mena de dificultat a seguir-li la pista. Aquesta és la nostra principal esperança, ja que el germà és, naturalment, un perfecte desconegut. És ben clar que ha passat un cert temps d’ençà que el tal Harold va encetar la seva relació amb la noia —unes quantes setmanes, si més no—, ja que el germà, de Grècia estant, ha tingut temps de sentir-ne a parlar i de venir fins aquí. Si han estat vivint en el mateix indret tot aquest temps, és probable que rebem aviat alguna resposta a l’anunci d’en Mycroft.

La nostra conversa ens va dur fins a la porta de casa, a Baker Street. Holmes va pujar les escales davant meu, i en obrir la porta de les nostres dependències féu un bot de sorpresa. Mirant per damunt de la seva espatlla, vaig quedar igualment esbalaït. El seu germà Mycroft era assegut a la butaca, fumant tranquil·lament.

—Endavant, Sherlock! Endavant, senyor! —va dir, plàcidament, somrient davant la nostra expressió de sorpresa—. No t’esperaves pas aquest rampell d’energia en mi, no és veritat, Sherlock? Sigui com sigui, aquest cas m’atreu força.

—Com has vingut?

—Us he avançat amb un cabriolé.

—Hi ha cap novetat?

—He rebut una resposta al meu anunci.

—Ah!

—Sí. Ha arribat pocs minuts després que haguéssiu marxat.

—Quins són els resultats?

Mycroft Holmes va mostrar un full de paper i va dir:

—Aquí la teniu, escrita amb ploma en paper reial crema per un home de mitjana edat i constitució dèbil. Diu així: «Senyor: en resposta al vostre anunci publicat avui, tinc el gust de fer-vos saber que conec la senyoreta en qüestió força bé. Si sou tan amable de venir a veure’m, us facilitaré més detalls sobre la seva terrible història. En l’actualitat viu a The Myrtles, Beckenham. Respectuosament vostre, J. Davenport». Escriu des de Lower Brixton —afegí Mycroft Holmes—. ¿No creus que valdria la pena d’anar-lo a veure ara mateix, Sherlock, i assabentar-nos d’aquests detalls?

—Benvolgut Mycroft, la vida del germà és més valuosa que no pas la història de la germana. Crec que hauríem de passar per Scotland Yard a recollir l’inspector Gregson, i anar de seguida a Beckenham. Sabem que està en joc la vida d’un home, i cada hora pot ser vital.

—Val més que recollim també Mr. Melas —vaig suggerir jo—; podríem necessitar un intèrpret.

—Excel·lent! —exclamà Sherlock Holmes—. Envieu el noi a buscar un cotxe i marxarem tot seguit. —Havent dit això, va obrir la calaixera, i el vaig veure ficar-se el revòlver a la butxaca—. Sí —va dir, en resposta a la meva mirada—, m’atreviria a dir, a partir del que hem sentit, que estem treballant amb una banda especialment perillosa.

Era pràcticament fosc quan ens trobàrem novament a Pall Mall, a les dependències de Mr. Melas. Un cavaller havia passat a buscar-lo, i acabaven de marxar tots dos plegats.

—Em podríeu dir cap a on? —preguntà Mycroft Holmes.

—No ho sé, senyor —respongué la dona que ens havia obert la porta—. Només sé que se n’ha anat amb aquell cavaller en un cotxe.

—Us ha donat cap nom, el cavaller en qüestió?

—No, senyor.

—No era pas un home jove, alt, bell i moreno?

—Oh, no, senyor; era un cavaller baixet, amb ulleres, de cara esprimatxada, però molt simpàtic, perquè ha estat rient tota l’estona mentre enraonava.

—Anem, de pressa! —exclamà Sherlock Holmes, abruptament—. Les coses s’estan posant malament! —va observar, camí de Scotland Yard—. Aquests homes han tornat a apoderar-se de Mr. Melas. És una persona mancada de coratge físic, com ja varen tenir ocasió de constatar durant l’experiència de l’altra nit. Aquest brètol va ser capaç d’aterrir-lo des del mateix moment que féu acte de presència davant seu. No dubto que requereixin els seus serveis professionals; però, havent-los utilitzat, deuen estar disposats a castigar-lo per allò que consideren una traïció.

Les nostres esperances se centraven a arribar en tren a Beckenham al mateix temps, o fins i tot abans, que el cotxe. Havent arribat a Scotland Yard, però, calgué més d’una hora per a localitzar l’inspector Gregson i passar per les formalitats legals necessàries per a entrar a la casa. Eren tres quarts de deu quan arribàrem a London Bridge, i dos quarts d’onze quan tots quatre baixàvem a l’estació de Beckenham. Un trajecte d’un quilòmetre en cotxe ens va dur fins a The Myrtles, un edifici ampli i fosc situat enmig d’uns terrenys de propietat, al costat de la carretera. Un cop allí vàrem deixar marxar el cotxe que ens hi havia portat, i enfilàrem el camí que duia a la casa tots junts.

—Totes les finestres són a les fosques —observà l’inspector—. La casa sembla deserta.

—Els ocells han volat i el niu és buit —sentencià Holmes.

—Per què ho dieu?

—Durant la darrera hora ha passat un carruatge molt carregat.

L’inspector es va posar a riure i digué:

—N’he vist les roderes a la llum del fanal de la porta, però d’on treieu, que anava molt carregat?

—Deveu haver observat les mateixes roderes però en sentit contrari. Les roderes sortints són molt més profundes, fins al punt que podem tenir per cert que el carruatge suportava aquesta vegada un pes molt més considerable.

—He d’admetre que heu arribat un xic més lluny que jo, en aquest punt —va dir l’inspector, encongint-se d’espatlles—. Aquesta porta no resultarà pas fàcil de forçar, però no tindrem cap més remei si no aconseguim que ens senti algú.

Vàrem trucar estrepitosament amb el picaporta i vàrem fer sonar el timbre, però sense èxit. Holmes ens havia deixat, però va tornar al cap d’uns instants.

—He trobat una finestra oberta —anuncià.

—És una sort que aneu a favor de la policia i no pas en contra, Mr. Holmes —comentà l’inspector, en constatar la intel·ligent manera com el meu amic havia forçat la balda—. Bé, em penso que, donades les circumstàncies, podem entrar a la casa sense esperar cap mena d’invitació.

L’un darrere l’altre, ens introduírem dins una enorme estança, que era, evidentment, la mateixa on havia estat Mr. Melas. L’inspector havia encès la seva llanterna, i a la seva llum vàrem poder veure les dues portes, la cortina, el llum i l’armadura japonesa descrites pel nostre client. Damunt la taula hi havia dues copes, una ampolla buida de brandy i les restes d’un àpat.

—Què és això? —preguntà Holmes, sobtadament.

Tots vàrem emmudir i escoltàrem. Per damunt dels nostres caps se sentien uns gemecs ofegats. Holmes es precipità cap a la porta i sortí al vestíbul. El lúgubre soroll venia del pis de dalt. Va pujar les escales a corre-cuita, amb l’inspector i jo al seu darrera, mentre el seu germà, Mycroft, seguia tan de pressa com li permetia el seu volum.

Arribats al segon pis vàrem veure tres portes, i era de la central d’on provenien aquells sons sinistres, que de tant en tant es convertien en un murmuri sord i tot seguit esdevenien una queixa estrident. La porta era tancada, però la clau estava per fora. Holmes obrí la porta de bat a bat i accedí a la cambra, però en va sortir de seguida amb una mà sobre la gola.

—És carbó vegetal! —va exclamar—. Esperem una mica. Aviat s’aclarirà.

De la porta estant, podíem veure que l’única llum que il·luminava l’habitació provenia d’una flama pàl·lida i blavenca que vacil·lava al bell mig d’un trípode de llautó situat al centre de l’estança. La flama projectava sobre el terra un cercle de llum lívida i sobrenatural, mentre que en les ombres del fons podíem distingir-hi el contorn imprecís de dues figures arraulides al costat de la paret. Per l’obertura de la porta sortia un fum pudent i metzinós que ens ofegava i ens feia tossir. Holmes es va dirigir fins al final de les escales per tal d’aspirar una mica d’aire fresc i, a continuació, havent entrat a l’habitació, va obrir la finestra i va llançar el trípode de llautó al jardí.

—Hi podrem entrar d’aquí a un minut —va dir, bleixant, així que tornà a sortir—. On hi ha una espelma? Dubto que poguéssim encendre un llumí en aquest ambient. Apropa la llum a la porta i els treurem d’aquí, Mycroft. Ara!

Ens vàrem abalançar cap als emmetzinats i els vàrem arrossegar al replà de l’escala. Tots dos tenien els llavis morats, la cara inflada i congestionada i els ulls sortits i havien perdut el coneixement. De fet, tan deformades tenien les faccions que, de no ser per la barba negra i el cos cepat, no hauríem pogut distingir en un d’ells l’intèrpret de grec que ens havia deixat al Diogenes Club poques hores abans. Tenia les mans i els peus fermament lligats, i presentava en un ull el senyal d’un cop violent. L’altre, lligat de manera semblant, era un home alt en una fase avançada de demacració, amb una sèrie de tires d’esparadrap enganxades d’una forma grotesca sobre el rostre. Havia deixat de gemegar en deixar-lo ajagut a terra, i un primer cop d’ull em féu adonar que el nostre ajut, si més no pel que feia a ell, havia arribat massa tard. Mr. Melas, en canvi, encara vivia, i en menys d’una hora, gràcies a l’acció de l’amoníac i el brandy, vaig tenir la satisfacció de veure com obria els ulls i constatar així que la meva mà acabava de rescatar-lo de la fosca vall on desemboquen tots els camins.

La història que havia de contar-nos era ben simple, i no va fer sinó confirmar les nostres pròpies deduccions. El seu visitant, així que hagué entrat a les seves habitacions, s’havia tret una porra de la màniga, i l’havia impressionat tant amb el temor d’una mort immediata i inevitable que l’havia segrestat per segona vegada. De fet, l’efecte que aquell brètol de la rialleta nerviosa havia produït en l’atribulat lingüista era poc menys que mesmèric, ja que aquest es veia impossibilitat de parlar-ne sense que li tremolessin les mans i li empal·lidissin les galtes. L’havien portat veloçment a Beckenham, i havia participat com a intèrpret en una segona entrevista fins i tot més dramàtica que la primera, durant la qual els dos anglesos havien amenaçat el seu presoner amb una mort instantània si no accedia a les seves peticions. Finalment, havent constatat que el grec romania impassible davant les amenaces, l’havien retornat a la seva presó i, després de retreure a Melas la seva traïció, evidenciada per l’anunci publicat als diaris, l’havien estabornit d’un cop de bastó, i ja no recordava res més fins que ens va veure ajupits al seu voltant.

I tal va ser el singular cas de l’intèrpret de grec, l’explicació del qual resta encara implicada en un cert misteri. Vàrem aconseguir d’esbrinar, posats en contacte amb el cavaller que havia contestat l’anunci, que la infortunada jove procedia d’una família grega benestant i que havia arribat a Anglaterra amb la intenció de visitar algunes amistats. Durant la seva estada al nostre país, havia conegut un home jove anomenat Harold Latimer, que gradualment anà assolint un cert domini sobre ella fins que la va convèncer perquè s’hi casés. Els amics de la noia, desconcertats per la notícia, s’havien acontentat amb informar-ne el seu germà, que vivia a Atenes, i seguidament se n’havien rentat les mans. El germà, tot just arribat a Anglaterra, havia comès la imprudència d’exposar-se al poder de Latimer i el seu soci, que es deia Wilson Kemp: un home amb negríssims antecedents. Aquests dos, conscients que, tot i el seu desconeixement de la llengua anglesa, es trobava a la seva completa mercè, l’havien fet presoner i havien provat, mitjançant la crueltat i la fam, de forçar-lo a signar la transferència de les propietats d’ell i de la seva germana. L’havien retingut a la casa sense el coneixement de la noia, i l’esparadrap sobre la cara tenia la missió de dificultar la seva identificació en el cas que ella arribés a veure’l. La seva intuïció femenina, però, li havia permès de traspassar la disfressa quan, amb ocasió de la primera visita de l’intèrpret, va veure el seu germà per primer cop. La pobra noia, tanmateix, també era presonera, perquè no hi havia ningú més a la casa tret de l’home que feia de cotxer i la seva esposa, còmplices tots dos dels conspiradors. Sabedors que el seu secret havia estat descobert i que el seu presoner era impassible davant la coacció, els dos bandits, acompanyats de la noia, havien fugit de la casa moblada que havien llogat, no sense venjar-se abans, o almenys així ho creien, de l’home que els havia desafiat i del que els havia traït.

Uns quants mesos més tard ens arribava, procedent de Budapest, un curiós retall de premsa que narrava com dos homes anglesos que viatjaven amb una dona havien trobat una tràgica fi. Pel que sembla, tots dos presentaven sengles ganivetades, i la policia hongaresa opinava que s’havien barallat i s’havien infligit mútuament ferides mortals. Em penso, però, que Holmes manté un criteri força diferent, i fins al moment present ha afirmat que si mai ningú pogués localitzar la noia grega s’assabentaria de com les injustícies sofertes per ella i el seu germà havien estat venjades.





10. EL TRACTAT NAVAL


El juliol que succeí immediatament el meu casament va ser memorable per tres casos d’interès en els quals vaig tenir el privilegi d’intervenir al costat de Sherlock Holmes i d’estudiar els seus mètodes. Són glossats en les meves notes sota els títols «L’aventura de la segona taca», «L’aventura del tractat naval» i «L’aventura del capità cansat». El primer dels tres, però, aplega interessos tan importants, i implica tantes de les més conspícues famílies del regne, que durant molts anys resultarà impossible de posar-lo a l’abast del públic. Tanmateix, cap dels casos en què ha participat Holmes no ha il·lustrat el valor dels seus mètodes analítics tan clarament ni ha impressionat tan pregonament totes aquelles persones que tenim la sort de comptar entre les seves coneixences. Encara recordo d’una manera poc menys que literal l’entrevista en el decurs de la qual demostrà els fets reals del cas davant Monsieur Dubuque, de la policia de París, i Fritz von Waldbaum, el cèlebre especialista de Danzing, després que tots dos haguessin exhaurit les seves energies en una investigació que semblava abocada al fracàs. Sigui com sigui, haurà tombat el segle abans no es pugui contar la història amb un mínim de seguretat. Mentrestant, passaré a ocupar-me del segon de la llista, un cas que en el seu moment prometia també d’assolir una importància nacional i que presentà diversos incidents que li conferiren unes característiques úniques.

Durant la meva etapa escolar vaig mantenir una íntima relació amb un xicot anomenat Percy Phelps, el qual tenia la mateixa edat que jo, per bé que em portava dos cursos d’avantatge. Era un noi molt brillant i s’enduia tots els premis de l’escola, fins que els seus èxits culminaren en l’obtenció d’una beca, que li va permetre continuar la seva triomfal carrera a Cambridge. Recordo que gaudia de molt bons contactes, i fins i tot de ben petits tots els seus companys sabíem que el germà de la seva mare era Lord Holdhurst, el gran polític conservador. Aquestes ostentoses relacions de ben poc li servien, a l’escola; ans al contrari, aquesta circumstància més aviat ens animava a fer-li broma durant el temps d’esbarjo al pati i a colpejar-li les cames amb un pal de criquet. Però vet aquí que les coses van canviar molt quant sortí de l’ou. Vaig sentir a dir que la capacitat i les influències que l’avalaven l’havien catapultat a un lloc de responsabilitat al Ministeri d’afers exteriors, i a partir d’aleshores s’absentà de la meva ment fins que la carta següent em va recordar la seva existència:

«Briarbrae, Woking.

Benvolgut Watson: No dubto que te’n recordaràs, d’en Phelps “el Cap-gros”, que anava a la cinquena aula quan tu eres a la tercera. És fins i tot possible que hagis sentit a dir que, gràcies a la influència del meu oncle, vaig aconseguir una bona col·locació al Ministeri d’afers exteriors, i que he gaudit d’una posició honorable i de confiança fins que una terrible desgràcia ha arruïnat de sobte la meva carrera.

Considero inútil escriure’t els detalls d’aquell espantós esdeveniment. En cas que decideixis correspondre a la meva petició, és probable que hagi de descriure-te’ls. Tot just acabo de recuperar-me d’unes febres cerebrals que m’han confinat al llit durant nou setmanes, i encara em trobo extremadament dèbil. ¿Creus que podries convèncer el teu amic, Mr. Holmes, perquè em vingués a veure? M’agradaria conèixer la seva opinió sobre el cas, per bé que les autoritats m’asseguren que no s’hi pot fer res. Prova de dur-me’l davant la meva presència tan aviat com se pugui. Cada minut que passa sembla una hora, sumit com estic en aquesta ànsia terrible. Assegura-li que, si no li he demanat consell abans, no ha estat pas perquè no apreciés el seu talent, sinó perquè he estat molt trastornat d’ençà que vaig rebre aquest cop. Ara ja he recobrat la lucidesa, però no goso pensar gaire en l’assumpte per por d’una recaiguda. Estic encara tan dèbil que t’he d’escriure, com pots veure, mitjançant dictat. Prova de portar-me’l.

El teu vell company d’escola

Percy Phelps».



Hi havia alguna cosa que em va arribar a l’ànima en llegir aquesta carta, quelcom de llastimós en les reiterades peticions de portar-hi Holmes. Tant em va impressionar que, encara que hagués resultat una empresa difícil, ho hauria intentat; naturalment, però, jo sabia bé que Holmes estimava el seu art fins al punt d’estar tan frisós de prestar els seus serveis com en podia estar el seu client de beneficiar-se’n. La meva esposa, en exposar-li el tema, estigué d’acord amb mi que no calia perdre ni un sol instant, i així, no pas més d’una hora després d’haver esmorzat, em trobava de bell nou a les dependències de Baker Street.

Holmes estava assegut davant la taula vestit amb una bata i concentrat en una investigació química. Una enorme redorta corbada bullia furiosament sobre la flama blavenca d’un cremador Bunsen, i les gotes de destil·lació s’anaven condensant a l’interior d’una proveta graduada de dos litres. El meu amic amb prou feines va aixecar els ulls quan vaig entrar, i jo, veient que aquella investigació devia ser important, em vaig asseure en una butaca i em vaig posar a esperar. Ell trafegava amb diversos recipients, traient unes gotes de cadascun amb l’ajuda d’una pipeta, fins que va deixar damunt la taula un tub d’assaig que contenia una solució. A la mà dreta tenia una tira de paper de tornassol.

—Arribeu en un moment crític, Watson —va dir—. Si aquest paper conserva el color blau, tot anirà bé. Si es torna roig, significarà la vida d’un home. —El va introduir dins el tub d’assaig, i el paper adoptà immediatament una tonalitat carmesí intensa—. Hum! Ja m’ho esperava! —va exclamar—. Restaré per vós tot seguit, Watson. Trobareu tabac dins la babutxa persa. —Es dirigí al seu escriptori i va escriure uns quants telegrames, que lliurà al criat. A continuació es deixà caure en una cadira situada davant meu i aixecà els genolls fins a agafar-se les cames, llargues i primes, amb els dits de les mans.

—És només un petit assassinat d’allò més trivial —va anunciar—. Em sembla, però, que teniu alguna cosa millor. Watson, sou el més enconat enemic del crim. De què es tracta?

Li vaig passar la carta, que llegí amb la màxima atenció.

—Això no ens diu pas gran cosa, no trobeu? —observà, al mateix temps que em tornava l’escrit.

—Pràcticament res.

—I, tanmateix, l’escriptura resulta interessant.

—Però la lletra no és pas seva.

—Justament. És d’una dona.

—Jo juraria que és d’un home! —vaig replicar.

—No, d’una dona; i una dona amb un caràcter singular. Mireu, al començament d’una investigació ja és prou de saber que el client està relacionat, ja sigui per a bé o per a mal, amb una persona dotada d’una naturalesa excepcional. Podeu tenir per cert que el cas ja ha suscitat el meu interès. Si esteu llest, sortirem de seguida cap a Woking i visitarem aquest diplomàtic que tants maldecaps està passant, i també la dama que li escriu la correspondència.

Vàrem tenir la sort de poder agafar un dels primers trens cap a Waterloo, i en menys d’una hora ens trobàvem entre els boscos d’avets i el bruc de Woking. Briarbrae resultà ser una gran mansió aïllada enmig d’uns vastos terrenys, a pocs minuts a peu des de l’estació. Havent lliurat les nostres respectives targetes, ens feren passar a l’interior d’un elegant saló, on uns minuts després ens va rebre un home força corpulent amb molta hospitalitat. La seva edat devia acostar-se més als quaranta que no pas als trenta, però tenia unes galtes tan rogenques i uns ulls tan alegres, que encara feia la impressió d’un noi ufanós i entremaliat.

—Estic tan content que hàgiu vingut —va dir, tot donant-nos la mà amb efusivitat—. En Percy s’ha passat tot el matí preguntant per vós. Ah, pobre xicot, s’agafa a qualsevol cosa. Els seus pares m’han demanat que m’ocupés d’atendre la vostra visita, perquè el sol esment del tema resulta molt dolorós.

—No sabem pas els detalls, encara —observà Holmes—. Ja veig que vós no sou pas membre de la família.

El nostre nou conegut es mostrà sorprès i, tot seguit, en abaixar els ulls, es va posar a riure.

—Naturalment, heu vist el monograma amb les inicials «J.H». al meu medalló —va dir—. Un moment he pensat que ja em coneixíeu. En dic Joseph Harrison, i com sigui que en Percy està promès amb la meva germana Annie, em convertiré, si més no, en parent seu per matrimoni. Trobareu la meva germana a l’habitació d’ell, ja que l’ha estat assistint nit i dia durant aquests dos últims mesos. Potser valdria més que hi anéssim de seguida, perquè conec bé en Percy i sé com deu estar d’impacient.

La cambra en què ens va fer passar era a la mateixa planta que el saló. Estava parcialment moblada com a saleta i com a dormitori, i delicadament decorada amb flors distribuïdes per tota l’estança. Un home jove, molt pàl·lid i debilitat, jeia en un sofà pròxim a una finestra oberta, a través de la qual ens arribava la rica fragància del jardí i el tebi aire estival. Al seu costat seia una dona, que es va incorporar en veure’ns entrar.

—Cal que me’n vagi, Percy? —va preguntar.

Ell li va agafar la mà per aturar-la.

—Com estàs, Watson? —digué, cordialment—. No t’hauria conegut mai, darrere aquest bigoti, i m’atreviria a dir que tu no hauries estat capaç de reconèixer-me. He de suposar que aquest és el teu cèlebre amic, Mr. Sherlock Holmes.

Els vaig presentar amb poques paraules, i ens vàrem asseure tots dos. El jove corpulent ens havia deixat, però la seva germana encara hi era, agafada de la mà del malalt. Era una dona colpidora, una mica baixa i més aviat pleneta, però dotada d’un bell rostre olivaci, amb uns ulls llatins, grossos i foscos, i una llarga cabellera negra. Els seus rics matisos feien la pàl·lida cara del seu company més demacrada i ullerosa per efecte del contrast.

—No malgastaré pas el vostre temps —digué ell, incorporant-se del sofà—. Atacaré el tema sense més preàmbuls. Jo era un home feliç i afortunat, Mr. Holmes, i estava a punt de casar-me, quan una inesperada i terrible desgràcia arruïnà totes les meves perspectives.

»Vaig aconseguir d’entrar, com en Watson deu haver-vos explicat, al Ministeri d’afers exteriors, i gràcies a la influència del meu oncle, Lord Holdhurst, vaig ascendir ràpidament a un càrrec de responsabilitat. Quan el meu oncle es convertí en ministre d’afers exteriors a la mateixa administració, em va confiar diverses funcions de molta responsabilitat i, com sigui que he sabut sempre dur-les a feliç terme, acabà per dipositar la seva absoluta confiança en la meva capacitat i discreció.

»Fa gairebé deu setmanes —més concretament el 23 de maig— em va cridar al seu despatx privat i, després de felicitar-me per la bona tasca que havia fet fins llavors, em va informar que hi havia una nova missió que desitjava encomanar-me.

»—Això —em digué, traient un rotlle de paper gris del seu escriptori— és l’original del tractat secret entre Anglaterra i Itàlia, del qual, malauradament, s’han infiltrat alguns rumors a la premsa. És de vital importància que no en transcendeixi res més. Les ambaixades francesa i russa pagarien una enorme suma per tal de conèixer el contingut d’aquests documents. No sortirien del meu escriptori si no fos que és del tot necessari de fer-ne còpies. Tens cap escriptori, al teu despatx?

»—Sí, senyor.

»—Doncs agafa el tractat i tanca-l’hi. Donaré les instruccions pertinents perquè puguis quedar-te aquí després que la resta del personal hagi marxat, de manera que podràs copiar-lo a estones lliures sense cap temor de ser observat. Quan hagis acabat, torna a tancar l’original i la còpia a l’escriptori, i lliura-me’ls tots dos personalment demà al matí.

»Així, doncs, vaig agafar els documents i…».

—Disculpeu-me un instant —l’interrompé Holmes—; estàveu sols durant aquest temps?

—Del tot.

—En una habitació espaiosa?

—De vuitanta metres quadrats.

—Al centre d’aquesta?

—Sí, en efecte.

—Enraonàveu en veu baixa?

—La veu del meu oncle és sempre molt baixa. Jo a penes vaig dir res.

—Gràcies —digué Holmes, aclucant els ulls—. Continueu.

—Vaig fer exactament el que m’havia indicat, i vaig esperar fins que els altres funcionaris hagueren marxat. Un dels que treballen al meu despatx, Charles Gorot, tenia feina endarrerida a resoldre, de manera que el vaig deixar allí i me’n vaig anar a sopar. Quan vaig tornar ja no hi era. Jo estava impacient per endegar la feina, perquè sabia que en Joseph, el Mr. Harrison que acabeu de conèixer, es trobava a la ciutat i tornaria a Woking amb el tren de les onze, i jo tenia intenció d’agafar el mateix tren.

»Quan vaig començar a examinar el tractat em vaig adonar de seguida que tenia una importància tal, que el meu oncle no havia exagerat gens en les seves observacions. Sense entrar gaire en detalls, puc dir que definia la posició de Gran Bretanya pel que feia a la Triple Aliança, i prefigurava la política que havia de seguir el nostre país en l’eventualitat que la flota francesa assolís un complet domini a la Mediterrània sobre la flota italiana. Les qüestions que s’hi consideraven eren de caràcter estrictament naval. Al final constaven les signatures dels alts dignataris que l’havien subscrit. Hi vaig fer un cop d’ull, i tot seguit vaig començar a copiar-lo.

»Era un document extens, redactat en francès, i contenia vint-i-sis articles separats. Jo copiava tan de pressa com podia, però a les nou només n’havia fet nou, i em va semblar impossible de poder agafar el tren. Em sentia atordit i endormiscat, en part pel sopar i en part pels efectes d’una llarga jornada laboral. Vaig pensar que una tassa de cafè m’aclariria el cervell. En una petita porteria emplaçada al peu de les escales hi ha un conserge que s’hi passa tota la nit i té el costum de fer cafè amb un fogó d’alcohol per a qualsevol funcionari que es quedi a treballar en hores extraordinàries. Així, doncs, vaig fer sonar la campaneta per cridar-lo.

»Sorprenentment, fou una dona qui acudí a la meva crida: una dona vella, grossa i de cara arrugada que duia un davantal. Em va explicar que era l’esposa del conserge, que estava de guàrdia, i li vaig manar que em fes cafè.

»Vaig copiar dos articles més i, en acabat, trobant-me més ensopit que mai, em vaig incorporar i vaig començar a passejar amunt i avall de l’habitació per estirar una mica les cames. El cafè encara no havia arribat, i em preguntava quina podia ser la causa del retard. Finalment vaig obrir la porta i vaig seguir el passadís amb la intenció d’esbrinar-ho. Era un corredor recte i mal il·luminat, i constituïa l’única sortida del despatx en què havia estat treballant fins aquell moment. Desembocava en una escala curvilínia que conduïa, al seu torn, al passadís on es trobava la consergeria. A mitja escala hi ha un petit replà, del qual arrenca un altre passadís en angle recte. Aquest condueix, per una segona escala, fins a una porta lateral, utilitzada pel servei, i també pels funcionaris procedents de Charles Street, com a drecera. Vet aquí un plànol esquemàtic del lloc en qüestió.



—Gràcies. Em penso que puc seguir-vos perfectament —va dir Sherlock Holmes.

—És molt important que pareu una atenció especial a aquest punt en concret. Vaig baixar les escales i em vaig arribar al vestíbul, on vaig trobar el conserge completament adormit dins la porteria mentre la cafetera bullia furiosament damunt el fogó d’alcohol, ja que l’aigua brollava amb tal força que s’escampava per terra. Jo havia avançat una mà i em disposava a despertar l’home, que continuava dormint sorollosament, quan va sonar una campaneta damunt del seu cap i es va despertar sobresaltat.

»—Mr. Phelps, senyor! —va exclamar, tot contemplant-me amb descrèdit.

»—He vingut a veure si el cafè ja era fet.

»—M’he adormit just quan la cafetera començava a bullir, senyor. —Em va mirar i tot seguit alçà els ulls cap a la campaneta, que repicava encara, amb una expressió d’esbalaïment creixent.

»—Si vós sou aquí, senyor, qui la fa sonar, la campaneta? —em va preguntar.

»—La campaneta! —vaig exclamar—. D’on és, aquesta campaneta?

»—És la campaneta del despatx on estàveu treballant.

»Vaig notar com una mà glacial m’envoltava el cor. Algú era a la mateixa estança on aquell preciós tractat descansava sobre la taula. Vaig pujar les escales de tres en tres i vaig recórrer el passadís a corre-cuita. No hi havia ningú, al passadís, Mr. Holmes. Tampoc no hi havia ningú al despatx. Tot estava exactament com ho havia deixat, llevat que els documents que m’havien confiat havien estat sostrets de damunt l’escriptori. La còpia sí que hi era, però l’original havia desaparegut».

Holmes es dreçà sobre la cadira i es fregà les mans. M’adonava que el problema atreia tot el seu interès.

—Què vàreu fer, doncs? —va murmurar.

—De seguida vaig pensar que el lladre devia haver pujat les escales des de la porta lateral. D’altra manera, me l’hauria trobat pel camí.

—Esteu segur que no podia haver-se amagat al despatx tota l’estona, o bé al passadís que heu descrit com a mal il·luminat?

—És del tot impossible. No s’hi podria ocultar ni una rata al despatx o al passadís. No hi ha cap mena d’amagatall.

—Gràcies. Continueu, si us plau.

—El conserge, intuint per la meva cara pàl·lida que alguna cosa estava passant, m’havia seguit escales amunt. Llavors vàrem arrencar a córrer tots dos pel passadís i baixàrem les escales que duien a Charles Street. La porta que comunicava amb el carrer havia estat tancada de cop. La vàrem obrir i ens precipitàrem a l’exterior. Recordo perfectament que en aquell moment varen sonar tres campanades procedents d’una església pròxima. Eren tres quarts de deu.

—Aquest detall és de capital importància —observà Holmes, tot prenent notes sobre el puny de la camisa.

—La nit era molt fosca, i queia un plugim fi i càlid. A Charles Street no hi havia ningú, però en canvi, com ja és habitual, per Whitehall circulava un tràfic d’allò més dens. Vàrem córrer pel paviment amb el cap descobert i, a la cantonada més distant, hi vàrem trobar un agent de policia.

»—S’ha comès un robatori —vaig dir, bleixant—. Acaben de robar un document d’incalculable valor del Ministeri d’afers exteriors. No ha passat ningú, per aquí?

»—M’he estat aquí un quart d’hora, senyor —va respondre—, i només he vist passar una persona en aquest temps: una dona, alta i d’edat avançada, que duia un xal de Paislay.

»—Ah, aquesta només pot ser la meva dona —exclamà el conserge—. No ha passat ningú més?

»—Ningú.

»—Aleshores el lladre deu haver fugit en direcció oposada —digué el conserge, tot estirant-me de la màniga.

»Però jo no estava pas satisfet, i els seus requeriments per a apartar-me d’allí augmentaven les meves sospites.

»—Cap a on anava, aquesta dona? —vaig inquirir.

»—No ho sé, senyor. La vaig veure passar, però no vaig considerar cap necessitat de seguir-la. Semblava molt apressada.

»—Quant fa, d’això?

»—Oh, no fa gaire.

»—En els darrers cinc minuts?

»—Bé, sí, no crec pas que hagi passat més temps.

»—L’únic que feu és perdre el temps, senyor, i cada minut que passa és vital —intervingué el conserge—. Us dono la meva paraula que la meva vella esposa no té res a veure amb tot això. Anem a l’altra punta de carrer. Bé, si no voleu venir, hi aniré jo —i, havent dit això, va arrencar a córrer en direcció contrària.

»Vaig decidir de seguir-lo, i instants després l’agafava de la màniga.

»—On viviu? —li vaig preguntar.

»—Visc a Ivy Lane, 16, a Brixton —va respondre—, però no us deixeu pas atreure per una pista falsa, Mr. Phelps. Acompanyeu-me a l’altra punta de carrer, i veurem si podem esbrinar alguna cosa.

»Vaig pensar que no hi podia perdre res, si seguia el seu consell, de manera que continuàrem corrent en aquella direcció, amb el policia darrere nostre. Només vàrem poder trobar un carrer ple de tràfic, de gent que anava i venia, tots plegats, però ansiosos de trobar un indret on arredossar-se d’aquella nit humida. No hi va haver manera d’esbrinar qui hi havia passat.

»Després vàrem tornar a les oficines i escorcollàrem les escales i els corredors sense cap mena de resultat. El terra del passadís que duia al despatx era recobert d’una mena de linòleum cremós, sobre el qual s’impressiona molt bé qualsevol petjada. El vàrem examinar amb tot deteniment, però no hi trobàrem el contorn de cap».

—Havia estat plovent, durant tot el vespre?

—Des de les set, aproximadament.

—Com pot ser, doncs, que la dona que havia entrat al despatx pels volts de les nou no hi hagués deixat petjades, amb les botes enfangades?

—M’alegra que tragueu el tema. Se’m va acudir en el mateix moment. Les dones que fan la neteja tenen el costum de treure’s les botes a la consergeria i posar-se unes sabatilles.

—Això és molt clar. ¿De manera que no hi havia empremtes, tot i que feia una nit força humida? La sèrie d’esdeveniments que ens exposeu té un interès extraordinari. Què vàreu fer a continuació?

—També vàrem escorcollar el despatx. No hi havia cap possibilitat que hi hagués una porta secreta, i les finestres es troben a uns nou metres d’altura respecte del carrer. Totes dues eren tancades per dins. La catifa descarta tota possibilitat que hi pugui haver una trapa, i el sostre és dels tradicionals, emblanquinat. Juraria per la meva vida que el lladre d’aquells documents només podia haver entrar per la porta.

—Què me’n dieu, de la xemeneia?

—No n’hi ha. Fem servir una estufa. La corda de la campaneta penja a la dreta mateix del meu escriptori. Qui va fer sonar la campana va haver d’acostar-se al meu escriptori, per poder-ho fer. Però, ¿quina necessitat en té cap delinqüent, de fer sonar la campana? És un misteri d’allò més insoluble.

—Certament, aquest incident és força inusual. Quins varen ser els passos següents? Suposo que vàreu escorcollar l’estança per comprovar si l’intrús hi havia deixat cap pista: una burilla de cigar, un guant extraviat, una agulla dels cabells…

—No hi vaig trobar res del que dieu.

—Vàreu notar cap olor?

—Bé, no se’ns va acudir, això.

—Ah, doncs una olor de tabac hauria constituït un gran ajut en una investigació com la que ens ocupa.

—Jo no he fumat mai, de manera que estic segur que si hi hagués quedat qualsevol olor de tabac ho hauria advertit. No hi havia cap mena de pista. L’únic fet tangible era que la dona del conserge —el nom de la qual és Mrs. Tangey— havia abandonat l’edifici precipitadament. El seu marit no me’n va saber donar cap més explicació llevat que era l’hora en què la seva dona tornava sempre a casa. El policia i jo vàrem convenir que el millor que podíem fer era enxampar la dona abans no pogués desfer-se dels documents, en el cas hipotètic que els tingués.

»Mentrestant l’alarma ja havia arribat a Scotland Yard, i Mr. Forbes, el detectiu, acudí de seguida i es féu càrrec del cas amb un desplegament d’energia més que notable. Vàrem llogar un cabriolé i, al cap de mitja hora, ens trobàvem al domicili que ens havia facilitat el conserge. Qui ens obrí la porta va ser una jove, que resultà ser la filla més gran de Mrs. Tangey. Ens va informar que la seva mare encara no havia tornat, i ens va fer esperar en una saleta.

»Al cap d’uns deu minuts vàrem sentir un truc a la porta, i fou aquí que vàrem cometre el gran error del qual em responsabilitzo jo mateix. En comptes d’obrir la porta nosaltres, vàrem deixar que fos la noia qui ho fes. Li vàrem sentir a dir: “Mare, hi ha dos senyors esperant per enraonar amb tu”, i tot seguit sentírem la fressa d’uns peus corrent pel passadís. En Forbes obrí la porta, i tots dos arrencàrem a córrer cap a la cambra del darrere o la cuina, però la dona hi va arribar abans que nosaltres. Ens va mirar amb ulls desafiants i, de sobte, quan va ser capaç de reconèixer-me, el seu rostre prengué una expressió de total desconcert.

»—Vaja, si és Mr. Phelps, de les oficines! —va exclamar.

»—Està bé, està bé. Qui us pensàveu que érem, quan fugíeu de nosaltres? —preguntà el meu acompanyant.

»—M’he pensat que éreu corredors mercantils —respongué ella—. Hem tingut alguns problemes amb un proveïdor.

»—No n’hi ha prou, amb això —replicà en Forbes—. Tenim motius per a creure que us heu endut uns papers molt importants del Ministeri d’afers exteriors i que heu vingut corrents fins aquí per amagar-los. Caldrà que ens acompanyeu a Scotland Yard a passar un interrogatori.

»Va ser inútil que protestés i s’hi resistís. Arribà un cotxe i hi pujàrem tots tres. Prèviament, havíem procedit a escorcollar la cuina, especialment els fogons, per veure què n’havia fet, dels documents, en els pocs segons que havia aconseguit d’estar sola. Tanmateix, no hi havia indicis de cendra ni de trossos de paper. Arribats a Scotland Yard, la conduïren immediatament davant l’escorcolladora de dones. Vaig esperar agònicament, dominat per la incertesa, fins que va tornar amb un informe. No hi havia ni rastre dels documents.

»Llavors vaig percebre per primer cop tot l’horror de la situació en què em trobava. Fins aquell moment m’havia limitat a actuar i l’acció havia insensibilitzat els pensaments. Fins a tal punt havia confiat a recuperar el tractat immediatament, que ni havia gosat considerar les conseqüències en cas de no reeixir-hi. Arribat en aquell punt, però, no quedava res més a fer, i tenia tot el temps del món per a analitzar la meva situació. Era terrible! En Watson pot confirmar que jo era un noi nerviós i susceptible, a l’escola. És la meva naturalesa. Vaig pensar en el meu oncle i en els seus col·legues del Ministeri, en l’oprobi que acabava de reportar-li a ell, a mi, a qualsevol persona relacionada amb mi. ¿Qui hi podria donar crèdit, al fet d’haver estat víctima d’un accident d’allò més infreqüent? Quan hi ha interessos diplomàtics en joc, no hi ha disculpa possible, per als accidents. Estava arruïnat; oprobiosament, desesperadament arruïnat. No recordo ben bé què vaig fer aleshores. Em temo que vaig fer una escena. Conservo una vaga impressió que m’envoltava un grup d’oficials que provaven de tranquil·litzar-me. Un d’ells em va portar a Waterloo i em va deixar al tren de Woking. Crec que m’hauria acompanyat tot el trajecte si no hagués estat que el Dr. Ferrier, que viu al costat de casa, viatjava en el mateix tren. El doctor tingué l’amabilitat de fer-se càrrec de mi, i va ser en bona hora, perquè ja a l’estació vaig patir un atac, i abans que arribéssim a casa, m’havia convertit pràcticament en un llunàtic desesperat.

»Ja us podeu imaginar l’agitació que trasbalsà aquesta casa quan el truc del doctor féu aixecar tothom del llit i em varen trobar en aquelles condicions. A la pobra Annie, aquí present, i a la meva mare se’ls partia el cor. El Dr. Ferrier se n’havia assabentat prou, a l’estació, mitjançant els informes del detectiu, per a fer-se una idea del que havia passat, però el seu relat no serví per a posar remei a la situació. Era evident per a tothom que jo estava condemnat a patir una llarga malaltia, de manera que en Joseph em va cedir aquesta acollidora habitació, la qual es convertí per a mi en una cambra de convalescència. Aquí he estat confinat, Mr. Holmes, durant nou setmanes, inconscient i foll per culpa d’unes febres cerebrals. Si no hagués estat per Miss Harrison i l’assistència del doctor, ara no estaria enraonant amb vós. Ella ha tingut cura de mi durant el dia, i una infermera de lloguer ho ha fet de nit, ja que en els meus rampells de follia hauria estat capaç de fer qualsevol cosa. Progressivament, he anat recuperant la raó, però no fa pas més de tres dies que he recobrat la memòria. De vegades penso que més m’hauria estimat no haver-ho fet. El primer que vaig fer va ser enviar un telegrama a Mr. Forbes, que continuava ocupant-se del cas. Va venir i em va assegurar que, tot i que ho havien provat tot, no havien pogut trobar ni la més mínima pista. Havien escorcollat i interrogat el conserge i la seva dona i no n’havien tret res. Posteriorment, les sospites de la policia varen recaure sobre el jove Gorot, que, com recordareu, es va quedar aquella nit al despatx per enllestir una feina endarrerida. El fet d’haver-s’hi quedat fins tard i el seu cognom francès eren els dos únics detalls que podien suscitar alguna sospita; el cert, però, és que jo no vaig encetar la meva tasca fins després que ell se n’hagués anat, i, per bé que la seva família professa la confessió hugonot, ell és tan lleial a Anglaterra per principis i tradició com vós o jo puguem ser-ho. Tampoc no es va trobar res que el pogués implicar en cap sentit, de manera que el cas ha estat abandonat. M’adreço a vós, Mr. Holmes, com la meva última esperança. Si vós fracasseu, aleshores el meu honor i la meva posició quedaran malmesos per sempre més».

El malalt es recolzà sobre els coixins, cansat després d’un relat tan llarg, mentre la seva promesa li servia un got amb alguna medicina estimulant. Holmes romania en silenci amb el cap tirat endarrere i els ulls closos, en una actitud que, per a un estrany, podia semblar apàtica, però que jo sabia que corresponia a una intensa abstracció.

—La vostra declaració ha estat tan explícita —digué, finalment—, que amb prou feines m’heu deixat opció a plantejar-vos cap pregunta. No obstant això, em veig obligat a formular-vos-en una de capital importància. Ho vàreu comentar amb algú, que havíeu de fer una tasca tan especial?

—Amb ningú.

—Ni tan sols amb Miss Harrison, per exemple?

—No. No hi vaig pas tornar, a Woking, entre el moment de rebre l’encàrrec i el d’executar-lo.

—Ni tampoc vàreu rebre visita de cap dels vostres familiars?

—No.

—Coneix algun d’ells la situació de les oficines?

—Oh, sí, tots hi han estat alguna vegada.

—Naturalment, però, si no vàreu dir res a ningú sobre el tractat, totes aquestes preguntes són irrellevants.

—No en vaig parlar amb ningú.

—En sabeu res, del conserge?

—No res, tret que és un veterà.

—De quin regiment?

—Oh, he sentit a dir… de Coldstream Guards.

—Gràcies. No tinc cap dubte que en Forbes podrà facilitar-me’n més detalls. Les autoritats són excel·lents, per a apilonar fets, encara que no sempre se’n serveixen d’una forma avantatjosa. Que n’és de sublim, una rosa!

Es va aixecar del sofà i s’encaminà a la finestra oberta. Tot seguit va mostrar la tija inclinada d’una rosa, contemplant la delicada combinació de verd i carmesí. Aquesta circumstància em revelava una nova faceta del seu caràcter, perquè mai abans no l’havia vist demostrar cap mena d’entusiasme pels objectes naturals.

—No hi ha res en què la deducció sigui tan necessària com en la religió —va dir, recolzant l’esquena en els finestrons—. El raonador la pot desenvolupar com si fos una ciència exacta. A mi em sembla que la principal garantia de la bondat de la Providència resideix en les flors. Tota la resta: els nostres poders, els nostres desigs, els nostres aliments, són realment necessaris per a la nostra existència, i en lloc preeminent. Però aquesta rosa hi és de més. La seva aroma i el seu color són un ornament, i no una condició, de la vida. És només la bondat allò que ens atorga dons addicionals, i és per això que insisteixo que podem esperar molt de les flors.

Percy Phelps i la seva promesa observaven Holmes durant aquesta dissertació amb sorpresa i un cert desencís reflectits en el rostre. El meu amic estava sumit en una mena de somieig, amb la rosa entre els dits. Hi hagué uns instants de silenci, abans que la jove gosés interrompre’l amb aquestes paraules:

—Veieu cap perspectiva de resoldre aquest misteri, Mr. Holmes? —preguntà, amb un deix d’aspresa a la veu.

—Oh, el misteri! —replicà ell, retornant, amb un sobresalt, a les realitats de la vida—. Bé, seria absurd de negar que el cas és d’allò més abstrús i complicat, però us prometo que me’n ocuparé i us en faré saber qualsevol detall que pugui esbrinar.

—Hi veieu cap pista?

—Vós me n’heu facilitat set, però, com és natural, hauré de verificar-les, abans de poder-me pronunciar sobre la seva vàlua.

—Sospiteu d’algú?

—Sospito de mi mateix…

—Què?

—Sospito de mi mateix que he arribat a certes conclusions massa aviat.

—En aquest cas, aneu a Londres i comproveu-les.

—El vostre consell és excel·lent, Miss Harrison —digué Holmes, tot incorporant-se—. Em penso, Watson, que és el millor que podem fer. No us abandoneu a falses esperances, Mr. Phelps. L’afer és d’allò més embrollat.

—Em temo que no em refaré d’aquestes febres fins que no us torni a veure —va dir el diplomàtic.

—Bé doncs, tornaré demà amb el mateix tren, encara que és més que probable que els informes que us porti siguin negatius.

—No teniu pas idea de com us agraeixo que em prometeu de tornar —exclamà el nostre client—. El fet de saber que algú s’ocupa del cas em reporta un alè de vida. Per cert, he rebut una carta de Lord Holdhurst.

—Ha! Què diu?

—Les seves paraules són fredes, però no pas cruels. M’atreviria a dir que la meva seriosa malaltia l’ha forçat a mostrar-se contemporitzador. Insisteix que l’assumpte és de la màxima gravetat, i afegeix que no prendrà cap decisió sobre el meu avenir —amb el qual s’està referint, lògicament, a la meva destitució— mentre no recuperi la salut i no tingui ocasió de reparar la meva imprudència.

—Bé, trobo que és una actitud raonable i considerada —observà Holmes—. Anem, Watson, perquè, a la ciutat, ens espera una jornada carregada de feina.

Mr. Joseph Harrison ens va acompanyar en cotxe a l’estació, i ben aviat viatjàvem en un tren cap a Portsmouth. Holmes estava sumit en profunds pensaments, i amb prou feines obrí la boca fins passat Clapham Junction.

—És reconfortant entrar a Londres per una d’aquestes línies elevades que permeten contemplar les cases des d’aquesta perspectiva.

Vaig pensar que ho deia de broma, ja que la panoràmica era força sòrdida, però es va explicar tot seguit.

—Fixeu-vos en aquells blocs d’edificis aïllats, dreçant-se sobre les teulades de pissarra, com illes de maons enmig d’un mar plúmbic.

—Us referiu als internats…

—Són fars, amic meu! Fars del futur! Càpsules que contenen centenars de petites llavors, de les quals germinarà l’esplendorosa i aciençada Anglaterra de demà. Suposo que aquest home, el tal Phelps, no deu pas beure…

—No m’ho sembla pas.

—A mi tampoc. Cal, però, que considerem totes les possibilitats. El pobre home ha naufragat en aigües molt profundes, i no resulta fàcil de predir si serem capaços de portar-lo a terra ferma. Què us ha semblat Miss Harrison?

—Una noia amb molt de caràcter.

—Sí, però també una dona de bona fe, si no vaig errat. Ella i el seu germà són els únics descendents d’un metal·lurgista afincat a Northumberland. Phelps es va prometre amb ella en el decurs d’un viatge realitzat l’hivern passat, i la noia vingué aquí, escortada pel seu germà, per tal de ser presentada a la família d’ell. Llavors s’esdevingué la desgràcia que ara ens ocupa, i ella perllongà la seva estada per tenir cura del seu estimat, mentre que Joseph, el germà, trobant-s’hi a gust, optà també per quedar-se. Com podeu veure, he estat fent algunes indagacions. Avui, de fet, serà un dia consagrat a les indagacions.

—La meva feina… —vaig començar a dir.

—Oh, si trobeu els vostres casos més interessants que no pas els meus… —digué Holmes, amb una certa rudesa.

—Anava a dir que la meva feina pot esperar perfectament un o dos dies, ja que aquesta és l’època més tranquil·la de l’any.

—Excel·lent —exclamà el meu amic, recobrant el bon humor—. Així, doncs, treballarem plegats, en aquest problema. Crec que podríem començar entrevistant-nos amb en Forbes. Probablement, estarà en condicions de facilitar-nos els detalls que puguem requerir per saber des de quina perspectiva cal enfocar el cas.

—Heu dit abans que teníeu una pista.

—Bé, en tenim unes quantes, però només podrem constatar el seu valor amb la investigació. El crim més difícil d’aclarir és el que no té mòbil. No, no és pas el cas. Qui és que en pot treure profit? Tenim l’ambaixador francès, tenim l’ambaixador rus, tenim qualsevol persona interessada a vendre el tractat a un d’aquests dos, i tenim Lord Holdhurst.

—Lord Holdhurst!

—Bé, és del tot concebible que un estadista es pugui trobar en una situació en què no li sàpiga greu d’haver destruït accidentalment un document semblant.

—No pas un estadista amb l’honorable historial de Lord Holdhurst.

—És una possibilitat, i no ens podem pas permetre el luxe d’ignorar-la. Avui ens entrevistarem amb el noble cavaller, a veure què ens en pot explicar. Mentrestant, ja he fet alguns tràmits en demanda d’informació.

—Ja?

—Sí, he enviat telegrames des de l’estació de Woking a tots els diaris vespertins de Londres. Tots ells publicaran aquest anunci.

Em va lliurar un full arrencat del seu bloc de notes. Hi havia escrit amb llapis:

«10 lliures de recompensa. Es gratificarà qui pugui facilitar el número del cabriolé que es va aturar davant o prop de la porta del Ministeri d’afers exteriors, a Charles Street, a un quart de deu del vespre del proppassat 23 de maig. Adreceu-vos a Baker Street, 221B».



—N’esteu segur, que el lladre s’hi presentà en un cabriolé?

—Si no, no haurem fet cap mal. Però si les observacions de Mr. Phelps són correctes quan afirma que no hi ha cap amagatall al despatx ni als passadissos, el personatge en qüestió havia de procedir de l’exterior. I si procedia del carrer, en una nit tan humida, i tanmateix no va deixar cap petjada de fang sobre el linòleum, que fou examinat poc després d’haver-hi passat, llavors és extremament probable que hi arribés amb cotxe. Sí, crec que en podem deduir la participació d’un cabriolé amb força garanties.

—Sembla una teoria plausible.

—És una de les pistes de què enraonava abans. Ens pot conduir a alguna cosa. Tenim també, naturalment, la campana… que és el tret més distintiu del cas. Per què va sonar la campana? ¿Potser la va fer sonar el lladre, en una actitud desafiant? ¿O potser la va fer sonar algú que era allà amb el lladre per tal d’impedir el robatori? O potser va ser un accident? O potser…? —Es va submergir en el mateix estat d’intensa i silenciosa reflexió de què havia emergit abans, però em va semblar, familiaritzat com jo estava amb els seus canvis d’humor, que se li acabava d’acudir de sobte una nova possibilitat.

Eren les tres i vint quan vàrem atènyer la nostra destinació i, després d’un lleuger àpat a la cantina, ens encaminàrem de seguida a Scotland Yard. Holmes havia enviat un telegrama a Forbes i, quan hi arribàrem, ja ens estava esperant. Era un home menut i d’aspecte murri, amb una expressió perspicaç però de cap manera afable. Es mostrà decididament molt fred amb nosaltres, sobretot quan s’assabentà del motiu de la nostra visita.

—Ja he sentit a parlar dels vostres mètodes, Mr. Holmes —digué, amb aspresa—. Primer us serviu de tota la informació que la policia deixa a la vostra disposició i, seguidament, proveu de resoldre el cas pel vostre compte per tal de desprestigiar el cos.

—Al contrari —replicà Holmes—: dels últims cinquanta-tres casos de què m’he ocupat, el meu nom només ha aparegut en quatre, mentre que la policia s’ha endut tot el mèrit en els quaranta-nou restants. No us en culparé pas, d’ignorar-ho això, perquè sou jove i inexpert, però si desitgeu continuar exercint les vostres obligacions haureu de treballar amb mi, i no pas contra mi.

—Serà un honor de poder comptar amb el vostre consell —digué el detectiu, canviant la seva actitud—. La veritat és que el cas que ens ocupa no m’ha reportat pas cap mèrit, fins ara.

—Quins passos heu seguit?

—Hem estudiat els informes sobre Tangey, el conserge. Va deixar els Guards amb bones recomanacions, i no hi hem trobat res que el pugui comprometre. La seva dona, en canvi, és una bona peça. Em fa l’efecte que en sap més, d’aquest assumpte, que no sembla.

—Heu estudiat els seus informes, també?

—No, però hem destacat una de les nostres agents perquè la vigili. Mrs. Tangey beu, i la nostra agent l’ha interrogada un parell de vegades quan estava beguda, però no li ha pogut treure res.

—Tinc entès que han rebut visita d’uns corredors mercantils, no és veritat?

—Sí, però els han pagat.

—D’on han tret els diners?

—Això sí que ho hem pogut aclarir. La pensió d’ell era pagable. De fet, no han mostrat cap símptoma de no tenir fons.

—¿Quina explicació us en va donar, ella, d’haver-se presentat al despatx després que Mr. Phelps hagués fet sonar la campana per demanar un cafè?

—Va dir que el seu marit estava molt cansat i que ella el volia deixar descansar.

—Bé, certament això concorda amb el fet que poc després varen trobar el conserge adormit a la seva cadira. No tenim res que els pugui comprometre, doncs, llevat de la mala reputació de la dona. Li vàreu preguntar per què va abandonar l’edifici a corre-cuita, aquella nit? La seva pressa cridà l’atenció de l’agent de la policia.

—Respongué que era més tard de l’habitual i tenia pressa per arribar a casa.

—¿Li vàreu comentar que vós i Mr. Phelps, que vàreu sortir darrere seu almenys vint minuts després que ella, vàreu arribar a casa seva abans?

—Ho atribueix a la diferència entre un autobús i un cabriolé.

—Va aclarir per què, un cop arribada a casa, va córrer cap a la cuina?

—Perquè hi guardava els diners amb què havia de pagar els corredors mercantils.

—Veig que, si més no, té una resposta per a tot. ¿Li vàreu preguntar si, en sortir del ministeri, va veure algú rondant per Charles Street?

—No hi va veure ningú, a excepció del policia.

—Bé, sembla ser que l’heu interrogada a consciència. Què més heu fet?

—Hem vigilat Gorot, l’escrivent, durant les nou últimes setmanes, però sense cap mena de resultat. No podem provar res contra ell.

—Res més?

—Bé, no disposem de res més amb què treballar… no tenim cap mena d’indici.

—Heu concebut alguna teoria sobre el fet que sonés la campana?

—Bé, he de confessar que és un misteri que em depassa. En qualsevol cas, el fet de donar l’alarma d’aquesta manera requereix molta sang freda.

—Sí, va ser un procediment força estrany. Moltes gràcies per tota la informació que m’heu facilitat. Quan estigui en condicions de confiar el culpable a les vostres mans, ja rebreu notícies meves. Anem, Watson!

—A on anem, ara? —vaig preguntar mentre abandonàvem l’oficina.

—A entrevistar-nos amb Lord Holdhurst, ministre d’estat i futur primer ministre d’Anglaterra.

Vàrem tenir la sort de localitzar Lord Holdhurst a les seves dependències de Downing Street. Així que Holmes hagué exhibit la seva targeta ens feren passar. L’estadista ens va rebre amb l’antiquada cortesia que el caracteritzava, i ens invità a seure en sengles ostentoses butaques situades a banda i banda de la llar de foc. Dreçat sobre la catifa que ens separava, la seva figura alta i esvelta, el rostre seriós i angulós, els cabells arrissats i prematurament tenyits de gris, tot en ell semblava encarnar la imatge, no gaire freqüent, d’un noble veritablement aristocràtic.

—El vostre nom m’és molt familiar, Mr. Holmes —digué, tot somrient—. I, naturalment, no puc pas simular que ignoro l’objecte de la vostra visita. Només s’ha produït, en aquestes oficines, un sol esdeveniment susceptible d’atreure la vostra atenció. Puc preguntar-vos en interès de qui actueu?

—En interès de Mr. Percy Phelps —respongué Holmes.

—Ah, el meu infortunat nebot! Com comprendreu, el nostre parentiu m’impedeix de protegir-lo en cap sentit. Em temo que aquest incident tindrà un efecte molt perjudicial en la seva carrera.

—Però, i si el document fos trobat?

—Ah, en aquest cas, com és natural, tot canviaria.

—Tinc un parell de preguntes que m’agradaria de formular-vos, Lord Holdhurst.

—Serà per a mi un plaer de facilitar-vos qualsevol informació que estigui en el meu poder.

—¿Fou en aquesta mateixa habitació que vàreu donar les instruccions corresponents a la còpia del document?

—En efecte.

—Llavors és poc probable que algú us pogués sentir per casualitat.

—Això és evident.

—¿Vàreu comentar mai amb ningú que teníeu intenció de fer copiar el document?

—Mai.

—N’esteu ben segur?

—Completament.

—Bé, tenint en compte que vós no ho havíeu comentat, i Mr. Phelps tampoc, i que ningú més no n’estava assabentat, se’n pot deduir que la presència del lladre al despatx era purament accidental. Va veure el cel obert i s’apoderà del document.

L’estadista somrigué i digué:

—En aquest punt m’agafeu lluny de la meva jurisdicció.

Holmes reflexionà uns instants.

—Hi ha un altre aspecte molt important que m’agradaria de discutir amb vós —va dir—. Tinc entès que temíeu conseqüències molt greus, en cas que fossin coneguts els detalls d’aquest tractat.

Una ombra cobrí l’expressiu rostre de l’estadista.

—Conseqüències gravíssimes, en efecte.

—I han succeït, ja, a hores d’ara?

—Encara no.

—Si el tractat hagués arribat al Ministeri d’afers exteriors francès o rus, posem per exemple, creieu que us n’hauríeu assabentat?

—Sí —respongué Lord Holdhurst, amb una ganyota.

—Aleshores, considerant que ja han passat gairebé deu setmanes i no n’heu rebut notícies en cap sentit, no és improcedent del tot de suposar que, per alguna raó, el tractat no els ha arribat.

Lord Holdhurst encongí les espatlles.

—No crec pas assenyat de suposar, Mr. Holmes, que el lladre va sostreure el tractat amb la intenció d’emmarcar-lo i penjar-lo a la paret.

—Potser espera que li ofereixin un preu millor.

—Doncs si s’espera una mica més, no en traurà res. El tractat deixarà de ser un secret d’aquí a pocs mesos.

—Això és molt important —observà Holmes—. Naturalment, també es pot suposar que el lladre hagi contret una sobtada malaltia…

—Un atac de febres cerebrals, per exemple? —preguntà l’estadista, dirigint una ràpida mirada al meu amic.

—No ho he pas dit, això —va dir Holmes, impertorbable—. Lord Holdhurst, ja us n’hem robat massa, del vostre valuós temps, de manera que només ens queda desitjar-vos un bon dia.

—I jo us desitjo molt d’èxit en la vostra investigació, sigui qui sigui el culpable —replicà l’aristòcrata, mentre ens acompanyava a la porta.

—És un bon jan —digué Holmes, quan sortíem a Whitehall—, però s’esforça a salvaguardar la seva posició. No és un home precisament ric. Sens dubte us haureu adonat que les botes que duia tenien mitges soles. Però no us apartaré de les vostres obligacions legítimes per més temps, Watson. No tinc res més a fer, avui, fora que m’arribi alguna resposta a l’anunci que he publicat als diaris. Us estaria eternament agraït, però, si em volguéssiu acompanyar a Woking demà al matí, en el mateix tren que ens hi ha dut avui.

L’endemà vaig ser fidel a la cita, i vàrem viatjar a Woking plegats. Em va comunicar que no havia rebut cap resposta al seu anunci i que no havia esbrinat res de nou sobre el cas. Quan s’ho proposava, sabia prendre la mateixa inescrutabilitat expressiva del pell-roja, i jo era incapaç de destriar, pel seu aspecte, si estava satisfet o no del caire que presentava el cas. Recordo que la seva conversa versà sobre el sistema Bertillon de mesuraments, alhora que expressava una entusiàstica admiració pel savi francès.

Trobàrem el nostre client sota la vigilància, encara, de la seva devota infermera, però amb un aspecte considerablement millorat. S’incorporà i ens saludà sense dificultat així que vàrem entrar.

—Res de nou? —preguntà, impacient.

—Els meus informes, com ja m’esperava, són negatius —respongué Holmes—. He vist en Forbes, he vist el vostre oncle, i he seguit una o dues de les vies d’investigació que ens poden portar a l’èxit.

—He d’interpretar que no heu perdut pas l’esperança, doncs?

—De cap manera.

—Que Déu us beneeixi per dir això! —exclamà Miss Harrison—. Si conservem el coratge i la paciència, acabarem descobrint la veritat.

—Tenim més coses a explicar-vos que no pas vós a nosaltres —anuncià Phelps, mentre es tornava a asseure al sofà.

—Confiava que tindríeu alguna cosa a dir-me.

—Sí, aquesta nit hem viscut una aventura que ha resultat ser d’allò més seriosa. —Havent dit això, la seva expressió revestí una gran solemnitat, al mateix temps que la seva mirada revelava un sentiment anàleg a la por—. ¿Sabeu que començo a creure que sóc, inconscientment, el centre d’una monstruosa conspiració i que la meva vida corre tant de perill com el meu honor?

—Ah! —exclamà Holmes.

—Sembla increïble, si considerem que no tinc, almenys que jo sàpiga, cap enemic, al món. I, tanmateix, a partir de l’experiència d’aquesta nit, sóc incapaç d’arribar a cap altra conclusió.

—Si us plau, expliqueu-me què ha passat.

—Heu de saber que aquesta nit ha estat la primera que he dormit sense la presència d’una infermera a l’habitació. Em trobava tan millorat que he pensat que en podia prescindir. He deixat, però, el llum de nit encès. Bé doncs, cap a les dues del matí, havia aconseguit conciliar un son lleuger quan de sobte m’ha despertat un lleu soroll. Era com el soroll que fa un ratolí quan rosega una post, i l’he estat escoltant una estona amb el convenciment que la causa era aquesta. Després, el soroll s’ha intensificat i, sobtadament, he sentit un so metàl·lic agut procedent de la finestra. M’he incorporat, dominat per l’esbalaïment. Ara ja no em quedava cap mena de dubte sobre la naturalesa d’aquells sorolls. Els més febles els havia provocat algú que manejava un instrument dins la clivella entre els marcs de la finestra, mentre que el segon indicava que la balda havia cedit.

»Ha seguit una pausa d’uns deu minuts, com si l’intrús esperés a comprovar si el soroll m’havia despertat. Tot seguit he escoltat un grinyol mentre pujaven la persiana molt lentament. Llavors ja no m’he pogut aguantar més, perquè els meus nervis ja no són el que eren. He saltat del llit i he obert els finestrons de bat a bat. Al costat de la finestra hi havia un home ajupit. No l’he pogut veure bé, perquè ha fugit com un llamp. Anava embolcallat en una mena de capa, que li cobria la part inferior del rostre. Només estic segur d’una cosa, i és que duia una arma en una mà. Crec que era un ganivet. N’he vist clarament el reflex de la fulla quan l’home es girava per fugir».

—Molt interessant —va dir Holmes—. Què heu fet, després?

—Si m’hagués trobat més fort, l’hauria seguit a través de la finestra oberta. He optat, però, per fer sonar la campana i despertar els altres ocupants de la casa. M’ha costat una mica de temps, ja que la campana sona a la cuina, mentre que el servei dorm al pis de dalt. M’he posat a cridar, i els crits han atret en Joseph, que al seu torn ha despertat els altres. En Joseph i el mosso d’establa han descobert unes petjades al parterre que hi ha sota la finestra, però com sigui que el temps ha estat tan sec aquests darrers dies, han considerat inútil de seguir-ne el rastre sobre la gespa. M’han dit, però, que en un punt concret de la tanca de fusta que delimita el camí hi ha senyals com si algú l’hagués saltada i, en l’intent, n’hagués trencat el coronament. Encara no n’he dit res a la policia local, perquè he considerat més prudent de saber, abans, la vostra opinió.

La declaració del nostre client semblà causar una extraordinària impressió en Sherlock Holmes. Es va aixecar de la cadira i començà a passejar amunt i avall, dominat per una incontrolable excitació.

—Les desgràcies no vénen mai soles —va dir Phelps, somrient, per bé que era evident que aquella aventura l’havia inquietat força.

—Em sembla que vós ja n’heu tingut un gra massa —replicà Holmes—. ¿Us veieu capaç d’acompanyar-me a fer un tomb per les immediacions de la casa?

—Oh, sí, m’agradaria, prendre una mica el sol. En Joseph vindrà amb nosaltres.

—Jo també —s’oferí Miss Harrison.

—Em temo que no serà possible —digué Holmes, brandant el cap—. Em veig obligat a demanar-vos que resteu exactament on sou ara.

La jove tornà a ocupar el seu seient amb un posat de disgust. El seu germà, en canvi, s’havia reunit amb nosaltres, i tots quatre vàrem sortir a l’exterior. Travessàrem la gespa fins a arribar davant la finestra del jove diplomàtic. Tal com havia anunciat, hi havia petjades sobre el parterre, però eren excessivament borroses i imprecises. Holmes s’hi inclinà un moment, i es va incorporar de seguida encongint les espatlles.

—Crec que no se’n pot deduir gran cosa, d’això —observà—. Circumdem la casa i veurem per què el lladre va triar aquesta habitació en particular. Jo hagués jurat que les finestres del saló o del menjador, que són més grans, haurien atret abans el seu interès.

—Es veuen millor del camí estant —suggerí Mr. Joseph Harrison.

—Oh, sí, és clar. Aquí hi ha una porta que podia haver forçat. Quina funció té?

—És l’accés lateral per als proveïdors. Com és natural, durant la nit és tancada.

—Havíeu passat mai abans per una situació similar?

—Mai —respongué el nostre client.

—¿Guardeu dins la casa objectes de plata o qualsevol cosa susceptible d’atreure lladres?

—No, no hi ha res de valor.

Holmes va passejar entorn de la casa amb les mans a les butxaques i un aire de negligència infreqüent en ell.

—Per cert —digué, dirigint-se a Joseph Harrison—, vós heu descobert, segons que tinc entès, un indret on l’individu en qüestió va saltar la tanca. M’agradaria de fer-hi un cop d’ull.

El jove ens va conduir fins a un lloc on el coronament de la tanca apareixia trencat. En penjava un petit fragment de fusta. Holmes el va arrencar i l’examinà detingudament.

—Creieu que això és d’aquesta nit? Jo diria que és més vell, no us sembla?

—Bé, és possible.

—No hi ha cap senyal que demostri que algú hagi saltat a l’altra banda. No, em temo que, per aquest costat, no en traurem pas l’aigua clara. Tornem al dormitori i reconsiderarem l’assumpte.

Percy Phelps caminava molt lentament, recolzat en el braç del seu futur cunyat. Holmes, en canvi, travessà la gespa ràpidament, de manera que vàrem atènyer la finestra oberta de l’habitació molt abans que els nostres acompanyants.

—Miss Harrison —va dir Holmes, enraonant amb exagerada afectació—, cal que romangueu tot el dia aquí on sou ara. No deixeu que res us allunyi d’aquí en cap moment. La meva recomanació és de vital importància.

—Així ho faré, si és el que desitgeu, Mr. Holmes —digué la noia, visiblement desconcertada.

—Abans de retirar-vos a descansar, tanqueu la porta d’aquesta habitació per fora i guardeu la clau. Prometeu-me que així ho fareu.

—Però… i en Percy?

—Vindrà a Londres amb nosaltres.

—I jo m’he de quedar aquí?

—És pel seu bé. És com millor el podeu servir! Ràpid! Prometeu-m’ho!

La noia va assentir amb el cap en el mateix moment que els altres dos arribaven.

—Què hi fas, aquí dins, tan deprimida? —exclamà el seu germà—. Surt a prendre una mica el sol!

—No, gràcies, Joseph. Tinc un xic de mal de cap, i aquesta habitació és agradablement fresca i alleujadora.

—Què proposeu de fer, ara, Mr. Holmes? —preguntà el nostre client.

—Bé, la investigació d’aquest petit incident no té per què apartar-nos de la nostra principal preocupació. Si fóssiu tan amable d’acompanyar-nos a Londres, em serieu d’una gran ajuda.

—Ara mateix?

—Bé, tan aviat com pugueu. D’aquí a una hora, posem per cas.

—Em sento prou fort per a viatjar, si és que realment puc servir-vos d’alguna ajuda.

—No en tingueu cap mena de dubte.

—Potser fóra millor que passés la nit a Londres.

—Justament em disposava a proposar-vos-ho.

—Aleshores, si el meu amic d’aquesta nit em torna a visitar, es trobarà que l’ocell ha volat. Ens confiem tots a les vostres mans, Mr. Holmes, i només cal que ens digueu exactament tot el que vulgueu que fem. Potser preferiríeu que en Joseph ens hi acompanyés, per tal d’ocupar-se de mi…

—Oh, no; el meu amic Watson és metge, com ja sabeu, i sabrà ocupar-se de vós. Dinarem aquí, si ens ho permeteu, i en acabat tots tres viatjarem plegats cap a ciutat.

Tot va ser disposat tal com ell havia suggerit, per bé que Miss Harrison es va excusar d’abandonar el dormitori, seguint la recomanació de Holmes. Jo era incapaç d’imaginar quin objectiu podien tenir les maniobres del meu amic, fora que pretengués de mantenir la dama allunyada d’en Phelps, el qual, feliç per la seva recuperació i per les perspectives d’entrar en acció, va dinar amb nosaltres al menjador. Tanmateix, Holmes ens tenia reservada una sorpresa encara més esfereïdora, ja que, havent-nos acompanyat fins a l’estació i acomodat al nostre compartiment, ens anuncià serenament que no tenia cap intenció de deixar Woking.

—Hi ha un parell de detalls que voldria aclarir abans d’anar-me’n —va explicar—. La vostra absència, Mr. Phelps, em brindarà una ajuda considerable. Watson, així que arribeu a Londres, tingueu la bondat d’adreçar-vos de seguida a Baker Street amb el nostre amic i restar-hi fins que jo torni. És una sort que hàgiu estat companys d’escola, perquè aquesta circumstància us proporcionarà un bon tema de conversa. Mr. Phelps pot allotjar-se a la cambra dels convidats. Em reuniré amb vós a l’hora d’esmorzar, ja que hi ha un tren que em deixarà a Waterloo a les vuit del matí.

—Però, i què en farem de la nostra investigació a Londres? —preguntà Phelps, compungit.

—Ja ens n’ocuparem demà. Considero que, ara com ara, puc ser més útil aquí que no pas allà.

—Digueu a Briarbrae que confio de tornar demà al vespre —cridà Phelps, mentre el tren començava a abandonar l’estació.

—Em penso que no hi tornaré pas, a Briarbrae —replicà Holmes, alhora que ens acomiadava saludant alegrement amb la mà.

Phelps i jo aprofitàrem el viatge per enraonar de l’assumpte, però a cap de nosaltres no se li acudí una raó satisfactòria que expliqués els canvis recents de la situació.

—Suposo que vol descobrir alguna pista en relació amb l’intent de robatori, d’aquella nit, si és que era un lladre. Pel que fa a mi, no crec pas que fos un lladre ordinari.

—Què en penses, doncs?

—Pots atribuir-ho a l’estat delicat dels meus nervis o no, però crec que s’està ordint una intriga política contra mi, i que, per algun motiu que supera la meva capacitat de comprensió, la meva vida està amenaçada pels conspiradors. Pot semblar absurd i exagerat, però… considera els fets! ¿Quina necessitat pot tenir un lladre de forçar la finestra d’una habitació, de la qual no té cap garantia que pugui contenir un botí, i per què ho intenta brandant un ganivet a la mà?

—Estàs segur que no era una palanqueta d’espanyaportes?

—Oh, no; era un ganivet. Vaig veure el reflex de la fulla amb tota claredat.

—Però, per què diantre t’assetgen amb aquesta animositat?

—Ah! Això és el que m’agradaria de saber.

—Bé, si Holmes comparteix la teva opinió, això justifica la seva actuació, no et sembla? Suposant que la teva teoria sigui correcta, si aconsegueix d’enxampar l’home que t’ha atacat aquesta nit, haurà fet un pas decisiu cap al descobriment de la persona que va sostreure el tractat naval. És absurd de suposar que tinguis dos enemics: un que et roba i un altre que amenaça la teva vida.

—Però Mr. Holmes ha dit que no hi tornaria pas, a Briarbrae.

—El conec des de fa un quant temps —vaig fer jo—, i no l’he vist mai fer res sense una raó ben sòlida. —Dit això, la conversa derivà cap a altres temes.

Aquell, però, va ser un dia enutjós per a mi. Phelps encara estava debilitat després de la seva llarga malaltia, i els seus infortunis el posaven queixós i neguitós. Fou en va que provés d’interessar-lo en l’Afganistan, en l’índia, en problemes de caràcter social, en res que pogués distreure la seva ment. Els seus pensaments acabaven tornant sempre al tractat perdut. En cap moment no deixava de preguntar-se, d’imaginar, d’especular què devia estar fent Holmes, quines mesures devia estar prenent Lord Holdhurst, quines notícies rebríem l’endemà al matí. Mentre passaven les hores del capvespre, la seva excitació esdevenia quasi febril.

—Hi tens una fe absoluta, en Holmes? —em va preguntar.

—Li he vist fer les proeses més notables.

—Però segur que no s’ha trobat mai havent d’aclarir un assumpte tan fosc com aquest…

—Oh, sí; li he vist resoldre casos que presentaven encara menys pistes que el teu.

—Però estic segur que en cap d’ells no hi havia tants interessos en joc…

—Això ja no ho sé. El que sí sé del cert és que ha intervingut, en representació de tres de les cases monàrquiques europees, en afers de vital importància.

—Però tu el coneixes bé, Watson. És un home tan inescrutable, que no sé mai què pensar-ne. Creus que és optimista? Creus que hi confia, a resoldre aquest cas amb èxit?

—No me n’ha dit res.

—Mal senyal.

—Al contrari; m’he adonat que, quan no ha aconseguit de trobar el rastre, acostuma a dir-ho. És quan segueix una pista, i no està del tot segur que sigui la bona, quan es mostra més taciturn. Ara, estimat amic, no serveix de res que donem voltes i més voltes al problema. Permet-me, doncs, que t’aconselli de retirar-te a descansar, per tal que demà estiguis ben fresc i preparat davant qualsevol eventualitat que se’ns pugui presentar.

Finalment vaig aconseguir de persuadir el meu company perquè seguís el meu consell, per bé que el seu palès nerviosisme em deia que seria en va esperar que s’adormís. De fet, la seva disposició d’ànim era contagiosa, perquè jo mateix em vaig passar la meitat de la nit regirant-me al llit tot considerant aquell estrany problema i inventant centenars de teories, cada una més improbable que l’anterior. Per què Holmes s’havia quedat a Woking? Per què havia demanat a Miss Harrison que romangués tot el dia al dormitori del malalt? Per què havia decidit no informar als ocupants de Briarbrae que ell restaria a les rodalies? Em vaig esprémer el cervell fins que em vaig quedar adormit en l’intent de trobar alguna explicació que justifiqués tots aquests fets.

Eren les set del matí quan em vaig despertar, i em vaig llevar de seguida per anar a veure en Phelps. El vaig trobar ullerós i desmillorat, després d’una nit d’insomni. Les seves primeres paraules varen ser per a preguntar si Holmes ja havia arribat.

—Serà aquí a l’hora que va prometre —vaig respondre—, ni un minut més ni un minut menys.

La meva predicció es va acomplir plenament, ja que a les vuit tocades s’aturà un cabriolé davant la porta, del qual baixà el nostre amic. De la finestra estant, ens adonàrem que duia la mà esquerra embolicada amb una bena, i que el seu rostre apareixia pàl·lid i sorrut. Entrà dins la casa, però varen passar uns instants abans que comparegués davant nostre.

—Sembla com si l’haguessin atonyinat! —exclamà Phelps.

Em vaig veure obligat a confessar que tenia raó.

—Després de tot —vaig afegir—, és probable que la clau d’aquest assumpte sigui aquí, a la ciutat.

Phelps deixà anar un lament.

—No ho sé pas —va dir—, però el cas és que n’esperava molt, del retorn del teu amic. Ara bé, crec recordar que ahir no duia pas la mà embenada. Què li deu haver passat?

—No esteu pas ferit, Holmes? —vaig preguntar, així que el meu amic hagué entrat a l’habitació.

—Au va! És només una esgarrinxada, producte de la meva pròpia matusseria —respongué, tot seguit de desitjar-nos un bon dia—. Aquest cas vostre, Mr. Phelps, és certament un dels més insondables de tots els que he investigat fins ara.

—Ja m’ho temia, que no podríeu fer-hi res.

—Ha resultat una experiència d’allò més interessant.

—Aquesta bena és senyal d’alguna mena d’aventura —vaig intervenir jo—. No ens explicareu què us ha passat?

—En acabat d’esmorzar, benvolgut Watson. Recordeu que acabo de respirar quaranta-cinc quilòmetres d’aire de Surrey, aquest matí. Suposo que no heu pas rebut cap resposta al meu anunci sobre el número del cotxe. Bé, bé, ja se sap que no es pot guanyar sempre.

La taula ja era parada, i quan em disposava a fer sonar la campaneta, va aparèixer Mrs. Hudson amb el te i el cafè. Poc després va servir els plats, i tots ocupàrem el nostre lloc a taula: Holmes famolenc, jo encuriosit, i Phelps en el més llòbrec estat depressiu.

—Mrs. Hudson s’ha situat a l’altura de les circumstàncies —anuncià Holmes, mentre destapava un plat de pollastre amb curry—. La seva cuina és un xic limitada, però com a bona escocesa que és té un immillorable concepte del que ha de ser un esmorzar. Què us ha tocat, Watson?

—Ous amb pernil —vaig contestar.

—Magnífic! Què prendreu, vós, Mr. Phelps: pollastre amb curry, ous, o ja us servireu vós mateix?

—Gràcies, però no tinc pas gana —digué Phelps.

—Oh, vaja! Tasteu el plat que teniu al davant.

—Gràcies. Més m’estimo no menjar res.

—Bé, doncs —va dir Holmes, amb un espurneig de malícia als ulls—, suposo que no tindreu pas cap inconvenient a servir-me…

Phelps va aixecar la tapadora i va deixar anar un crit. Restà immòbil uns instants, fitant amb un semblant tan blanc com el plat on tenia clavats els ulls. Al centre del plat hi havia un petit cilindre de paper blau grisenc. El nostre client el va agafar, menjant-se’l amb els ulls, i tot seguit es posà a ballar frenèticament per l’estança, prement el cilindre contra el pit i xisclant de joia. Després es deixà caure sobre una butaca, tan afeblit i exhaust per efecte de les seves pròpies emocions que vàrem haver de fer-li engolir una mica de brandy per evitar que perdés el coneixement.

—Calma! Calma! —digué Holmes, amb un to de veu tranquil·litzador, mentre li acaronava l’espatlla—. No ha estat pas una bona idea, la de proporcionar-vos aquesta sorpresa. Però Watson pot corroborar que mai no he sabut resistir-me a un toc de dramatisme.

Phelps li agafà una mà i la hi va besar.

—Que Déu us beneeixi! —va exclamar—. Heu salvat el meu honor.

—Bé, heu de pensar que també el meu estava en joc —replicà Holmes—. Us asseguro que tan dolorós és per a mi fracassar en un cas com ho pot ser per a vós incomplir un encàrrec.

Phelps es va guardar el preciós document en una butxaca interior del seu abric.

—No em veig pas amb cor d’interrompre el vostre desdejuni per més temps, i tanmateix em moro de ganes de saber on era i com heu pogut trobar-lo.

Sherlock Holmes va engolir una tassa de te i dirigí l’atenció cap als ous amb pernil. En acabat es va incorporar, va encendre la pipa, i es va acomodar a la seva cadira.

—Primer us explicaré què vaig fer, i després us diré què em va impulsar a fer-ho —digué Holmes—. Després de deixar-vos a l’estació, vaig emprendre una suggestiva passejada pels admirables paratges de Surrey fins a arribar a un petit i encantador poblet anomenat Ripley, en una fonda del qual em vaig prendre un te i vaig adoptar la precaució d’omplir el meu termos i guardar-me un parell de sandvitxos a la butxaca. Vaig restar allí fins al capvespre, moment en què vaig emprendre el camí de tornada cap a Woking. Seguint la carretera, em vaig trobar a l’altura de Briarbrae poc després de la posta.

»Bé, vaig esperar fins a constatar que la carretera era deserta —de fet, em temo que no és mai gaire freqüentada—, i tot seguit vaig saltar la tanca».

—Però segurament la porta era oberta… —objectà Phelps.

—Sí, però jo tinc un mètode especial per a casos com aquest. Vaig triar l’indret on es drecen els tres avets, de manera que em servissin d’amagatall per a saltar sense córrer el risc que algú em veiés de la casa estant. Em vaig ajupir entre els arbustos, i vaig avançar arrossegant-me de l’un a l’altre —testimoni de la qual cosa és el llastimós estat de les genolleres dels meus pantalons— fins que vaig atènyer la mata de rododèndrons que creix davant la finestra del vostre dormitori. Allí em vaig acotxar, en espera d’esdeveniments.

»Encara no havien abaixat les persianes de la vostra cambra, de manera que podia veure Miss Harrison asseguda davant la taula llegint. A un quart d’onze va tancar el llibre, va assegurar els finestrons amb la balda i es va retirar. La vaig sentir com tancava la porta, i vaig constatar que donava una volta a la clau dins el pany».

—La clau? —exclamà Phelps.

—Sí, al matí jo havia donat instruccions a Miss Harrison en el sentit que tanqués la porta per fora i s’endugués la clau en retirar-se a dormir. La jove complí cada una de les meves instruccions al peu de la lletra, i ben cert que sense la seva cooperació a hores d’ara no tindríeu aquest document guardat a la butxaca del vostre abric. Així, doncs, la vostra promesa va marxar deixant els llums apagats, i jo em vaig quedar arrupit darrere la mata de rododèndrons.

»La nit era agradable, però això no obstant la vigília em resultà molt cansada. Naturalment, em dispensava aquella mena d’excitació que experimenta el caçador mentre espera, arran d’aigua, que passi la caça major. L’espera va ser molt llarga… gairebé tan llarga, Watson, com la que vós i jo protagonitzàrem en aquella terrible habitació mentre investigàvem el petit afer de la “banda clapejada”. Al poble de Woking hi ha un campanar que toca els quarts, i més d’una vegada vaig creure que s’havia aturat el rellotge. Finalment, però, pels volts de les dues del matí, vaig sentir de sobte com cedia un forrellat, i el cruixit d’una clau. Un instant després s’obria la porta de servei, i Mr. Joseph Harrison sortia a la llum de la lluna».

—En Joseph! —exclamà Phelps.

—Anava amb el cap descobert, però duia una capa negra sobre l’espatlla per tal d’amagar-s’hi immediatament el rostre en cas d’alarma. Avançà de puntetes a l’ombra de la paret i, un cop arribat davant la finestra, va fer passar la fulla d’un ganivet de fulla llarga a través del marc i va retirar la balda. A continuació obrí la finestra i, havent fet passar la fulla del ganivet per l’escletxa de la persiana, en va aixecar la barra i la va obrir.

»Des del meu amagatall gaudia d’una perfecta visió de l’interior de l’estança i de cada un dels moviments de Mr. Harrison. Va encendre les dues espelmes que descansen sobre la lleixa de la xemeneia i procedí a doblegar l’angle de la catifa més pròxim a la porta. Després es va inclinar i va enretirar una peça quadrada de fusta, com les que se solen deixar per facilitar l’accés dels plomaires a les juntures de les canonades del gas. Aquesta peça cobria, de fet, la juntura en forma de “T” d’on arranca la canonada que alimenta la cuina de baix. Va treure d’aquest amagatall el petit cilindre de paper i tot seguit va restituir el tros de fusta al seu lloc, va estendre la catifa, apagà les espelmes, i va caure directament als meus braços, per tal com jo l’estava esperant sota la finestra.

»Bé, resulta que l’amic Joseph és més depravat del que jo havia cregut en un principi. Em va atacar amb el ganivet i vaig haver-lo de fer caure a terra dues vegades, de manera que em vaig fer un tall als artells, abans no vaig aconseguir de reduir-lo. Un cop haguérem acabat, em clavà una mirada assassina, amb l’únic ull amb què podia veure-hi, però finalment va entrar en raó i em va lliurar els documents. Quan els vaig tenir en el meu poder, vaig alliberar la meva presa, si bé aquest matí he enviat un telegrama a Forbes exposant-li tots els detalls. Si és prou ràpid per a enxampar el seu ocell, bon profit li faci! Però si, com prudentment sospito, arribat al lloc en qüestió, troba el niu buit, millor per al govern. Em temo que Lord Holdhurst, d’una banda, i Mr. Percy Phelps, de l’altra, s’estimarien més que aquest assumpte no arribés mai a un tribunal».

—Déu meu! —va exclamar el nostre client, bleixant—. ¿Esteu insinuant que durant aquestes deu llargues setmanes d’agonia els documents robats eren a la mateixa habitació que jo he ocupat?

—En efecte.

—I en Joseph! En Joseph, un brètol i un lladre!

—Hum! Em temo que el caràcter del tal Joseph és bastant més astut i perillós del que es podria pensar si s’ha de jutjar pel seu aspecte. A partir del que m’ha confessat aquest matí, he deduït que ha perdut molts diners en operacions borsàries i que està disposat a fer qualsevol cosa per tal d’incrementar els seus guanys. El fet de ser un home terriblement egoista ha propiciat que, en presentar-se-li una oportunitat, no ha deixat ni que la felicitat de la seva germana ni la vostra reputació li paressin els peus.

Percy Phelps es recolzà sobre el respatller de la cadira i digué:

—Em roda el cap; les vostres paraules em deixen aclaparat.

—La dificultat principal del vostre cas —observà Holmes, amb un to didàctic— residia en el fet d’haver-hi massa indicis. Allò vital restava ocult sota d’allò irrellevant. De tots els fets que se’ns havien presentat, havíem de destriar aquells que consideréssim essencials i disposar-los en l’ordre correcte per tal de reconstruir la cadena sencera. Jo ja havia començat a sospitar d’en Joseph, a partir del fet que vós teníeu la intenció de viatjar de tornada a casa amb ell aquella nit i que consegüentment era més que probable que anés a recollir-vos —coneixedor com era de la ubicació del Ministeri d’afers exteriors— de camí cap a Woking. Quan em vaig assabentar que algú havia mostrat tant d’interès per entrar al dormitori, en el qual ningú tret d’en Joseph podia haver-hi amagat res —vós mateix ens vàreu explicar com en vàreu desplaçar en Joseph així que haguéreu arribat amb el doctor—, les meves sospites es convertiren en certeses, sobretot davant la circumstància que la temptativa havia tingut lloc la primera nit d’absència de la infermera, la qual cosa demostrava que l’intrús estava ben familiaritzat amb els costums de la casa.

—Que n’he estat, de cec!

—Els fets del cas, tal com jo els he esbrinat, són aquests: el tal Joseph Harrison entrà al ministeri per la porta que dóna a Charles Street i, coneixedor del trajecte, accedí directament al vostre despatx instants després que vós n’haguéssiu sortit. En no trobar-hi ningú, s’apressà a fer sonar la campaneta i, en el mateix moment que ho feia, els seus ulls es varen fixar en el document que descansava damunt la taula. Una ràpida mirada el va fer adonar-se que la sort havia deixat al seu abast un document d’estat d’incalculable valor, de manera que el va agafar d’una revolada, se’l va guardar a la butxaca i se’n va anar. Varen passar uns instants, com recordareu, abans que el somnolent conserge atragués la vostra atenció cap a la campana, instants que foren suficients al lladre per a fugir.

»Va emprendre el camí de Woking en el primer tren i, havent examinat el seu botí i havent-se convençut del seu immens valor, el va amagar en el que considerava un lloc molt segur, amb l’intenció de recuperar-lo un o dos dies després i portar-lo a l’ambaixada francesa, o a qualsevol altre indret d’on esperés obtenir-ne un preu elevat. Aleshores s’esdevingué el vostre sobtat retorn. Ell, sense advertència prèvia, va ser obligat a cedir-vos la seva habitació, i des de llavors hi hagué sempre dues persones, si més no, que li impedien de recobrar el seu tresor. La situació deu haver estat exasperant, per a ell. Finalment, però, va creure arribada la seva oportunitat. Va provar de robar el tractat, però el vostre insomni frustrà l’intent. Ja recordareu que aquella nit no us havíeu pres la medecina habitual».

—Ho recordo.

—Em temo que ell havia adoptat mesures per a fer la medecina especialment eficaç, i confiava, per tant, de trobar-vos inconscient. Com és natural, vaig interpretar que repetiria l’intent en qualsevol moment que cregués oportú per a fer-ho amb seguretat. La vostra marxa de l’habitació li brindà l’oportunitat que tant ansiava. Hi vaig deixar Miss Harrison tot el dia per tal d’evitar que el seu germà se’ns anticipés. Així doncs, havent-li venut la idea que no hi havia moros a la costa, vaig muntar guàrdia tal com he descrit. Ja ho sabia, que, amb tota probabilitat, els documents eren a l’habitació, però no tenia pas la intenció d’esventrar tot l’empostissat i el sòcol per buscar-los. Vaig deixar, doncs, que els tragués ell mateix de l’amagatall, i així em vaig estalviar una infinitat de problemes. Hi ha cap més detall que necessiti aclariment?

—Per què va forçar la finestra, la primera nit —vaig preguntar—, quan podia haver entrat per la porta?

—Per atènyer la porta hauria hagut de passar per davant de set dormitoris. D’altra banda, podia saltar a la gespa amb facilitat. Res més?

—Espero que creureu —digué Phelps— que tingués cap intenció homicida. És de suposar que el ganivet només feia la funció d’eina.

—És possible —respongué Holmes, encongint les espatlles—. L’únic que puc dir és que Mr. Joseph Harrison és un cavaller en el qual jo seria del tot reaci a dipositar la meva confiança.





11. EL PROBLEMA FINAL


És amb el cor afligit que agafo la ploma per escriure aquestes últimes paraules, amb què recordaré per sempre més les singulars facultats per què es distingia el meu amic Mr. Sherlock Holmes. D’una manera incoherent i, en tinc el profund pressentiment, completament inadequada, m’he esforçat per fer el relat de les meves estranyes experiències en companyia seva, des d’aquella vegada en què el destí féu convergir les nostres vides, a l’època de l’anomenat «Estudi en escarlata», fins al moment de la seva intervenció en l’afer del «Tractat Naval», una intervenció que hauria de tenir l’efecte inqüestionable d’evitar un seriós conflicte internacional. La meva intenció era haver-me aturat aquí i no dir res de l’esdeveniment que ha deixat un buit en la meva vida, que el lapse de dos anys a penes ha començat a omplir. Però la meva mà s’ha vist empesa a escriure per les recents cartes en què el coronel James Moriarty honora la memòria del seu germà, i no em queda cap més elecció sinó exposar els fets davant el públic exactament tal com varen succeir. Només jo conec tota la veritat de l’assumpte, i em satisfà de constatar que ha arribat l’hora en què la ruptura del meu silenci pot servir una causa justa. Pel que jo sé, n’han aparegut només tres versions, a la premsa pública: la del Journal de Genève, del 6 de maig del 1891, el despatx de l’agència Reuter publicat als diaris anglesos el 7 de maig, i finalment les cartes recents a què acabo d’al·ludir. D’aquestes, la primera i la segona eren extremament condensades, mentre que la darrera és, com demostraré tot seguit, una absoluta perversió dels fets. Em pertoca, doncs, de narrar per primera vegada allò que veritablement tingué lloc entre el Professor Moriarty i Sherlock Holmes.

Val la pena de recordar que després de la meva boda, i el subsegüent inici de l’exercici mèdic privat, la relació que em lligava a Holmes s’havia modificat en un cert sentit. Ell encara venia a veure’m de tant en tant quan necessitava un company per a les seves investigacions, però aquestes ocasions esdevingueren cada cop més rares, fins al punt que durant l’any 1890 només hi hagué tres casos de què jo pugui aportar alguna referència. En el decurs de l’hivern d’aquell mateix any i els primers dies de la primavera del 1891, vaig llegir a la premsa que havia estat reclamat pel govern francès per a intervenir en un assumpte de suprema importància i vaig rebre dues cartes de Holmes, datades a Narbona i Nimes, on em donava a entendre que la seva estada a França era susceptible de perllongar-se. Així, doncs, vaig quedar força sorprès en veure’l entrar al meu consultori el vespre del 24 d’abril. Em va sobtar que es veiés més pàl·lid i magre del que era habitual en ell.

—Sí, darrerament he abusat un xic de les possibilitats del meu cos —anuncià, en resposta a la meva mirada més que no pas a les meves paraules—. He estat una mica pressionat. Us fa res que tanqui els finestrons?

L’única claror de l’estança provenia del llum situat damunt la taula, on jo havia estat llegint. Holmes avançà recolzant-se a la paret, i, després d’ajustar els finestrons, els va tancar passant la balda.

—Esteu preocupat per alguna cosa? —li vaig preguntar.

—Bé, doncs, sí.

—Què és?

—Escopetes d’aire comprimit.

—Benvolgut Holmes, a què us referiu?

—Crec que em coneixeu prou bé, Watson, per a comprendre que no sóc pas un home nerviós. D’altra banda, és una estupidesa, més que no pas una demostració de coratge, negar-se a reconèixer el perill quan aquest t’estalona. Seríeu tan amable d’encendre’m un llumí? —Aspirà el fum de la cigarreta com si es complagués en la seva tranquil·litzadora influència—. Us dec una disculpa per haver vingut a aquestes hores. Vull demanar-vos encara un favor tan poc convencional com el de permetre’m d’abandonar casa vostra saltant el mur del jardí del darrere.

—Però… què vol dir tot això? —vaig fer.

Em va mostrar una mà, i a la claror del llum vaig poder veure que tenia les articulacions de dos dits rebentades i sanguinolentes.

—No té res d’eteri, sabeu? —va dir, somrient—. Ans al contrari, és prou sòlid per a trencar-li la mà a un home. És a casa Mrs. Watson?

—Ha sortit de visita.

—De debò? Esteu sol, doncs?

—Sí.

—Això em fa més fàcil la tasca de proposar-vos que m’acompanyeu durant una setmana al continent.

—A on?

—Oh, a qualsevol lloc. No tinc pas preferències.

Hi havia no sé què de molt estrany, en tot allò. No s’adeia amb la naturalesa de Holmes, la decisió de prendre’s unes vacances mancades d’objectiu, i la seva cara, pàl·lida i demacrada, em revelava que estava sotmès a una enorme tensió. Va llegir la interrogació als meus ulls i, ajuntant les puntes dels dits, de colzes sobre els genolls, m’explicà la situació.

—És probable que no hàgiu sentit a parlar mai del Professor Moriarty —va dir.

—Doncs, no.

—Ai, vet ací el més curiós i paradoxal del cas! —exclamà—. És un home omnipresent a Londres, i tanmateix ningú no n’ha sentit mai a parlar. Això és el que el situa en el cim, en els annals del crim. Us asseguro, Watson, amb tota honestedat, que si pogués derrotar aquest home, si pogués alliberar la societat d’ell, sentiria que la meva carrera ha assolit el seu zenit, i llavors estaria disposat a adoptar una manera de viure més plàcida. Entre nosaltres, els recents casos en què he prestat els meus serveis a la família reial d’Escandinàvia i a la República Francesa m’han donat una posició tal, que bé podria fer la vida sedentària que tan agradable em resulta i consagrar l’atenció a les meves recerques químiques. Però no puc pas descansar, Watson, no puc romandre tranquil·lament assegut a la cadira, sabent que un home com el Professor Moriarty deambula pels carrers de Londres impunement.

—Què és el que ha fet, doncs?

—La seva trajectòria ha estat extraordinària. És un home de bona família i excel·lent educació, obsequiat per la natura amb uns dots matemàtics fora de sèrie. Als vint-i-un anys d’edat va escriure un tractat sobre la teoria dels binomis que ha assolit un gran ressò a tot Europa. Com a conseqüència d’això, assolí la càtedra de matemàtiques en una de les universitats del país, amb garanties d’una carrera d’allò més brillant. El nostre home tenia, però, tendències hereditàries força diabòliques. Corria per les seves venes un flux de sang criminal, el qual, en comptes de modificar-se, fou potenciat i esdevingué infinitament perillós gràcies als seus extraordinaris poders mentals. Aviat començaren a circular per la universitat ombrívols rumors contra ell, i va ser obligat a renunciar a la seva càtedra. Llavors s’instal·là a Londres, on aconseguí una ocupació com a instructor militar. Fins aquí, tot el que el món en sap, d’ell, però seguidament us posaré al corrent del que jo mateix he descobert.

»Com ja sabeu, Watson, no hi ha ningú que conegui el món qualificat del crim a Londres tan bé com jo. Durant tots aquests anys he estat contínuament conscient de l’existència d’un cert poder darrere el malfactor, un fort poder organitzador que protegeix el delinqüent contra la llei. Una vegada i una altra, en casos de la naturalesa més diversa —falsificacions, robatoris, assassinats—, he sentit la presència d’aquesta força, i he deduït la seva intervenció en molts dels crims sense aclarir en què no he estat consultat personalment. M’he passat anys esforçant-me a traspassar el vel que cobria aquest poder, i finalment arribà l’hora en què vaig trobar el fil i el vaig seguir, fins que em va portar, després de mil revolts, a l’ex-Professor Moriarty, la celebritat de les matemàtiques.

»És el Napoleó del crim, Watson. És l’organitzador de la meitat de les vileses i de pràcticament tot el que passa inadvertit en aquesta gran ciutat. És un geni, un filòsof, un pensador abstracte. Gaudeix d’un cervell privilegiat. Roman immòbil, com l’aranya al bell mig de la seva teranyina, però aquesta teranyina té milers de radis i ell nota perfectament la més mínima oscil·lació de qualsevol d’ells. Amb prou feines actua. Es limita a planejar. Els seus agents, però, són nombrosos i admirablement organitzats. Si convé cometre qualsevol mena de crim: robar un document, saquejar una casa, eliminar un home… passen l’encàrrec al professor i tot seguit l’assumpte és organitzat i executat. És possible que arrestin l’agent. En aquest cas, sempre hi ha diners per a pagar-ne la fiança, o bé la defensa. El poder central que utilitza aquest agent, però, no corre mai el risc de deixar-se sorprendre, per tal com ni tan sols se sospita de la seva existència. Aquesta, Watson, es l’organització que vaig deduir que existia, i a la qual he consagrat totes les meves forces per tal de desemmascarar-la i destruir-la.

»Però el Professor estava envoltat de proteccions tan astutament dissenyades que, fes el que fes, em semblava impossible de descobrir alguna prova que pogués impulsar un tribunal a condemnar-lo. Ja coneixeu les meves facultats, benvolgut Watson, i això no obstant al cap de tres mesos em vaig veure obligat a admetre que havia ensopegat amb un antagonista que igualava la meva capacitat intel·lectual. El meu horror davant els seus crims es traduïa en una admiració sincera per la seva habilitat. Al final, però, va tenir una relliscada —només una insignificant relliscada— que li havia de ser fatal per tal com jo li seguia la pista de prop. Vaig veure arribada la meva oportunitat, i, partint d’aquest punt, he anat teixint la meva xarxa al seu voltant, que ara és a punt de tancar-se. En tres dies, diguem dilluns vinent, l’assumpte estarà prou madur i el Professor, juntament amb els principals membres de la seva banda, caurà en mans de la policia. Després tindrà lloc el més gran procés criminal del segle, l’aclariment de prop de quaranta misteris, i la forca per a tots ells, però si ens precipitem, com podeu comprendre, se’ns poden escolar de les mans fins i tot en l’últim moment.

»Bé, si m’hi hagués apropat sense que el Professor Moriarty tingués el coneixement que té, tot hauria anat sobre rodes. Vet aquí, però, que és massa astut per a deixar-se prendre. Es va adonar de cada un dels passos que vaig fer per engrapar-lo.

Una vegada i una altra ha provat de fugir, però jo m’ho he empescat per tornar a interceptar-lo. Us asseguro, amic meu, que si es pogués escriure un relat detallat d’aquesta tàcita lluita rebria els honors de ser la crònica de l’episodi més brillant d’hostilització mútua de tota la història de l’activitat detectivesca. Mai no hauré atès una tal altura, ni m’hauré sentit tan pressionat per un rival. Ell intenta d’intimidar-me amb un cop, i tot seguit jo el replico amb un dels meus. Aquest matí he completat els darrers passos, i d’aquí a tres dies tot pot quedar decidit a favor meu. Em trobava a les meves dependències considerant l’assumpte, quan s’ha obert la porta i he vist el Professor Moriarty palplantat al meu davant.

«És difícil, Watson, que els nervis em traeixin, i tanmateix he de confessar que he experimentat un sobresalt quan he vist al llindar de casa meva l’home que ha presidit els meus pensaments en els últims temps. El seu aspecte em resultava força familiar. És molt alt i prim, té el front corbat i els ulls molt enfonsats. No duu barba ni bigoti, la seva pell és pàl·lida i la seva aparença ascètica, sobretot en les faccions, és un senyal del seu passat com a professor. Té les espatlles arrodonides per les moltes hores dedicades a l’estudi i la cara un xic sortida, i oscil·la lentament de banda a banda en un moviment que recorda el d’un rèptil. Els seus ulls, submergits enmig d’arrugues, m’han contemplat amb una gran curiositat.

»—Teniu un desenvolupament frontal menys pronunciat del que m’esperava —ha dit, finalment—. És un costum perillós traginar armes de foc carregades a la butxaca de la bata.

»El cert és que des del moment mateix de la seva aparició he sabut que corria un perill extrem. La seva única sortida concebible consisteix a segellar els meus llavis per sempre. En un segon m’havia ficat a la butxaca el revòlver que guardo al calaix, i l’estava apuntant per sota la roba. En sentir aquesta observació, he tret l’arma i l’he deixada damunt la taula. Ell continuava somrient i parpellejant, però els seus ulls tenien un fulgor que m’ha forçat a alegrar-me’n, de tenir el revòlver a l’abast.

»—És evident que encara no em coneixeu —ha dit ell.

»—Al contrari —he replicat—, em penso que està ben clar, que us conec. Seieu, si us plau. Puc dedicar-vos cinc minuts, si és que teniu res a dir-me.

»—Tot el que tinc a dir-vos ja us ha passat pel cap —ha dit, llavors.

»—En aquest cas, és possible que hàgiu endevinat la meva resposta.

»—Penseu persistir-hi?

»—Naturalment.

»Aleshores s’ha ficat la mà a la butxaca, i jo he agafat la pistola de damunt la taula, però ell s’ha limitat a treure una agenda, on hi havia consignades algunes dates.

»—Vàreu irrompre en el meu camí el 4 de gener —ha anunciat—. El dia 23 vàreu començar a incomodar-me; a mitjan febrer ja m’havíeu importunat seriosament; a finals de març havíeu obstaculitzat completament els meus plans; i ara, a les acaballes d’abril, em trobo en una situació, per culpa de la vostra persecució contínua, en què veig la meva llibertat perfectament compromesa. Aquesta situació comença a fer-se insostenible.

»—Voleu fer-me alguna suggerència? —li he preguntat.

»—Val més que ho deixeu córrer, Mr. Holmes —ha dit ell, decantant el cap—. Deixeu-ho córrer, feu-me cas.

»—Així ho faré… a partir de dilluns —li he contestat.

»—Vinga, home! —ha exclamat—. Estic segur que un home amb la vostra intel·ligència s’ha d’adonar que només hi ha una possible sortida, a aquest afer. I cal que hi renuncieu. Heu portat les coses fins a un punt en què no queda sinó un sol recurs. Ha estat per a mi un repte intel·lectual veure com heu provat de resoldre aquest assumpte, i estic en condicions d’afirmar sincerament que em sabria molt de greu veure’m obligat a adoptar mesures extraordinàries. Bé podeu somriure, cavaller, però us asseguro que em sabria molt de greu.

»—El perill forma part del meu ofici —li he fet observar.

»—No és pas el perill —ha replicat ell—. És la destrucció inevitable. Us heu immiscuït en el camí no pas d’un simple individu, sinó d’una poderosa organització, l’abast de la qual vós, amb tota la vostra intel·ligència, heu estat incapaç de determinar. Cal que capituleu, Mr. Holmes, o en cas contrari sucumbireu.

»—Em temo —he fet jo, incorporant-me—, que aquesta agradable conversa m’està fent negligir uns assumptes importants que m’esperen en un altre lloc.

»—Ell també s’ha aixecat i m’ha mirat en silenci, brandant el cap amb tristesa.

»—Bé, bé —ha dit finalment—. És una llàstima però he fet el que he pogut. Conec totes les tàctiques del vostre joc. No podeu fer res fins dilluns. Ha estat un duel entre vós i jo, Mr. Holmes. Vós espereu de sorprendre’m al port. I jo us dic que no em vencereu mai. Si sou prou llest per a destruir-me, podeu tenir per segur que jo puc fer el mateix amb vós.

»—M’heu adreçat uns quants compliments, Mr. Moriarty —he dit jo—. Permeteu-me que us en torni en dient-vos que, si pogués tenir la certesa de la primera eventualitat que acabeu de plantejar, acceptaria de bon grat, en interès de la societat, la segona.

»—Us en puc garantir una, però no pas totes dues —ha sentenciat, dita la qual cosa m’ha girat l’esquena i ha abandonat l’habitació.

»Així ha estat la meva singular entrevista amb el Professor Moriarty. Confesso que ha deixat una desagradable impressió en el meu esperit. El seu to precís i delicat expressa una sinceritat que un simple pinxo seria incapaç de tenir. Com és natural, em direu: “Per què no heu adoptat precaucions policials, davant seu?” Doncs perquè estic convençut que és dels seus agents, de qui he d’esperar l’escomesa. Tinc bons motius per a creure-ho així».

—Que potser ja us han atacat?

—Benvolgut Watson, el Professor Moriarty no és pas d’aquells que deixen créixer l’herba sota els seus peus. Pels volts de migdia he anat a Oxford Street a ocupar-me d’uns assumptes. A la confluència de Bentinck Street amb Welbeck Street, un cotxe de dos cavalls m’ha escomès a gran velocitat. He saltat a la vorera i l’he eludit per fraccions de segon. El cotxe procedia de Marylebone Lane, i ha desaparegut instantàniament. Llavors he prosseguit el meu camí, Watson, però mentre baixava per Vere Street ha caigut un maó de la teulada d’una casa i s’ha esmicolat als meus peus. He acudit a la policia i he fet investigar la zona. Sobre una de les teulades hi havia uns quants maons apilats per a alguna reparació, i els policies han provat de fer-me creure que el vent n’havia fet caure un. No m’ho he pas cregut, com és lògic, però tampoc no he pogut demostrar res. Després d’això he agafat un cotxe i m’he dirigit a les dependències del meu germà, a Pall Mall, on he passat la resta del dia. Ara, quan venia cap aquí, he estat atacat per un brivall amb una porra. L’he reduït amb un cop de puny i a hores d’ara es troba custodiat per la policia, però estic en condicions de dir-vos, amb tota confiança, que no podran descobrir cap mena de connexió entre el cavaller en la dentadura del qual han impactat els meus artells i el catedràtic de matemàtiques retirat, que deu estar resolent problemes en una pissarra a una quinzena de quilòmetres d’aquí. No us estranyi, doncs, que la meva primera precaució, tot just acabat d’entrar a casa vostra, hagi estat tancar els finestrons i que em vegi forçat a demanar-vos permís per abandonar les vostres dependències per una sortida més discreta que la de la porta principal.

Sovint havia admirat el coratge del meu amic, però mai tant com aleshores, mentre m’explicava tranquil·lament una sèrie d’incidents que s’havien combinat per a donar lloc a una jornada terrible.

—Voleu quedar-vos a fer nit aquí? —li vaig preguntar.

—No, amic meu; podria resultar-vos un hoste perillós. Ja he traçat els meus plans, i tot anirà bé. Les coses han arribat a un punt tal, que la policia pot arrestar-los sense la meva ajuda, però cal la meva presència a l’hora de prestar declaració. És obvi, doncs, que el millor que puc fer és desaparèixer durant els pocs dies que falten fins que la policia estigui en condicions d’actuar. Em complauria molt, per tant, que us dignéssiu a acompanyar-me al continent.

—Ara com ara no tinc gaire feina —vaig dir—, i tinc la sort de comptar amb un veí servicial. Serà per a mi un honor, acompanyar-vos en el vostre viatge.

—I sortir demà al matí?

—També, si ho creieu necessari.

—Oh, sí, ho és del tot, de necessari. Així, doncs, us donaré algunes instruccions i us prego, estimat Watson, que les obeïu al peu de la lletra, ja que us disposeu a participar al meu costat en un doble joc contra el brivall més intel·ligent i el sindicat criminal més poderós de tot Europa. Escolteu bé! Aquesta mateixa nit, feu arribar l’equipatge que us vulgueu endur, sense consignar la vostra adreça i mitjançant un missatger de confiança, a Victoria. Demà al matí, caldrà que el vostre emissari us aconsegueixi un cabriolé, però haurà de tenir la precaució de no agafar el primer ni el segon que se li puguin presentar. Pugeu al cotxe i feu-vos portar a Lowther Arcade facilitant l’adreça al cotxer escrita en un full de paper i demanant-li que no el llenci. Tingueu preparats els diners per a pagar el trajecte i, en el moment en què s’aturi el cotxe, passeu l’arcada, havent calculat abans que a un quart de deu, us trobareu a l’altra banda. Allí hi veureu una berlina aturada al costat de la vorera i governada per un home gros amb una capa negra lligada al coll amb una cinta vermella. Agafeu aquesta berlina, i us deixarà a Victoria a temps per a pujar al Continental Express.

—I on em trobaré amb vos?

—A l’estació. He reservat un compartiment al segon vagó de primera classe, començant a comptar per davant.

—Ens trobarem al vagó, doncs?

—Sí.

Fou en va que insistís perquè es quedés a passar la nit a casa. Em va semblar evident que creia que podia atreure el perill a la llar on s’allotgés, i que aquest era el motiu que l’impulsava a marxar. Després d’un parell d’indicacions més respecte als nostres plans per a l’endemà, es va incorporar i m’acompanyà al jardí, on va saltar la paret que dóna a Mortimer Street. Tot seguit cridà un cotxe amb un xiulet, i segons després vaig sentir com s’allunyava.

L’endemà al matí vaig obeir les instruccions de Holmes al peu de la lletra. Vaig aconseguir un cabriolé, amb tota mena de precaucions per a evitar que fos un cotxe especialment preparat per a nosaltres, i en acabat d’esmorzar em vaig dirigir immediatament a Lowther Arcade, que vaig travessar a corre-cuita. A l’altra banda de l’arc m’esperava una berlina el pescant de la qual era ocupat per un voluminós cotxer embolcallat en una capa negra. Així que hi vaig haver pujat, l’home fuetejà el cavall i emprenguérem el camí de l’estació Victoria. Un cop arribat allí, el cotxer va fer mitja volta i va desaparèixer sense ni tan sols gosar a mirar enrere.

Fins aleshores tot havia anat de primera. A l’estació m’estava esperant el meu equipatge, i no vaig tenir cap problema a trobar el vagó que Holmes havia indicat, per tal com era l’únic del tren que exhibia el rètol de «Reservat». La meva sola preocupació en aquell moment se centrava en la incompareixença de Holmes. El rellotge de l’estació indicava que mancaven només set minuts per a l’hora prevista perquè sortís el tren. Debades vaig buscar amb la mirada l’esprimatxada figura del meu amic entre els grups de viatgers i persones que havien vingut a acomiadar algú. No se’l veia enlloc. Vaig dedicar uns instants a ajudar un venerable sacerdot italià que s’esforçava a fer entendre al mosso, en un pèssim anglès, que tenia intenció de facturar el seu equipatge cap a París. A continuació, després d’un últim cop d’ull a l’andana, vaig tornar al vagó, on vaig constatar que el mosso, malgrat el rètol que anunciava la reserva del meu compartiment, m’havia assignat el decrèpit capellà italià com a company de viatge. Fou inútil que li expliqués que la seva presència allà era una intrusió, ja que el meu italià encara era més limitat que el seu anglès, de manera que vaig encongir les espatlles amb resignació i vaig continuar buscant ansiosament el meu amic amb la mirada. Em sobrevingué un calfred de terror en pensar que la seva absència podia significar que li havia succeït alguna desgràcia durant la nit. Ja havien tancat les portes i el xiulet havia sonat, quan…

—Benvolgut Watson —digué una veu—, ni tan sols us heu dignat desitjar-me un bon dia.

Em vaig girar dominat per un astorament incontrolable. El vell eclesiàstic havia girat el rostre en la meva direcció. En un instant s’havia arrencat les patilles, s’havia tret el nas postís, el llavi inferior havia deixat de sobresortir i la boca de mussitar, els ulls mats havien recuperat la seva lluentor i el cos encorbat s’havia dreçat.

—Déu del cel, Holmes! —vaig exclamar—. M’heu ben espantat!

—Totes les precaucions són poques —va xiuxiuejar—. Tinc motius per a creure que ens segueixen el rastre. Ah, vet aquí en Moriarty en persona.

Quan Holmes hagué dit això, el tren ja s’havia posat en moviment. Mirant endarrere, vaig veure un home que s’obria pas entre la gent a empentes mentre agitava el braç com si desitgés de fer aturar el tren. Ja era massa tard, però, ja que el comboi anava guanyant velocitat ràpidament, i poc després ja havíem abandonat l’estació.

—Malgrat totes les nostres precaucions, ja veieu que ens ha anat de ben poc —observà Holmes, rient. Es va aixecar del seient i, havent-se tret la sotana i el barret negres que havien constituït la seva disfressa, els va guardar dins una bossa de mà—. Heu donat un cop d’ull a la premsa matinal, Watson?

—No.

—Aleshores no en deveu pas estar assabentat, del que ha passat a Baker Street.

—A Baker Street?

—Aquesta nit han calat foc a les nostres habitacions. No s’hi han registrat gaires desperfectes, per sort.

—Mare de Déu, Holmes! Això és intolerable.

—Devien perdre completament el meu rastre, un cop arrestat l’agent de la porra, perquè contràriament no s’haurien pas imaginat que hagués tornat a les meves dependències. És evident, però, que han adoptat la precaució de vigilar-vos, i això és el que ha dut Moriarty fins a Victoria. No heu tingut pas cap descuit, tot venint?

—He fet exactament tot allò que em vàreu ordenar.

—Heu trobat la berlina?

—Sí, m’estava esperant.

—Heu reconegut el cotxer?

—No.

—Era el meu germà Mycroft. És un bon avantatge, sortir-se’n, en aquesta classe de situacions, sense haver de comptar amb els serveis d’un mercenari. Ara cal que planegem el que hem de fer amb Moriarty.

—Com que aquest tren és exprés, i transborda directament amb el vaixell, jo diria que ens l’hem tret de sobre definitivament.

—Amic Watson, està clar que no em vàreu pas entendre, quan us vaig dir que aquest home podria ser classificat en el mateix pla intel·lectual que jo mateix. No us imaginareu pas que si jo fos el perseguidor em deixaria vèncer per un obstacle tan petit. Com podeu, doncs, esperar menys d’ell?

—Què farà, aleshores?

—El mateix que faria jo.

—I què faríeu, vós?

—Contractar un tren especial.

—Però arribaria massa tard…

—De cap manera. Aquest tren té parada a Canterbury, i duu sempre un quart d’hora de retard, com a mínim, al moment d’atènyer el vaixell. Allí ens atraparà.

—Sembla que siguem nosaltres, els criminals. Fem-lo arrestar quan arribi.

—Això arruïnaria tres mesos de treball. Pescaríem el peix gros, però els petits se’ns escolarien pels forats de la xarxa. Dilluns els tindrem tots plegats. No, un arrest és inadmissible.

—Què podem fer, doncs?

—Podríem baixar a Canterbury.

—I després?

—Bé, després hauríem de desplaçar-nos per l’interior fins a Newhaven, i d’aquí a Dieppe. Moriarty farà el mateix que faria jo. Anirà a París, vigilarà els nostres equipatges i esperarà un parell de dies a la consigna. Mentrestant, nosaltres ens permetrem el luxe d’adquirir maletes noves, col·leccionar les manufactures dels països que travessem, i dirigir-nos a Suïssa, al nostre aire, via Luxemburg i Basilea.

Em considero un viatger prou veterà per a deixar-me incomodar seriosament per la pèrdua del meu equipatge, però he de confessar que em sentia molest davant la perspectiva de veure’m obligat a fugir d’un home la reputació del qual apareixia tacada per les infàmies més inconfessables. Era evident, però, que Holmes considerava la nostra situació amb més coneixement de causa que no pas jo. A Canterbury, per tant, vàrem baixar, i llavors ens assabentàrem que hauríem d’esperar una hora si volíem agafar el primer tren a Newhaven.

Encara em sentia dolgut per la ràpida desaparició del meu equipatge, amb el meu vestuari, quan Holmes em va estirar de la màniga i va assenyalar l’horitzó.

—Ja el tenim aquí —va anunciar.

Lluny, entre els boscos de Kent, es dreçava una tènue columna de fum. Minuts després, vàrem veure aparèixer, al començament de l’àmplia corba que porta a l’estació, una màquina amb un sol vagó. Amb prou feines acabàvem d’amagar-nos darrere una pila d’equipatges, quan el comboi va passar amb un gran estrèpit projectant una alenada d’aire calent sobre les nostres cares.

—Allà va —digué Holmes, mentre observàvem el tren com oscil·lava i sotraguejava damunt les vies—. Com podeu veure, la intel·ligència del nostre amic també té un límit. Hauria estat un veritable coup de maître, que hagués deduït el mateix que jo i hagués actuat en conseqüència.

—I què hauria fet si ens hagués sorprès?

—No tinc cap mena de dubte que hauria intentat un atac homicida contra mi. És un joc, però, igualment apte per a dues persones. Ara, la qüestió és si fem un àpat prematur aquí o bé esperem a dinar quan hàgim arribat a Newhaven.

Aquella mateixa nit ens traslladàrem a Brussel·les, on passàrem un parell de dies. El tercer dia vàrem arribar a Estrasburg. Dilluns al matí, Holmes havia telegrafiat a la policia de Londres, i el mateix vespre ens esperava la resposta a l’hotel. Holmes obrí el sobre i tot seguit, proferint una maledicció, va llençar el missatge al foc de la llar.

—Ja m’ho podia haver suposat —es va lamentar—. Ha fugit!

—Moriarty?

—Han atrapat tota la banda llevat d’ell. Ha aconseguit defugir la policia. Naturalment, quan vaig deixar el país ja no hi havia ningú que fos capaç de controlar els seus moviments. I, tanmateix, em pensava que havia deixat el joc en mans de la policia. Crec que serà millor que torneu a Anglaterra, Watson.

—Per què?

—Perquè a partir d’ara seria un company de viatge especialment perillós per a la vostra integritat. Aquest home acaba de veure els seus negocis arruïnats. Si torna a Londres està perdut, i, si vaig interpretar correctament el seu caràcter, consagrarà totes les seves energies a venjar-se de mi. Així almenys ho va insinuar en el decurs de la nostra breu entrevista. Us recomano encaridament, doncs, que torneu a la vostra feina.

Era un prec amb ben poques possibilitats d’èxit, davant un veterà i vell amic ensems. Vàrem invertir mitja hora a discutir l’assumpte al menjador de l’hotel d’Estrasburg, i aquella mateixa nit vàrem reprendre el nostre viatge, aquest cop amb destinació a Ginebra.

Passàrem una suggestiva setmana vagant per la Vall del Roine i, havent-nos desviat a Leuk, vàrem superar el pas de Gemmi, encara ple de neu, i ens dirigírem cap a Meiringen per Interlaken. Va ser un bell viatge, amb el delicat verd de la primavera a baix i el blanc virginal de l’hivern a dalt. Això no obstant, jo tenia molt clar que Holmes no oblidava ni un sol instant l’ombra del perill que l’amenaçava. Als acollidors poblets alpins, i als solitaris passos de muntanya, jo m’adonava perfectament, per les seves ràpides mirades i l’intens escrutini de cada una de les cares amb què topàvem, que estava plenament convençut que, anéssim on anéssim, no aconseguiríem de defugir el perill que seguia els nostres passos.

Recordo una vegada, quan ja havíem deixat el Gemmi enrere i avançàvem per la riba del malenconiós Daubensee, en què una gran roca, que s’havia desprès de la cresta que teníem a la dreta, va baixar fent un gran enrenou i anà a caure al llac darrere nostre. En un moment Holmes va pujar dalt la cresta i, d’un alterós cingle estant, estirà el coll en totes direccions. Fou en va que el nostre guia li assegurés que els despreniments eren un fenomen habitual, a la primavera, en aquelles contrades. Ell no va dir res, però em va somriure amb l’aire del que veu l’acompliment de les seves prediccions.

I, tot i aquest estat d’alerta constant, no es mostrava mai deprimit. Ans al contrari, no recordo haver-lo vist mai en una millor disposició d’ànim. Una vegada i una altra al·ludia al pensament que si pogués estar segur d’alliberar la societat del Professor Moriarty, posaria fi a la seva carrera de molt bon grat.

—Crec que estic autoritzat a dir, Watson, que no he despès la meva vida enterament en va —comentà, una vegada—. Si la meva història culminés aquesta nit, hi podria sobreviure amb equanimitat. L’aire de Londres és el que més s’adiu a la meva presència. En un miler de casos, no crec haver utilitzat els meus poders equivocadament. Darrerament he estat temptat de considerar els problemes plantejats per la naturalesa en comptes d’aquells, més superficials, de què és responsable el caràcter artificial de la nostra societat. Les vostres memòries, Watson, assoliran el seu final el dia en què completi la meva carrera amb la captura o extinció del criminal més perillós i poderós d’Europa.

Provaré de ser breu, i tanmateix precís, en el poc que em queda per narrar. No és pas un tema en què m’agradi d’allargar-me, però sóc conscient que tinc el deure de no ometre cap detall.

Va ser el 3 de maig quan vàrem assolir la petita vila de Meiringen, on ens vàrem hostatjar a l’Englischer Hof, aleshores regentat pel vell Peter Steiler. El nostre dispeser era un home intel·ligent, i enraonava un anglès excel·lent després d’haver treballat tres anys com a cambrer al Grosvenor Hotel de Londres. Seguint el seu consell, la tarda del dia 4 vàrem sortir junts amb la intenció de travessar les muntanyes i pernoctar al llogarret de Rosenlaui. Ens recomanà ferventment, però, de no passar per les cascades de Reichenbach, a mig camí de les muntanyes, sense fer una petita marrada per veure-les.

Es, realment, un indret que esglaia. El torrent, alimentat per les neus en procés de desglaç, es precipita daltabaix d’un espectacular avenc al fons del qual l’escuma es cargola com el fum d’una casa en flames. El pou on s’aboca el riu és un enorme buit sembrat de roques negres i resplendents que s’estreny en un clot efervescent i d’incalculable profunditat, el qual, al seu torn, rep el corrent d’aigua en el seu vessant més oscat. L’arc gegantí d’aigües verdes i sorolloses caient ininterrompudament i l’espessa cortina d’escuma enlairant-se sense fi, juntament amb el remolí i el soroll constants, provoquen una inevitable sensació de vertigen. Ens vàrem aturar a la vora del precipici per contemplar la resplendor de l’aigua en petar, molts metres més avall, contra les negres roques i escoltar el crit semihumà procedent del fons de l’abisme en companyia de l’escuma ascendent.

Del camí principal arrenca un senderol que ofereix una vista completa de la cascada, però, com sigui que s’interromp bruscament, el visitant es veu obligat a tornar per on ha vingut. Això mateix fèiem nosaltres, quan veiérem un xicot suís corrent pel camí amb una carta a la mà. La lletra duia l’emblema de l’hotel on ens allotjàvem i anava adreçada a mi, signada pel dispeser. Em comunicava que, escassos minuts després que haguéssim deixat l’hotel, hi havia arribat una dama anglesa en un estat avançat de tisi. Havia passat l’hivern a Davos Platz i, en aquell moment, viatjava a Luzema per visitar uns amics, quan va sofrir una hemorràgia. Creien que amb prou feines viuria unes poques hores, però fóra un gran consol per a ella que la reconegués un doctor anglès i, si jo tenia l’atenció de tornar, etc., etc. El bo de l’Steiler m’assegurava a la postdata que consideraria la meva conformitat com un gran favor, ja que la dama es negava obstinadament a ser visitada per un metge suís, i ell no podia deixar de pensar que acabava de contreure una enorme responsabilitat.

No em vaig veure pas en cor d’ignorar un missatge com aquell. La petició d’una compatriota moribunda en un país estranger no es podia desatendre. I, això no obstant, sentia escrúpols per haver de deixar Holmes tot sol. Finalment, però, vàrem decidir que ell prendria el jove missatger suís com a guia i company d’excursió mentre jo tornava a Meiringen. El meu amic em va dir que tenia intenció de romandre una estona més a la cascada i, a continuació, pujaria lentament la muntanya cap a Rosenlaui, on jo em reuniria amb ell al vespre. Mentre me n’anava, vaig veure Holmes recolzat sobre una roca amb els braços plegats, entotsolat en la contemplació del salt d’aigua. El destí s’encarregaria que fos aquesta l’última vegada que veuria el meu amic en aquest món.

Quan m’acostava al final del descens em vaig girar. No m’era possible, des de la meva posició, de veure la cascada, però sí el sinuós camí que s’enfila muntanya amunt. Recordo que un home avançava ràpidament per aquest camí. Podia distingir nítidament la seva silueta negra retallada sobre el verd de la vegetació. Em vaig fixar en ell, com també en la resolució del seu pas, però aviat me’n vaig oblidar mentre m’apressava cap a la meva destinació.

Potser va transcórrer encara una hora, abans no vaig arribar a Meiringen. El vell Steiler s’estava al porxo del seu hotel.

—Bé —vaig dir, mentre corria cap a l’entrada de l’edifici—, espero que no hagi empitjorat.

Una mirada de sorpresa alterà el seu rostre, i així que el vaig veure arrufar les celles vaig sentir el meu cor pesant com el plom.

—No heu estat vós qui ha escrit això? —vaig preguntar, traient la carta de la meva butxaca—. No hi ha una dama anglesa malalta, a l’hotel?

—És clar que no! —exclamà ell—. Vaja, porta l’emblema de l’hotel! Ah! Deu haver-la escrit aquell cavaller anglès tan alt que ha arribat després que vós haguéssiu marxat. Ha dit…

Però ja no em vaig quedar a escoltar les explicacions del dispeser. Amb un estremiment de pànic, ja em trobava corrent pel carrer del poble, i tot seguit vaig agafar el mateix camí que acabava de baixar. Hi havia invertit una hora, en la baixada. Malgrat tots els meus esforços, passaren dues hores més, abans no vaig poder atènyer la cascada de Reichenbach per segona vegada. Vaig veure el bastó de muntanya de Holmes recolzat sobre la roca al costat de la qual l’havia vist per últim cop. D’ell, però, no hi havia ni rastre, i de res no va servir que el cridés. L’única resposta que vaig rebre fou la meva pròpia veu reverberant en forma d’eco ondulat procedent dels cingles que m’envoltaven.

Fou la visió d’aquell bastó de muntanya, el que em va provocar una sensació de fred i mareig. Allò volia dir que no hi havia pas anat, a Rosenlaui. Havia romàs enmig d’aquell caminoi de menys d’un metre d’amplada, amb una escarpada paret a un costat i un precipici no menys escarpat a l’altre, fins que el seu enemic havia comparegut. El jove suís tampoc no hi era. Probablement havia rebut una bona propina de Moriarty i havia deixat els dos homes sols. I aleshores, què havia passat? Qui podia explicar el que havia passat aleshores?

Vaig necessitar un parell de minuts per assossegar-me, ja que l’horror d’aquella situació m’havia deixat estupefacte. Llavors vaig començar a pensar en els mètodes de Holmes i a provar de posar-los en pràctica per interpretar la tragèdia. Resultà, ai!, més fàcil del que podia esperar. Durant la nostra conversa, no havíem pas assolit el final del camí, i el bastó de muntanya indicava l’indret on havíem estat. El terra negrós es manté sempre tou per la incessant pluja d’escuma, i fins i tot un ocell hi deixaria la seva empremta. A l’extrem més allunyat del camí, hi apareixien clarament marcades dues rengleres de petjades que s’allunyaven de la meva posició. No en tornava cap de les dues. A escassos metres de l’avenc el terra apareixia remogut en un bassal de fang, i els esbarzers i falgueres que delimitaven el buit estaven esquinçats i enfangats. Em vaig posar de quatre grapes per veure-hi millor, amb l’escuma ruixant-me la cara. Començava a fer-se fosc, i l’únic que podia distingir era la lluentor de la humitat sobre les parets negres i, al lluny, al fons del pou, la resplendor de l’aigua que queia. Vaig cridar, però la sola resposta que acudí a les meves oïdes fou el mateix crit semihumà de la cascada.

Estava escrit, però, que, malgrat tot, estava destinat a rebre unes darreres paraules de comiat del meu company i amic. Ja he dit que el seu bastó de muntanya havia quedat recolzat sobre una roca que es dreçava al costat del camí. Em va cridar l’atenció un reflex provinent de la part superior de la pedra, i, en estirar la mà, vaig constatar que el reflex era projectat per la cigarrera de plata que Holmes solia portar. En agafar-la, caigué a terre un tros quadrat de paper, sobre el qual descansava l’objecte. En desplegar-lo, em vaig adonar que eren tres fulls arrencats del seu bloc de notes i adreçats a mi. Era característic d’aquell home genial que l’adreça fos tan precisa, i l’escriptura tan clara i ferma, com si ho hagués escrit al seu despatx.

«Benvolgut amic Watson», deia, «escric aquestes quatre ratlles per cortesia de Mr. Moriarty, que espera la meva conveniència per a la discussió final de les qüestions pendents entre nosaltres. M’ha facilitat una explicació resumida dels mètodes que li han permès d’eludir la policia anglesa i informar-se alhora dels nostres moviments. Aquests mètodes confirmen plenament l’alta opinió que m’havia format de les seves habilitats. Em complau de pensar que podré alliberar la societat per sempre més dels efectes de la seva presència, però a un preu, em temo, que causarà dolor als meus amics i, especialment, estimat Watson, a vós. Tanmateix, ja us he explicat que la meva carrera ha assolit, en tot cas, el seu zenit, i que cap altre desenllaç possible, a banda d’aquest, no em resultaria més plaent. De fet, si em permeteu que us faci una confessió íntegra, estava del tot convençut que la carta que us ha arribat des de Meiringen era un parany, i us he deixat marxar amb la creença que seguiria una situació com la que a hores d’ara afronto. Digueu a l’inspector Patterson que els documents que necessita per a condemnar tota la banda són a la casella M., dins una carpeta blanca amb la inscripció “Moriarty”. Abans de sortir d’Anglaterra vaig disposar la distribució de les meves propietats i vaig lliurar el testament al meu germà Mycroft. Saludeu Mrs. Watson de part meva, si us plau, i considereu-me per sempre, benvolgut amic,

Ben sincerament vostre,

Sherlock Holmes».



Quatre ratlles poden ser suficients per a aclarir el poc que quedava per explicar. Una investigació duta a terme per experts deixà lloc a ben pocs dubtes respecte al final de la lluita entre aquells dos homes, que va acabar, com era el més probable en una situació similar, amb una caiguda fatal, abraçats tots dos en el fervor de la pugna. Tots els intents de recuperació dels cossos varen resultar completament inútils, i allà baix, en les profunditats d’aquella terrible caldera d’aigua arremolinada i d’escuma en efervescència, reposarien per sempre el criminal més perillós i el més insigne campió de la llei de la seva generació. Del jove suís, no se’n va saber res més, i no hi pot haver cap mena de dubte que era un dels innombrables agents que Moriarty tenia al seu servei. Pel que fa a la resta de la banda, és del domini públic l’efectivitat amb què les proves que Holmes havia aplegat demostraren com estava organitzada, així com el rigor amb què la mà del meu difunt amic va caure sobre tots ells. Del seu terrible capitost, en sortiren durant el judici ben pocs detalls a la llum pública, i si m’he vist obligat a historiar la carrera de Mr. Sherlock Holmes ha estat per fer callar tots aquells paladins desassenyats que han provat d’esborrar la seva memòria mitjançant atacs despietats contra ell, que sempre consideraré l’home més intel·ligent i íntegre que hagi conegut mai.





Notes


[1] V.R. són les sigles de l’expressió «Victoria Regina», Reina Victoria. (N. del T.) [Torna]



[2] Rebien el nom de cavaliers els partidaris del rei Carles I durant la guerra civil anglesa (1641-1649). (N. del T.) [Torna]





EL GOS DELS BASKERVILLE





Títol original: The Hound of the Baskervilles

Arthur Conan Doyle, 1902

Traducció: Sílvia Aymerich, 2002

Edició digital: Raticulina (v1.0)

Digitalització: Raticulina

ePUBCat base r1.3





El ric terratinent sir Charles Baskerville és trobat mort al parc de casa seva. El doctor Mortimer, metge de capçalera i amic de la víctima, està convençut d’haver vist una bèstia sobrenatural amb l’aparença d’un gos enorme entre la boira que envolta la casa de la víctima. Sherlock Holmes i Watson hauran d’esclarir el misteri de la maledicció dels Baskerville abans que l’hereu de sir Charles pateixi el mateix final tràgic que el seu predecessor.

El gos dels Baskerville és la història més coherent de Holmes. Tot i que es tracta d’un cas gens difícil de resoldre, en el qual es revela la identitat de l’assassí un cop recorreguts uns dos terços de l’obra, en ella es fa palesa la grapa de Conan Doyle per fer sentir tot el terror i la soledat dels erms de Devon, revelats a través dels contorbats sentiments del metge abstemi.





1. Míster Sherlock Holmes


Míster Sherlock Holmes, que acostumava a ser força tocatardà, tret d’aquelles gens esporàdiques ocasions en què es quedava tota la nit despert, seia a la taula del menjador. Jo era dret davant la llar de foc amb els peus damunt la catifa i vaig agafar el bastó que el nostre visitant s’havia deixat la nit anterior. Era una vara de fusta gruixuda i ben tallada amb una mena de pom al capdamunt, de l’estil que coneixem per «Advocat de Penang». Just a sota l’empunyadura s’hi trobava una gran placa d’argent de més de dos centímetres d’amplada on hi havien gravat: «A James Mortimer, M.R.C.S. dels seus amics del C.C.H». i la data 1884. Es tractava de la mena de bastons que solien portar les antigues famílies de metges: dignes, sòlids i segurs.

—I doncs, Watson, què en treu d’aquí?

Holmes seia d’esquena i jo no li havia pas donat cap indici d’allò que feia.

—Com ho ha sabut el que estava fent? Em penso que deu tenir ulls al clatell, vostè.

—Si més no, tinc una cafetera d’argent ben lluenta al meu davant —digué.

—Però, digui’m, Watson, què està fent amb el bastó del nostre visitant? Com que hem tingut la mala sort de perdre’l de vista i no tenim la més mínima idea de la seva missió, aquest record que ens ha deixat de manera accidental esdevé de gran importància. Vejam si em sap reconstruir l’home per mitjà de l’observació del bastó.

—Opino —vaig començar dient, seguint en la mesura de les meves possibilitats els mètodes del meu company— que el doctor Mortimer és un metge d’edat avançada que gaudeix de consideració i estima atès que aquells qui el coneixen li han ofert aquesta prova de llur apreci.

—Exacte! —digué Holmes—. Excel·lent!

—Considero, a més, que és molt probable que sigui un metge de poble dels que fan gran part de les seves visites a peu.

—I per què això?

—Perquè aquest bastó, tot i que de bell antuvi era bonic, ara està tan rosegat que se’m fa difícil imaginar-lo als dits d’un metge de ciutat. La guaspa de ferro està molt desgastada; és evident, doncs, que ha fet moltes caminades amb ell.

—Una explicació perfectament raonable! —respongué Holmes.

—I ara tornem a la qüestió dels «amics de la C.C.H».. M’aventuro a suposar que es tracta d’un Club de Caça als membres del qual probablement ell hagi ofert assistència mèdica i això li hagi valgut aquest present a tall d’agraïment.

—De veres, Watson, se supera a vostè mateix —digué Holmes, tirant enrera la cadira i encenent una cigarreta—. Em sento obligat a dir que en tots els judicis de valor que ha estat tan amable d’emetre respecte als meus petits èxits gairebé sempre ha subestimat les seves pròpies habilitats. És possible que vostè no sigui brillant, però sí que és un conductor de llum. Algunes persones sense ser elles mateixes genis tenen el poder remarcable d’estimular-lo. Li confesso, estimat amic, que em sento en deute amb vostè.

Mai no m’havia dit tantes coses i he d’admetre que les seves paraules em van fer molt content, ja que sovint m’havia dolgut de la seva indiferència per la meva admiració i els meus intents de fer publicitat dels seus mètodes. Em sentia també orgullós de pensar que havia arribat a dominar el seu sistema fins al punt de ser capaç d’aplicar-lo de tal forma que mereixés la seva aprovació. Aleshores, agafà la vara de les meves mans i l’examinà durant uns instants a simple vista. Seguidament, amb un posat que mostrava interès, deixà la cigarreta i, tot acostant el bastó a la finestra, se’l tornà a mirar amb una lupa.

—Interessant, tot i que és elemental —digué tornant al seu cantó favorit del sofà—. Certament, hi ha alguns indicis en aquest bastó que ens serveixen de base per unes quantes deduccions.

—Que se m’ha escapat algun detall? —vaig preguntar amb una certa presumpció—. Confio que no sigui res gaire significatiu?

—Em sembla, estimat Watson, que la majoria de les seves conclusions eren errònies. Quan he dit que vostè m’estimulava em referia, per ser-li franc, que, havent pres nota de les seves equivocacions, eventualment m’ha guiat cap a la veritat. I no és pas que en aquest cas vagi completament errat. El nostre home és certament un metge de poble i camina un bon xic.

—Aleshores, tenia raó.

—Fins aquí sí.

—Però això era tot.

—De cap manera, estimat Watson, de cap manera ho és tot. Jo suggeriria, per exemple, que la presentació d’un metge és més probable que provingui d’un hospital que no pas d’un Club de Caça i que quan les inicials C.C. són col·locades davant l’hospital remeten habitualment a les paraules «Charing Cross».

—Pot ser que tingui raó.

—La major probabilitat rau en aquesta direcció i si la prenem com a hipòtesi de treball disposarem d’una nova base per on començar la nostra construcció d’aquest visitant desconegut.

—Bé, doncs, suposant que «C.C.H». significa «Charing Cross Hospital» què més en podem deduir?

—És que no li diuen res en si mateix? Vostè coneix els meus mètodes. Apliqui’ls!

—Només en puc treure la conclusió evident que l’home ha estat treballant a la ciutat abans d’anar-se’n al camp.

—Em penso que ens podem aventurar una mica més que això. Miri-s’ho així: En quina ocasió és més probable que es fes un present d’aquesta mena? Quan es devien ajuntar els seus amics per oferir-li una mostra del seu afecte? Òbviament, en el moment que el doctor Mortimer abandonà la feina a l’hospital per tal d’establir-se pel seu compte. Sabem que hi hagué un present. Creiem que s’havia produït un canvi de feina des d’un hospital urbà a una consulta en un poble. Seria doncs anar massa lluny si diguéssim que el regal era en ocasió del canvi?

—Sembla, certament, probable.

—Ara bé, s’adonarà que no podia formar part de la plantilla de l’hospital, ja que tan sols un home ben situat en un consultori londinenc podria ostentar un càrrec com aquest i, si fos el cas, no l’hauria pas deixat per anar-se’n al camp. Aleshores, què hi feia? Si treballava a l’hospital i no formava part del personal fix només podia tractar-se d’un metge intern o d’un cirurgià, és a dir, una mica més que un estudiant de darrer curs. I en marxà fa cinc anys: la data és gravada al bastó. De manera que el seu respectable metge de família, de mitjana edat s’esvaeix en l’aire, estimat Watson, i sorgeix al seu lloc un jove de menys de trenta anys, amigable, poc ambiciós i desmemoriat, amo d’un gos que té per favorit i que jo descriuria grosso modo dient que deu ser més gran que un terrier i més petit que un mastí.

Vaig riure amb incredulitat mentre Sherlock Holmes es recolzava en el sofà fent petits cercles de fum que s’enlairaven cap al sostre.

—Pel que fa a la darrera part, no tinc maneres de comprovar-ho —vaig dir-li—, però com a mínim no és gens difícil trobar algunes dades sobre l’edat de l’home i la seva professió.

Vaig agafar la guia de metges de la meva petita antosta de llibres de medicina i comencí a cercar el nom. Hi havia uns quants Mortimer però només un que pogués ser el nostre visitant. Vaig llegir el seu historial en veu alta:

Mortimer, James, M.R.C.S., 1882, Grimpen, Dartmoor, Devon. Metge intern de 1882 a 1884 a l’hospital de Charing Cross. Guanyador del premi Jackson de Patologia Comparada amb un assaig titulat «És un atavisme la malaltia?». Membre corresponent de la Societat Sueca de Patologia. Autor de «Alguns fenòmens de l’atavisme» (Lancet, 1882), «Progressem?» (Diari de Psicologia, març 1883), responsable de sanitat de les parròquies de Grimpen, Thorsley i High Barrow.

—No es menciona res d’un club de caça local, Watson —digué Holmes, amb un somriure maliciós—, però sí que fa de metge de poble, com molt astutament ha observat. Crec que les meves deduccions són ben justificades. Respecte als adjectius, he dit, si no recordo malament, amigable, poc ambiciós i desmemoriat. Per la meva experiència només els homes amables reben testimonis d’apreci i tan sols algú que no sigui ambiciós abandona una carrera a Londres per anar-se’n al camp, de la mateixa manera que únicament un despistat deixaria el seu bastó en comptes de la seva tarja de visita després d’haver esperat una hora en la nostra sala.

—I el gos?

—S’ha acostumat a portar el bastó darrera el seu amo. Com que el bastó és pesat, el gos l’agafa fort pel mig, d’aquí que hi hagi la marca de les seves dents ben visible. La mandíbula del gos, tal com es veu per l’espai que hi ha entre les marques, és massa ampla per a un terrier i massa estreta per a un mastí. Pot tractar-se… sí, i tant, d’un espàniel de pèl arrissat.

S’havia aixecat i es passejava per l’habitació mentre parlava. Aleshores, s’aturà al buit de la finestra. Hi havia un to de convicció tan patent en la seva veu que vaig alçar els ulls per mirar-lo tot sorprès.

—Estimat amic, com pot estar-ne tan segur?

—Per la senzilla raó que veig el gos a la nostra mateixa entrada i qui pica és el seu amo. No es mogui, li ho prego, Watson. És un col·lega seu i la seva presència em pot fer servei. Ara és el moment fatídic, Watson, quan sentim les passes pujant les escales i encaminant-se cap a la nostra vida sense saber si serà per bé o per mal. Què voldrà el doctor James Mortimer, un home de ciència, de Sherlock Holmes, un especialista en el crim? Endavant!

L’aparició del nostre visitant fou una sorpresa per a mi, car m’esperava trobar el típic metge de poble. Era molt alt i prim, amb un nas llarg com un bec que sorgia entremig dels seus ulls grisos penetrants, molt junts, que llançaven llambregades darrera les seves ulleres amb muntura d’or. Anava vestit amb l’estil d’un professional però força deixat, ja que duia la levita bruta i els pantalons esfilagarsats. Tot i que era jove, ja anava carregat d’espatlles i caminava amb el cap tirat endavant, la qual cosa li donava un aire de benevolència escrutadora. En el moment d’entrar els seus ulls es clavaren en el bastó que Holmes tenia a les mans i es precipità cap a ell fent una exclamació d’alegria.

—Oh que estic content! —digué—. No estava segur si l’havia deixat aquí o a l’oficina d’embarcament. No voldria pas perdre aquest bastó per res del món.

—Deu ser un regal, ja comprenc —respongué Holmes.

—Sí, senyor.

—De l’hospital de Charing Cross?

—D’un parell d’amics d’allà en ocasió del meu casament.

—Déu meu, Déu meu, malament! —digué Holmes movent el cap.

El doctor Mortimer parpellejà darrera les seves ulleres, lleugerament astorat.

—I per què malament?

—Només perquè heu tirat per terra les nostres petites deduccions. Així diu que va ser pel seu casament, oi?

—Sí, senyor. Em vaig casar i vaig abandonar l’hospital amb l’esperança d’obrir una consulta privada. Em calia casa pròpia.

—Caram, caram, així doncs no anàvem pas tan errats —digué Holmes—. I ara, doctor James Mortimer…

—Senyor Mortimer, si un plau; sóc un humil MRCS.

—I un home de ment clara, evidentment.

—Un aficionat a la ciència, míster Holmes, un recollidor de petxines sobre les platges d’un gran i desconegut oceà. Suposo que estic parlant amb mister Sherlock Holmes i no pas amb…

—No, aquest és el meu amic el doctor Watson.

—Encantat de conèixer-lo, senyor. He sentit el seu nom relacionat amb el del seu amic. Vostè m’interessa molt míster Holmes. Mai no hauria esperat trobar-me amb un crani tan dolicocèfal ni un desenvolupament supra-orbital tan ben marcat. Que li sabria greu si resseguís amb els meus dits la seva fissura parietal? Un motlle del seu crani mentre no disposem de l’original serà un ornament per a qualsevol museu d’antropologia. No voldria pas fer-me pesat, però confesso que cobejo el seu crani.

Sherlock Holmes féu un gest al nostre visitant perquè s’assegués en una cadira.

—Vostè és un entusiasta de la seva ciència, senyor, com jo ho sóc de la meva —digué—. M’adono pel seu índex que vostè es fa els seus propis cigarrets. No s’estigui d’encendre’n un.

L’home es va treure paper i tabac i començà a cargolar la cigarreta amb una destresa sorprenent. Tenia uns dits llargs i tremolosos tan àgils i nerviosos com les antenes d’un insecte.

Holmes restà silent, però les llambregades que llançava al nostre curiós company mostraven l’interès que prenia per ell.

—M’afiguro, senyor —digué finalment—, que no ha estat tan sols per contemplar el meu crani que em va fer l’honor de venir-me a veure la nit passada, i avui altre cop!

—No, no senyor; tot i que m’alegro d’haver tingut l’oportunitat de veure’l de passada. He vingut a trobar-lo, míster Holmes, perquè he comprès que sóc un home poc pràctic i em sento ara mateix enfrontat amb un problema seriós i extraordinari. Reconeixent, com ho faig, que vostè és el segon expert més important d’Europa…

—I doncs, senyor! Puc preguntar qui ostenta l’honor de ser el primer? —preguntà Holmes amb una certa aspresa.

—Per a un home de mentalitat clara i científica el treball de Monsieur Bertillon ha de tenir un interès extraordinari.

—Aleshores, no hauria fet millor consultant-lo?

—Fixi’s que he dit per a un home de mentalitat clara i científica, però com a home de negocis pràctic és sabut que vostè és únic. Confio senyor que, per inadvertència, no hauré pas…

—Un moment —digué Holmes—. Crec, doctor Mortimer que seria millor si, sense donar més voltes, anés al gra i m’expliqués la naturalesa exacta del problema pel qual demana la meva ajuda.





2. La maledicció dels Baskerville


—Tinc un manuscrit a la butxaca —digué el doctor James Mortimer.

—Ja m’hi he fixat quan vostè entrava a l’habitació —digué Holmes.

—És un vell manuscrit.

—De principis del segle divuit, si no és una falsificació.

—Com ha pogut saber-ho, senyor?

—Me n’ha estat mostrant dos o tres centímetres l’estona que ha estat parlant. Seria un expert ben poc experimentat si no fos capaç de datar un document en el marge aproximat d’una dècada. Potser ha llegit la meva petita monografia sobre el tema. Posem que sigui del 1730.

—La data exacta és 1742 —el doctor Mortimer se’l va treure de la butxaca de l’infern—. Aquest document familiar fou confiat a la meva cura per Sir Charles Baskerville, la mort sobtada i tràgica del qual, fa uns tres mesos, provocà tant d’enrenou a Devonshire. Puc dir que jo era el seu amic personal al mateix temps que el seu metge de capçalera. Tenia un caràcter fort, sagaç, pràctic, i tan poc imaginatiu com jo mateix. Tot i així, es va prendre el document molt seriosament i el seu esperit estava preparat per a un final com el que realment tingué.

Holmes allargà la mà per agafar el manuscrit i el posà pla sobre els genolls.

—Observi, Watson, l’ús alternatiu de la essa llarga i curta. És un dels indicis que m’ha servit per fixar la data.

Vaig mirar el paper esgrogueït amb les lletres mig esborrades. A l’encapçalament hi havia escrit: «Casa pairal de Baskerville» i a sota en grans números fets amb gargots «1742».

—Sembla ser una mena de relat.

—Sí, és el relat d’una certa llegenda que corre en la família Baskerville.

—Però em fa l’efecte que és quelcom més actual i pràctic sobre el que em vol consultar?

—És un assumpte més actual, més pràctic i urgent que s’ha de decidir en vint-i-quatre hores. Però el manuscrit és curt i íntimament relacionat amb l’afer. Amb el seu permís, li ho llegiré.

Holmes s’arrepenjà sobre el respatller de la cadira, ajuntà el capciró dels dits i tancà els ulls amb un gest de resignació. El doctor Mortimer encarà el manuscrit a la llum i començà a llegir amb una veu alta i esquerdada el següent relat antic i curiós:

«Sobre l’origen del Gos dels Baskerville hi ha moltes històries. Tot i així, com que sóc el descendent en línia directa de Hug Baskerville i vaig conèixer la història pel meu pare, que l’havia sentida contar al seu, en deixo constància escrita amb la creença que s’esdevingué exactament com ho relato. I vull fer-vos creure, fills meus, que la mateixa Justícia que castiga el pecat també pot perdonar-lo per gràcia divina i que cap condemna no és tan feixuga que no pugui ser absolta mitjançant la pregària i el penediment. Apreneu, doncs, d’aquesta història a no témer els fruits del passat sinó més aviat a ser circumspectes en el futur, per tal que les folles passions a causa de les quals la nostra família sofrí tant no ens portin altre cop a la perdició.

»Heu de saber que en el temps de la Gran Rebel·lió (la història de la qual, escrita pel docte Lord Clarendon, us recomano sincerament) aquest senyoriu de Baskerville era regit per n’Hug de Baskerville, del qual ningú no podria negar que era el més salvatge, profà i descregut dels homes. De fet, això, els seus veïns li ho podrien haver perdonat, per bé que no hi havia hagut mai sants en aquelles contrades, però tenia un temperament cruel i desenfrenat que li valgué mala fama en tot l’Oest d’Anglaterra. I va succeir que aquest Hug s’enamorà —si és que podem anomenar amb un mot tan lluminós una passió tan obscura— de la filla d’un propietari rural que posseïa terres a la vora de la finca dels Baskerville. Però la jove donzella, que era discreta i tenia molt bona reputació, l’evitava tant com podia perquè recelava del seu mal nom. De manera que, un 29 de setembre diada de Sant Miquel, n’Hug, assabentat que el pare i els germans de la noia eren fora, amb l’ajut de cinc o sis dels seus ociosos i desvagats companys irrompé en la granja i raptà la donzella. Quan l’hagueren portada a la casa pairal, col·locaren la noia en una cambra de dalt de tot mentre n’Hug i els seus amics organitzaven una gran xerinola com era llur costum nocturn. Ara, la pobra mossa s’estava a dalt amb els cinc sentits atents a les cançons, els crits i les terribles blasfèmies que pujaven des de baix, perquè diuen que els renecs que proferia n’Hug de Baskerville quan estava embriac haurien pogut abatre un home. Finalment, en el paroxisme de la por, realitzà una proesa que hauria fet recular el més coratjós i fort dels homes, ja que, amb l’ajuda de l’heura enfiladissa que cobria —i encara cobreix— la paret sud, s’anà despenjant per sota el ràfec fins a tocar a terra i d’aquí cap a casa travessant l’erm; és a dir, recorrent les tres llegües que separen la Mansió Baskerville de la granja del seu pare.

»Es va escaure que, una estona després, n’Hug deixà els seus companys per anar a dur menjar i beguda —i altres coses pitjors per ventura— a la seva captiva i trobà la gàbia buida i l’ocell que s’havia escapat. Aleshores, semblà com si dugués el dimoni al cos: baixà les escales esperitat fins al menjador, saltà d’una gambada la taula gran i, fent volar pels aires talladors i gerres, cridà davant de tots els seus companys que eren presents aquella nit que es vendria en cos i ànima al diable per tal d’aconseguir la mossa. I, quan els convidats s’aixecaren horroritzats enfront de la fúria de l’home, un de més pervers o potser més begut que la resta s’esgargamellà dient que calia llançar els gossos al seu darrera. Llavors, Hug sortí de la casa corrent i cridant als seus mossos de quadra que li ensellessin l’euga i desfermessin la gossada després de fer-los ensumar un mocador de la noia. Muntà d’una revolada i es llançà a la seva captura amb una cridòria eixordadora enmig del clar de lluna que il·luminava l’erm.

»Per uns instants els convidats romangueren astorats, incapaços de comprendre tot allò que havia succeït amb tanta rapidesa. Poc després, però, llurs sentits es desvetllaren a la natura dels fets que s’estaven produint a l’erm. S’havia organitzat un tumult increïble: els uns demanaven les seves pistoles, d’altres volien els seus cavalls i fins n’hi havia que reclamaven a crits més ampolles de vi. Finalment, un cert sentit comú retornà a les seves ments enfollides i tots plegats, tretze en total, muntaren llurs cavalls iniciant així la persecució. La lluna brillava intensament sobre llurs cossos mentre cavalcaven veloçment els uns al costat dels altres seguint el camí que devia haver pres la noia, si volia tornar-se’n a casa seva.

»Havien galopat ja més d’una milla quan passaren per davant d’un dels pastors nocturns de l’erm i li preguntaren a crits si havia vist la persecució. I, segons conta la història, el pastor estava tant esporuguit que a penes si podia parlar; però que finalment digué que havia vist la infeliç donzella i els gossos que l’encalçaven. “Però no he vist res més que això —afegí— car n’Hug de Baskerville ha passat rabent muntat en la seva euga negra i al seu darrera una munió de gossos infernals que Déu em guardi de tenir mai als talons”.

»Així és que els cavallers embriacs maleïren el pastor i continuaren cavalcant. Ben aviat es quedaren glaçats en sentir un galop a través dels erms i després l’euga negra, xopa de bromera blanca, que els passà al davant amb la brida penjant i la sella buida. Aleshores, els companys de n’Hug es posaren a cavalcar ben junts, car una gran temor els havia envaït. Malgrat tot, però, continuaren galopant per l’erm encara que, si haguessin estat sols, haurien volgut girar cua. Cavalcant d’aquesta manera, arribaren finalment a trobar els gossos, els quals, tot i que eren famosos pel seu coratge i la seva casta, gemegaven arraulits al capdamunt d’un pendent acusat sobre l’erm; alguns s’escapaven furtivament i d’altres amb els pèls erissats i els ulls fixos de pànic esguardaven l’estret barranc que tenien al davant.

»El grup es deturà, com podeu suposar, més sobris que no pas quan varen sortir. La majoria no volien prosseguir de cap de les maneres, però tres d’ells, els més agosarats, o potser els més ebris, continuaren baixant per la fondalada. Ara, s’obria davant seu un ample espai sobre el qual es dreçaven dos o tres grans rocs que encara es poden veure i que foren col·locats per pobles oblidats en segles remots i llunyans. La lluna brillava intensament sobre la clariana i, allà en el centre, jeia la infeliç sense vida, morta de por en el lloc mateix on havia caigut. Però no fou pas la visió del cos de la noia, ni tan sols la del cos de n’Hug de Baskerville estès al seu costat allò que esfereí els tres temeraris disbauxats sinó una bestiassa negra amb forma de gos que l’estirava pel coll però més immensa del que mai uns ulls mortals hagin vist. Quan la fera, després de destrossar el coll de n’Hug de Baskerville, girà els seus ulls espurnejants i les seves goles bavalloses cap a ells, els tres homes xisclaren esglaiats i s’allunyaren a cavall per salvar la vida, esgaripant encara mentre galopaven a través de l’erm. L’un morí aquella mateixa nit a causa d’aquella visió i els altres dos no varen ser mai més altres per la resta de llurs vides.

»I aquesta és la història, fills meus, que segons es diu ha turmentat la meva família tan insidiosament d’aleshores ençà. Si he decidit d’escriure-la ha estat perquè ço que es coneix amb claredat causa menys terror que el que s’insinua o s’imagina. Ningú no podrà negar que molts membres de la família han tingut una mort infortunada: sobtada, sagnant i misteriosa. Nogensmenys, confiem que ens podrem refugiar en la bondat infinita de la Providència, per tal que deixi de castigar els innocents més enllà de la tercera o quarta generació, com amenacen les Santes Escriptures. I és a aquesta Providència, fills meus, a la qual us encomano aquí, i us aconsello que, a tall de precaució desistiu de creuar l’erm en hora foscana quan els poders malèfics hi són exaltats».

(Això ho ha escrit n’Hug de Baskerville per a ser llegit pels seus fills Rodger i John amb instruccions precises que no en diguin res a la seva germana Elizabeth).



Un cop el doctor Mortimer hagué llegit aquesta singular narració, col·locà les seves ulleres al cim del front i esguardà fixament míster Sherlock Holmes, el qual badallà tot llençant la punta de la seva cigarreta al foc.

—I bé? —digué ell.

—És que no ho troba interessant?

—Per a un col·leccionista d’històries fantàstiques.

El doctor Mortimer es tragué un diari plegat de la butxaca.

—I ara, míster Holmes li llegiré quelcom una miqueta més recent. És el Devon County Chronicle del 14 de juny d’aquest any. Es tracta d’una petita nota sobre els fets descoberts arran de la mort de Sir Charles Baskerville que s’esdevingué uns quants dies abans d’aquesta data.

El meu amic es recolzà sobre el respatller de la seva cadira i la seva expressió esdevingué atenta. El nostre visitant es posà bé les ulleres i començà a llegir:

«La recent mort sobtada de Sir Charles de Baskerville, el nom del qual havia estat mencionat com a probable candidat liberal per Mid-Devon a les properes eleccions, ha posat un núvol de tristor sobre el comtat. Malgrat que Sir Charles només havia residit a la casa pairal dels Barkerville per un temps comparativament curt, la seva afabilitat i extrema generositat s’havien guanyat l’afecte i la consideració d’aquells que el conegueren. En aquesta època de nouveaux riches és agradable trobar un cas en què el descendent d’una antiga família del comtat, que ha caigut en desgràcia, sigui capaç de fer la seva pròpia fortuna i endur-se-la amb ell per tal de restablir la grandeur de la seva nissaga. Sir Charles, com és ben sabut, invertí grans sumes de diners en especulacions a Sud-àfrica. Més prudent que aquells que continuen fins que la roda de la fortuna se’ls gira en contra, un cop hagué arraconat uns bons guanys se’n tornà a Anglaterra. Només feia dos anys que tornava a viure a la casa pairal dels Baskerville i tothom parla de com eren d’importants els seus projectes de reconstrucció i millorament, que ara quedaran interromputs amb la seva mort. Com que no tenia fills, el seu desig àmpliament expressat era que tot el comtat pogués, en vida seva, beneficiar-se de la seva gran fortuna, i molts tindran raons personals per sentir profundament la seva mort prematura. Les seves generoses donacions per a caritats locals i del comtat han estat freqüentment ressenyades en aquestes pàgines.

»No es pot pas dir, encara, que les circumstàncies en relació amb la mort de Sir Charles hagin estat completament aclarides en la investigació que s’ha dut a terme; però, si més no, s’ha fet prou per apaivagar els rumors als quals la superstició de la localitat ha donat curs. No hi ha cap raó per creure que s’hagi jugat brut en aquest afer ni per imaginar que la mort s’hagi produït per altres causes que les naturals. Sir Charles era vidu i, en molts aspectes, se’l podria considerar un excèntric quant a la seva manera de pensar. A desgrat de la seva considerable fortuna, era molt senzill pel que fa als seus gustos personals i el servei de la casa pairal de Baskerville consistia en un matrimoni anomenats Barrymore, el marit feia de majordom i la muller s’ocupava de la casa. Llur declaració corroborada per alguns amics s’encamina a demostrar que la salut de Sir Charles s’havia vist alterada darrerament i assenyala que es devia tractar d’una afecció cardíaca manifestada en canvis de color, ofec i atacs aguts de depressió nerviosa. El doctor James Mortimer, amic i metge personal del traspassat, ha donat evidències en aquest mateix sentit.

»Els fets del cas són simples. Sir Charles Baskerville tenia costum, abans d’anar a dormir, de fer un tomb pel ja famós Passeig dels Teixos prop de la casa pairal; la declaració dels Barrymore en dóna fe. El 4 de juny Sir Charles havia explicat la seva intenció de sortir cap a Londres l’endemà, així que demanà als Barrymore que li preparessin l’equipatge. Aquella nit sortí com sempre a fer el seu passeig nocturn en el curs del qual tenia l’hàbit de fumar-se un cigar. Mai no en tornà. A les dotze Barrymore, en veure el portal obert, s’alarmà i, després d’encendre una llàntia, se n’anà a cercar el seu amo. Com que no havia plogut, les empremtes dels peus eren ben visibles pel viarany. A mig camí del corriol hi ha una portalada que mena a l’erm. Hi havia senyals que mostraven que Sir Charles s’hi degué quedar una estona. Després continuà camí avall i, fou al final del viarany on descobriren el seu cos. Un detall que encara no ha estat explicat, és l’afirmació de Barrymore que les petjades del seu amo canviaren de forma a partir del moment que traspassaren la reixa de l’erm i semblava com si hagués estat caminant de puntetes. Un tal Murphy, un rambler vagabund, era allà a no gaire distància en aquell moment, però ell mateix ha confessat que estava molt ebri. Ha declarat que sentí crits però és incapaç de discernir en quina direcció venien. No es descobriren signes de violència en el cos de Sir Charles i, tot i que la declaració del doctor assenyalà una distorsió facial gairebé increïble —tant que el mateix doctor Mortimer es negà de primer a acceptar que era el seu pacient i amic qui jeia mort davant dels seus propis ulls— acabà donant l’explicació que era un símptoma gens desacostumat en casos de dispnea i mort per esgotament cardíac. Aquesta explicació fou sostinguda després de l’examen postmortem, el qual mostrà una llarga malaltia orgànica i el jutjat de primera instància emeté el seu veredicte d’acord amb el dictamen mèdic. És bo que hagi estat així, car resulta òbviament de gran importància que l’hereu de Sir Charles s’estableixi a la casa pairal de Baskerville per tal de continuar les bones obres que foren interrompudes tan desafortunadament. Si els descobriments prosaics del jutjat de primera instància no haguessin posat fi a les històries romàntiques que corrien de boca en boca en relació amb l’afer, hauria estat difícil de trobar un estadant per al casal. És ben sabut que el parent més proper és Sir Henry de Baskerville, si encara és viu, el fill del germà petit de Sir Charles de Baskerville. La darrera vegada que es va saber quelcom del jove vivia a Amèrica i s’estan fent investigacions per tal de poder informar l’hereu de la seva gran fortuna».

El doctor Mortimer tornà a plegar el seu diari i se’l posà altre cop a la butxaca.

—Aquestes són les informacions que s’han fet públiques, míster Holmes, en relació amb la mort de Sir Charles de Baskerville.

—Li he d’agrair —digué Sherlock Holmes— que m’hagi cridat l’atenció sobre un cas que certament presenta alguns trets interessants. Vaig llegir alguns comentaris als periòdics en el seu moment, però aleshores estava molt preocupat pel petit afer dels camafeus del Vaticà i el meu deler per complaure el Papa m’ha allunyat d’uns quants casos anglesos prou interessants. Aquest article que vostè diu conté totes les dades fetes públiques?

—Sí.

—Aleshores, faci’m cinc cèntims de les privades.

Es recolzà sobre el respatller de la cadira, ajuntà el capciró dels dits i adoptà la seva expressió més impassible i judicial.

—En fer-ho —digué el doctor Mortimer que havia començat a donar senyals d’una forta emoció— li estaré contant allò que no he confiat encara a ningú. El meu motiu per no revelar aquesta informació al jutjat és que un home de ciència sempre recula a l’hora de comprometre’s a donar suport a una superstició popular en públic. A més hi havia la qüestió, tal com diu el diari, que la Mansió de Baskerville romandria deshabitada si augmentava d’alguna manera la seva ja prou tenebrosa reputació. Per ambdues raons crec que estava justificada la meva postura de no explicar tot el que sé donat que cap resultat pràctic en podria sorgir; però amb vostè no hi ha cap motiu per no ser perfectament franc.

»L’erm té un poblament espars i aquells que viuen a prop els uns dels altres són aplegats de forma desordenada. Per això, em feia molt amb Sir Charles de Baskerville. Llevat de míster Frankland de la casa Lafter i míster Stapleton, el naturalista, no hi havia altres persones amb cultura a moltes milles de distància. Sir Charles era un jubilat però la seva malaltia ens féu entrar en contacte i una comunitat d’interessos en la ciència col·laborà a mantenir aquesta relació. Havia recollit molta informació científica de Sud-àfrica i passàvem moltes vesprades plegats discutint l’anatomia comparada dels boiximans i dels hotentots.

»Els darrers mesos vaig veure cada vegada més clar que el sistema nerviós de Sir Charles estava a punt d’entrar en crisi. Es creia aquesta llegenda que li he llegit tant al peu de la lletra que, encara que solia passejar per les seves propietats mai no s’hauria aventurat per l’erm, de nit. Per increïble que li pugui semblar, míster Holmes, estava honestament convençut que un destí espantós planava sobre els membres de la seva família, i certament les dades que podia donar dels seus antecessors no eren gens afalagadores. La idea de la presència d’un esperit el perseguia constantment i, més d’una vegada m’havia preguntat si, en les meves visites nocturnes a pacients, havia vist mai cap estranya criatura ni sentit els lladrucs d’un gos. I aquesta pregunta me la féu diverses vegades i sempre la seva veu tremolosa denotava excitació.

»Recordo molt bé quan, fa unes tres setmanes abans del fatal esdeveniment, vaig arribar-me en cotxe fins a casa seva. I succeí que ell era davant del portal. Havia baixat de la meva petita calessa i estava al seu davant quan el vaig veure mirar fixament per sobre la meva espatlla i passar pel meu davant com si estigués davant del més esgarrifós horror. Em vaig girar amb un moviment ràpid i només vaig tenir temps d’entreveure quelcom que em semblà una mena de vedell gran i negre passant per dalt de la calçada. Estava tan nerviós i alarmat que em vaig sentir obligat a baixar fins al lloc on havíem vist l’animal per cercar-lo. Tot i que se n’havia anat ja, l’incident va semblar causar una forta impressió en la seva ment. Em vaig estar amb ell tota la tarda i fou en aquella ocasió, per tal d’explicar l’emoció que havia mostrat, que em confià el relat que li he llegit en arribar. Menciono aquest petit episodi perquè serva una certa importància en relació amb la tragèdia que el va seguir, però en aquell moment estava convençut que l’assumpte era absolutament trivial i que el seu neguit no tenia cap mena de justificació.

»Seguint el meu consell, Sir Charles era a punt d’anar-se’n a Londres. El seu cor estava, n’era conscient, delicat i l’ànsia constant en què vivia, per quimèrica que en fos la causa, repercutia evidentment de manera molt seriosa en la seva salut. Vaig creure que uns quants mesos enmig de les múltiples distraccions de la ciutat el tornarien un home nou. Míster Stapleton, un amic mutu, que estava molt preocupat pel seu estat de salut compartia la mateixa opinió. Al darrer instant s’esdevingué aquesta terrible catàstrofe…

»La nit que morí Sir Charles, Barrymore, el majordorm que descobrí el seu cadàver, envià Perkins, el mosso d’establa, a buscar-me i, com que m’havia quedat despert fins tard, vaig poder arribar a Baskerville al cap d’una hora d’haver-se produït l’esdeveniment. Li vaig fer un reconeixement que corroborà tots els fets mencionats en l’informe. Vaig seguir les seves petjades fins al capdavall del Passeig dels Teixos. En veure el lloc del portal de l’erm on devia estar-se esperant, vaig constatar el canvi en les empremtes després d’aquell punt i m’adoní que no hi havia altres petjades sobre la grava fina que les de Barrymore. Finalment, vaig examinar amb molta cura el cos, el qual no havia estat tocat fins a la meva arribada. Sir Charles era estès a terra, de bocaterrosa, els braços oberts i els dits clavats a terra, amb l’expressió tan convulsionada per alguna forta emoció que em costava de jurar que es tractava de Sir Charles. Un fet és cert, no hi havia cap mena de lesió física. Però en la declaració de Barrymore hi ha una falsedat. Ell diu que no hi havia petjades al voltant del cadàver. Ell potser no en va observar cap però jo sí, a una certa distància encara fresques i clares.

—Petjades?

—Sí.

—D’home o de dona?

El doctor Mortimer ens esguardà amb un posat estrany per uns instants i la seva veu esdevingué un murmuri en respondre.

—Míster Holmes, eren les petjades d’un gos gegantí.





3. El problema


Confesso que en sentir aquestes paraules un estremiment em va recórrer tot el cos. Hi havia una intensa emoció en la veu del doctor que mostrava que se sentia profundament commòs per allò que ens estava contant. Holmes s’inclinà cap endavant mogut per la impressió i els seus ulls tenien l’espurneig eixut i dur que solen projectar quan se sent fortament interessat.

—I vostè ho va veure?

—Tan clarament com el veig a vostè.

—I no en va dir res?

—De què hagués servit?

—I com és que ningú més no les va veure.

—Les empremtes eren a uns vint metres del cadàver i ningú no en va fer cas. Suposo que jo mateix tampoc no hi hauria parat esment si no hagués conegut la llegenda.

—Hi ha molts gossos d’atura a l’erm, oi?

—Sens dubte, però aquest no era pas un gos de pastor.

—I diu que era gran?

—Enorme.

—Però no s’havia acostat al cos, veritat?

—No.

—Quina mena de nit feia?

—El temps era humit i cru.

—Però de fet no plovia, oi?

—No.

—Com és el camí?

—Hi ha dues fileres de teixos a tall de tanques de més de tres metres d’alçada que són impenetrables. L’amplada del viarany és d’uns dos metres i mig.

—Hi ha quelcom entre les tanques i el camí?

—Sí. Hi ha una faixa de gespa de més d’un metre i mig si considerem les dues bandes.

—M’ha semblat entendre que la filera de teixos queda partida per un portal.

—Exactament. El portal que mena a l’erm.

—Hi ha algun altre pas?

—No. Cap més.

—Així, doncs, per arribar al Passeig dels Teixos s’hi ha d’entrar pel portal o bé baixant des de la casa?

—Existeix una sortida a través d’una glorieta al capdavall de tot.

—I Sir Charles hi va arribar?

—No. El varen trobar estès a un quilòmetre d’aquesta glorieta.

—Ara, doctor Mortimer, això és important: digui’m, les petjades que vostè va veure eren sobre el camí i no damunt la gespa?

—Les petjades no es poden pas veure sobre l’herba.

—I eren del mateix cantó de camí que la portella?

—Sí. Eren a la vora del camí, al mateix cantó que el portal.

—La seva història m’interessa moltíssim. Un altre punt. La porta estava tancada?

—Tancada i amb el baldó passat.

—A quina alçada és el baldó?

—A una mica més d’un metre.

—Així, doncs, qualsevol pot haver-lo obert?

—Sí.

—I quines marques hi va trobar a la porta?

—Cap en particular.

—Déu del Cel! És que ningú no ho va examinar?

—Jo mateix ho vaig fer.

—I no va trobar res?

—Tot estava molt confús. Sir Charles s’hi havia estat pel que es veia uns cinc o deu minuts.

—I com ho sap això?

—Perquè la cendra va caure dos cops del seu cigar.

—Excel·lent. Això és un col·lega, Watson, té les seves mateixes idees. Però… i les marques?

—Havia deixat les seves petjades per tot aquell tros de grava. No en vaig poder distingir d’altres.

Sherlock Holmes es colpejà el genoll amb la mà en un gest d’impaciència.

—Si hagués pogut ser allà! —exclamà—. És evidentment un cas d’un extraordinari interès i presenta immenses oportunitats des del punt de vista d’un expert en matèria científica. La pàgina de grava sobre la qual hauria pogut llegir tantes coses ja deu fer temps que la pluja l’ha esborrallada i desfigurada els esclops dels pagesos tafaners. Oh, doctor Mortimer, i pensar que ha estat a punt de no venir a demanar-me ajuda! De fet, vostè ha de respondre de moltes coses.

—No podia venir a demanar-li la seva ajuda, míster Holmes sense revelar aquests fets a l’opinió pública. A més a més…

—Per què dubta?

—Hi ha un domini en el qual el més agut i experimentat dels detectius és impotent.

—Vol dir que es tracta d’un afer sobrenatural?

—Jo no ho afirmaria d’una manera tan categòrica.

—No, però ho pensa.

—Des de la tragèdia, míster Holmes, han arribat a les meves orelles uns quants incidents que es fa difícil de reconciliar amb l’ordre estable de la Natura.

—Per exemple?

—He descobert que abans que el terrible esdeveniment es produís, algunes persones havien vist voltar per l’erm, una criatura que es correspon amb aquest monstre dels Baskerville i que no es pot tractar de cap animal conegut per la ciència. Tots coincideixen a afirmar que és una criatura enorme, lluminosa, com un espectre, un fantasma. He interrogat a fons aquests homes, un dels quals és un camperol que toca molt de peus a terra, un altre és un ferrer de cavalls i l’últim un pagès de l’erm i tots conten la mateixa història d’una espantosa aparició que es correspon exactament amb el gos endimoniat de la llegenda. Li asseguro que en tota la contrada regna el terror i que només un temerari gosaria creuar l’erm de nit.

—I vostè, un experimentat home de ciència, creu que és sobrenatural?

—Jo no sé què creure.

Holmes arronsà les espatlles.

—Fins ara les meves investigacions s’han limitat a aquest món —digué—. D’una manera modesta he combatut el mal, però heure-me-les amb el Pare del Mal mateix potser és una tasca massa ambiciosa. Tot i així, ha d’admetre que una petjada és quelcom material.

—El gos en qüestió va ser prou material com per destrossar el coll d’un home i malgrat tot és demoníac.

—Veig que vostè es decanta més aviat cap a l’aspecte sobrenatural. Però ara, doctor Mortimer, digui’m, si sosté aquesta opinió, per què m’ha vingut a consultar a mi? Per què m’està dient d’una banda que és inútil investigar sobre la mort de Sir Charles i per l’altra que desitja que jo ho faci?

—No he pas dit que desitgés que ho fes vostè.

—Aleshores en què el puc ajudar?

—Aconsellant-me què he de fer amb Sir Henry de Baskerville, que arriba a l’estació de Waterloo —el doctor Mortimer mirà el rellotge— exactament d’aquí a una hora i quart.

—En tant que hereu?

—Sí. A la mort de Sir Charles vàrem fer gestions per tal de localitzar aquest jove cavaller i descobrirem que havia estat fent de pagès al Canadà. Pels informes que n’hem rebut, és un xicot excel·lent en tots els aspectes. I ara parlo no com a metge, sinó com a fideïcomís i testamentari de Sir Charles.

—No hi deu haver cap altre hereu, suposo?

—No, cap. L’únic altre parent mascle al qual hem pogut seguir la pista era Rodger de Baskerville, el més jove dels tres germans dels quals el pobre Sir Charles era el més gran. El segon germà, que morí jove, és el pare d’aquest xicot, l’Henry. El tercer, en Rodger, era l’ovella negra de la família, de l’antiga línia dominant dels Baskerville, i era la viva imatge, segons em varen dir, del retrat familiar del vell Hug. A causa de la seva conducta va haver de marxar d’Anglaterra i fugí cap a l’Amèrica Central, on morí l’any 1876 de febre groga. Henry és el darrer dels Baskerville. D’aquí a una hora i cinc minuts em trobaré amb ell a l’estació de Waterloo. M’han telegrafiat que ha arribat a Southampton aquest matí. I bé, míster Holmes, què m’aconsella que faci amb ell?

—Per què no hauria d’anar al casal de la seva família?

—Sembla natural, oi? I malgrat tot, recordi que tots els Baskerville que van allà es troben amb un destí fatal. Estic segur que si Sir Charles hagués pogut parlar amb mi abans de la seva mort m’hauria advertit del perill de portar aquí el darrer de l’antiga nissaga, l’hereu d’una vasta fortuna, a un lloc tan malastruc. Malgrat això, no es pot pas negar que la prosperitat de tot aquest terreny pobre i inhospitalari depèn de la seva presència. Tota la bona labor feta per Sir Charles se n’anirà en orris si la casa no té un propietari que s’hi estigui. Temo que em condicioni el fet d’estar massa implicat en l’afer per un interès personal obvi i és per això que li exposo el cas a fi de demanar-li consell.

Holmes va restar rumiant una estona.

—En poques paraules l’assumpte és el següent —digué—: segons vostè, hi ha un agent diabòlic que fa de Dartmoor un domicili poc segur per a un Baskerville. És aquesta la seva opinió, oi?

—Si més no gosaria aventurar-me a afirmar que existeixen proves que això és així.

—Exactament. Però és ben cert que, si la seva teoria sobrenatural és correcta, pot causar-li mal al xicot amb la mateixa facilitat a Londres que a Devonshire. Un dimoni amb poders locals limitats com un sagristà de parròquia seria una cosa inconcebible.

—Segurament no s’ho prendria amb tanta frivolitat si tingués contacte personal amb aquest afer. Així, doncs, pel que sembla, el seu consell és que el jove estarà tan segur a Devonshire com a Londres. Arriba d’aquí a cinquanta minuts. Què em recomanaria vostè que fes?

—Li recomano, senyor, que llogui un cotxe, faci venir el seu gos que està esgarrapant la porta principal i es dirigeixi a Waterloo per tal de trobar-se amb Sir Henry de Baskerville.

—I després?

—I aleshores no li dirà res de tot això fins que jo hagi reflexionat a fons sobre aquesta història.

—I quant de temps li caldrà per reflexionar?

—Vint-i-quatre hores. Demà al matí a les deu en punt li agrairia molt, doctor Mortimer, que em vingués a trobar i em seria molt útil a l’hora de fer els plans pel futur si portés Sir Henry de Baskerville amb vostè.

—Ho faré així, no ho dubti, míster Holmes.

Va fer un gargot sobre el puny de la seva camisa per anotar-se la cita i se n’anà corrent amb el seu aire estrany, distret i escrutador. Holmes el féu deturar al capdamunt de l’escala.

—Només una altra pregunta, doctor Mortimer. Diu que abans de la mort de Sir Charles de Baskerville algunes persones veieren l’aparició a l’erm?

—Exactament tres persones.

—Algú va veure l’aparició després?

—No ho sé de ningú.

—Gràcies. Bon dia.

Holmes retornà al seu seient amb el posat tranquil de satisfacció interior de tenir al seu davant una tasca engrescadora.

—Que surt, Watson?

—Sí, llevat que em necessiti per a alguna cosa…

—No, estimat amic, és al moment de passar a l’acció que em caldrà la seva ajuda. Però això és esplèndid, realment únic en alguns aspectes. Quan passi per la botiga d’en Bradley, li dirà, si us plau, que m’enviï una lliura de picadura de tabac de la més forta que tingui? Gràcies. Em faria un favor si s’ho fes venir bé per no tornar a casa fins al vespre. Aleshores estaria encantat de bescanviar impressions sobre aquest problema que ha estat lliurat a la nostra consideració aquest matí.

Era conscient que l’aïllament i la solitud se li feien molt necessaris al meu amic en aquelles hores d’intensa concentració mental durant les quals sospesava cada partícula d’evidència, bastia teories alternatives, les encarava i decidia quins aspectes eren essencials i quins insignificants. Així, doncs, vaig passar el dia al meu club i no vaig retornar a Baker Street fins al vespre.

Ja eren gairebé les nou quan em tornava a trobar altre cop a la sala d’estar.

La meva primera impressió en obrir la porta fou que s’havia calat foc a la casa, car la sala era tan plena de fum que la llum de la llàntia de sobre la taula era ben esvaïda. Un cop dins, però, em tranquil·litzà veure que era degut al fum irritant del tabac de mala qualitat, el qual se’m ficà a la gola i em vaig posar a estossegar. A través de la fumerola vaig endevinar vagament la figura de Holmes amb batí, encongit sobre la butaca amb la seva pipa negra als llavis. Al seu voltant hi havia uns quants rotlles de paper per terra.

—Que s’ha constipat, Watson? —digué.

—No, és aquest aire tan viciat.

—Ara que ho diu sí que està força carregat.

—Força carregat, diu, és insuportable!

—Obri la porta, doncs! Ja conec que es deu haver passat el dia al club.

—Estimat Holmes!

—Que potser no tinc raó?

—Sí, però com…?

Llavors es rigué del meu posat perplex.

—Hi ha una frescor deliciosa en tot vostè, Watson, que fa que sigui un plaer exercitar els meus petits poders a expenses seves. Un cavaller surt de casa un dia plujós i enfangat. Torna al vespre absolutament immaculat amb les botes i el barret lluents. S’ha passat, així doncs, la tarda quiet com un moble. No és un home que tingui amics íntims. Aleshores, on pot haver estat? Que no és obvi?

—Si ens ho mirem així és força obvi.

—El món és ple de coses òbvies que ningú, ni per casualitat, no es para a observar. On creu que he estat jo?

—Aquí com un moble, també.

—Ben al contrari. Me n’he anat a Devonshire.

—En esperit?

—Exactament. El meu cos s’ha quedat aquí en aquesta butaca i lamento constatar que s’ha estat prenent dues cafeterades de cafè i s’ha estat fumant una quantitat increïble de tabac durant la meva absència. Després que vostè ha marxat, m’he fet anar a buscar el mapa de l’Estat Major d’aquesta part de l’erm a cal Stanford. Des d’aleshores el meu esperit s’ha passat l’estona rondant per allà. Em felicito de saber-ne trobar el camí.

—Devia ser un gran mapa fet a escala, suposo?

—Molt gran. —En descargolà un tros i se’l posà a la falda—. Aquesta és la zona que ens interessa. Aquí al mig hi ha la casa dels Baskerville.

—Amb un bosc al voltant?

—Exactament. M’imagino que el Passeig dels Teixos, tot i que no hi ha el nom marcat, deu estendre’s al llarg d’aquesta línia, ja que l’erm és a la seva dreta. Aquest petit grup d’edificis d’aquí és el llogarret de Grimpen on el nostre amic, el doctor Mortimer, té els seus quarters generals. En un radi d’uns vuitanta quilòmetres només hi ha, com pot veure, unes quantes cases aïllades. S’hi troba una casa mencionada en la narració: la mansió Lafter. Hi ha una casa marcada aquí que podria ser la residència del naturalista… Stapleton es deia, si no m’equivoco. En aquest punt trobem dos masos de gent de l’erm: High Tor i Foulmire. Després, a uns vint quilòmetres es troba la gran presó de Princetown. Entremig d’aquests punts i tot al voltant s’estén l’erm desolat i sense vida. Aquest és, doncs, l’escenari on s’ha representat la tragèdia i sobre el qual podem ajudar per tal que s’hi torni a representar.

—Deu ser un lloc desert.

—Sí, l’escenari és remarcable. Si el dimoni volgués intervenir en els afers dels homes…

—Aleshores vostè mateix s’inclina cap a l’explicació sobrenatural.

—Els agents del dimoni poden ser de carn i ossos, veritat? D’antuvi hi ha dos interrogants que ens cal resoldre. L’un és saber si s’ha comès realment cap crim i el segon esbrinar quin és el crim i com s’ha comès. Naturalment, si la suposició del doctor Mortimer fos correcta, i estem tractant amb forces fora de les lleis ordinàries de la Natura, la nostra investigació s’acabarà. Però estem decidits a esgotar totes les altres hipòtesis abans d’anar a parar en aquesta. Si no el molesta crec que hauríem de tancar altre cop la finestra. És un fet curiós, però penso que una atmosfera concentrada ajuda a concentrar-se en el pensament. Encara no he arribat a l’extrem d’entaforar-me en una capsa per pensar, però aquest és el resultat lògic de les meves conviccions. Li ha donat voltes al cas, vostè?

—Sí. Hi he pensat molt tot al llarg del dia.

—I quines conclusions n’ha tret?

—És molt desconcertant.

—Certament, és ben peculiar. Té uns quants punts distintius. Aquest canvi en les empremtes dels peus, per exemple. Què me’n diu d’això?

—Mortimer sosté que l’home va estar caminant de puntetes aquell tros de camí.

—Es va limitar a repetir allò que un beneit digué en la investigació. Per què un home baixaria un camí de puntetes?

—Aleshores què feia?

—Corria, Watson, corria desesperadament per salvar la vida fins que el seu cor no va poder resistir més i caigué fulminat.

—I de què s’escapava?

—Aquí rau el problema. Hi ha senyals que demostren que l’home estava aterrit fins i tot abans de posar-se a córrer.

—Com pot afirmar això?

—M’imagino que la causa del seu temor se li presentà mentre travessava l’erm. Si fou així, i sembla el més probable, només un home que hagués perdut la raó hauria fugit de la casa en comptes de dirigir-s’hi. Si la declaració del gitano és certa, es posà a córrer cridant per demanar ajuda en la direcció d’on era menys probable que li pogués venir. Així, doncs, altre cop, a qui estava esperant aquella nit i per què l’esperava al Passeig dels Teixos en comptes de fer-ho a casa seva?

—Vostè creu que estava esperant algú?

—L’home era gran i estava malalt. Podem comprendre que fes un passeig nocturn però el terra era mullat i feia mal temps. És natural que romangués allà cinc o deu minuts tal com ha dit el doctor Mortimer, mostrant un sentit pràctic molt superior al que li hauria suposat en deduir-ho a partir de la cendra del cigar.

—Però sortia cada vespre.

—Penso que és molt improbable que cada vespre s’estigués una estona davant el portal. Ben al contrari, els testimonis diuen que evitava l’erm. Aquella nit hi romangué una estona. Era la vetlla de la seva partida cap a Londres. Tot comença a cobrar forma, Watson. Va esdevenint coherent. Puc demanar-li que m’atansi el violí, si us plau? Deixarem aquest afer fins que haguem tingut l’ocasió de veure el doctor Mortimer i conèixer Sir Henry Baskerville demà al matí.





4. Sir Henry Baskerville


Varen desparar la taula de l’esmorzar ben d’hora i Holmes restà esperant amb batí la visita que ens havien promès. Els nostres clients foren molt puntuals a llur cita, car tot just acabaven de tocar les deu que el doctor Mortimer acudí seguit pel jove baró. Aquest darrer era un home petit i viu, d’ulls negres, que devia tenir una trentena d’anys, molt robust, amb celles negres i gruixudes i un posat agressiu. Portava un vestit de xeviot rogenc i el seu rostre mostrava tota l’aparença d’haver estat exposat a les inclemències del temps pel fet d’haver passat moltes hores a l’aire lliure. Tot i així, hi havia quelcom en el seu esguard serè i l’aplom amb què es comportava, que denotaven que es tractava de tot un cavaller.

—Aquest és Sir Henry Baskerville —digué Mortimer.

—Bé —digué ell—, i l’estrany del cas és que si el meu amic no m’hagués proposat de venir-lo a veure hauria vingut per mi mateix, míster Sherlock Holmes. He sentit a dir que vostè resol petits misteris i me n’ha passat un aquest matí que requereix una resposta que jo sóc incapaç de trobar.

—Segui, li ho prego, Sir Henry. He d’entendre per les seves paraules que vostè ha tingut una experiència notable des que ha arribat a Londres?

—Res de gaire importància, míster Holmes. Només una broma en el millor dels casos. Es tracta d’aquesta carta, si és que se’n pot dir carta, que m’ha arribat aquest matí.

Deixà el sobre damunt la taula i tots ens inclinàrem per veure’l. Era d’una qualitat corrent, de color grisenc. L’adreça era escrita amb lletra gruixuda: «Sir Henry Baskerville. Hotel Northumberland». Duia mata-segells de Charing Cross i havia estat enviat la nit anterior.

—Qui sabia que vostè s’allotjaria a l’Hotel Northumberland? —preguntà Holmes llançant una mirada escrutadora al nostre visitant.

—Ningú no podia saber-ho. Ho vam decidir després de trobar-nos el doctor Mortimer i jo.

—Però el doctor Mortimer ja s’hi estava en aquest hotel, oi?

—No, m’allotjava a casa d’un amic —respongué el doctor—. No hi havia cap indici que fes pensar que teníem intenció d’anar en aquest hotel.

—Mm! Hi ha algú que sembla que està molt interessat en els seus moviments.

Aleshores tragué una quartilla plegada en quatre. L’obrí i l’aplanà damunt la taula. Al mig del paper hi havia una única frase escrita amb lletres impreses retallades i enganxades: si valora la seva vida i la seva raó, es mantindrà allunyat de l’erm. La paraula «erm» era escrita amb tinta.

—Ara —digué Sir Henry Baskerville— potser vostè podrà dir-me què caram significa això i qui es pren tant d’interès en els meus afers.

—Què en dedueix d’això, doctor Mortimer? Admetrà que no hi ha res sobrenatural en això, oi?

—Té raó, podria provenir d’algú que estigués convençut que l’assumpte és sobrenatural?

—Quin assumpte? —preguntà Sir Henry, amb un to incisiu—. Sembla que vostès dos, senyors, sàpiguen molt més dels meus afers que jo mateix.

—Quan surti d’aquesta habitació en sabrà tant com nosaltres, li ho prometo, Sir Henry —digué Sherlock Holmes—. Amb el seu permís, de moment ens limitarem a aquest document tan interessant que devien enviar ahir al matí. Que té el Times d’ahir, Watson?

—És aquí, al racó.

—Potser el molestaré per poca cosa. La pàgina interior, si us plau, on hi ha els articles més importants.

Passà una mirada ràpida fent anar els ulls amunt i avall per les columnes.

—És un article important, aquest sobre el Lliure Canvi. Permeti’m que li’n doni un extracte. «Se sentirà segurament afalagat de veure que el seu negoci concret o la seva pròpia indústria rebrà suport mitjançant una tarifa de protecció però és de sentit comú que una legislació tal a llarg termini el mantindrà allunyat de la riquesa del país, perquè així és valoren insuficientment les nostres importacions i empitjoren les condicions generals de vida de l’illa». Què en pensa d’això, Watson? —exclamà Holmes amb gran alegria mentre es fregava les mans amb satisfacció—. No pensa que això és un sentiment general admirable?

El doctor Mortimer es mirà míster Holmes amb un posat d’interès professional i Sir Henry Baskerville girà, astorat, els seus ulls negres cap a mi.

—No hi entenc pas gaire de tarifes i coses d’aquesta mena —digué—, però em fa l’efecte que ens estem sortint del tema pel que fa a la nota que he rebut.

—Ben al contrari, crec que ara estem ben bé sobre la pista, Sir Henry. En Watson, que és aquí, sap molt més dels meus mètodes que no pas vostè, però tot i així em fa por que aquesta vegada no hagi captat gaire el significat d’aquesta frase.

—No. Confesso que no hi veig cap connexió.

—I no obstant això, estimat Watson, hi ha una connexió tan íntima que l’un es deriva de l’altre. «La seva», «vida», «la seva», «raó» «valora» «es mantindrà allunyat» «de l’». S’adona ara d’on han tret aquestes paraules?

—Òndia!, té raó! Si això no és ser perspicaç… —exclamà Sir Henry.

—I si quedés encara algun dubte ben aviat s’esvairia pel fet que «es mantindrà allunyat» i «de l’» són ambdós tallats en un mateix tros.

—I bé… és així!

—De veres, míster Holmes, això sobrepassa el que hauria pogut imaginar —digué el doctor Mortimer, mentre esguardava completament astorat el meu amic—. Hauria comprès que algú pogués dir que les paraules havien estat retallades d’un diari, però afirmar quin i afegir que eren de l’editorial és realment una de les coses que mai no m’hauria imaginat. Com ho ha fet?

—M’imagino, doctor, que vostè deu poder distingir el crani d’un negre del d’un esquimal, oi?

—Certament.

—I com ho fa?

—Perquè és el meu hobby favorit. Les diferències són òbvies. La cresta supraorbital, l’angle facial, la corba maxil·lar, la…

—Doncs aquest és el meu hobby favorit i les diferències són igualment òbvies. Pels meus ulls hi ha tanta diferència entre els caràcters d’impressió burgesos d’un article del Times i el tipus de lletra matusser d’un diari vespertí de mig penic, com n’hi podria haver entre el seu negre i l’esquimal. La detecció dels tipus és una de les branques més elementals del coneixement per a un expert en criminologia. Tot i així he de confessar que una vegada, quan era molt jove, vaig confondre el Leeds Mercury amb el Western Morning News. Però un article de fons del Times és molt característic i aquestes paraules no poden haver sortit d’enlloc més. Com que va ser fet ahir era molt probable que trobéssim els mots en l’edició d’ahir.

—Pel que vostè diu, míster Holmes —digué Sir Henry Baskerville— algú va retallar aquest missatge amb unes tisores…

—Amb unes tisores per a ungles —puntualitzà Holmes—; fixi’s que són tisores amb el tall molt curt ja que ha hagut de fer dues tisorades per retallar «es mantindrà allunyant».

—És cert. Algú va retallar el missatge amb unes tisores de tall curt, ho enganxà amb engrut…

—Amb goma d’enganxar —rectificà Holmes.

—Amb goma sobre el paper. Però m’agradaria saber per què la paraula «erm» era escrita a mà?

—Perquè no la va trobar en lletra impresa. Les altres paraules eren totes senzilles i es podien trobar en qualsevol diari però, la paraula «erm» és menys comuna.

—Sí, bé, això ho explicaria tot. Ha descobert alguna cosa més en el missatge, míster Holmes?

—Hi ha una o dues indicacions més, tot i que s’han pres moltes molèsties per fer desaparèixer totes les pistes. Com pot veure, l’adreça està escrita en lletra barroera. Però el Times és un diari que només compra la gent molt instruïda. Podem considerar, doncs, que la carta va ser escrita per un home instruït que volia fer-se passar per inculte i el seu esforç per amagar la seva escriptura fa pensar que pot ser coneguda o arribar a ser-ho. D’altra banda, observarà que les paraules no han estat enganxades acuradament en línia recta sinó que algunes són més altes que les altres. La paraula «vida» per exemple està força fora del seu lloc. Això podria assenyalar manca de cura o nerviosisme i pressa per part del qui va tallar les lletres. En conjunt m’inclino per la segona suposició ja que l’afer era evidentment important i és improbable que l’autor d’aquesta carta fos descurat. Si tenia pressa això ens obre la interessant qüestió del per què d’aquesta pressa, ja que qualsevol carta enviada de bon matí Sir Henry l’hauria rebuda abans de deixar l’hotel. És que l’autor temia una interrupció… i en aquest cas, per part de qui?

—Ens endinsem, ara, gairebé en el terreny de les conjectures —digué el doctor Mortimer.

—Digui, més aviat, en el terreny on se sospesen les possibilitats i es trien les més probables. És l’ús científic de la imaginació, però sempre disposem d’alguna base material sobre la qual començar les nostres especulacions. Ara bé, en pot dir conjectura, sens dubte, però jo estic gairebé segur que aquesta adreça ha estat escrita en un hotel.

—I com dimonis pot dir això?

—Si s’hi fixa bé s’adonarà que tant la tinta com la ploma han causat problemes al qui escrivia la carta. La ploma ha fet dues taques en una sola paraula i tres vegades no ha escrit, tot això en una adreça tan curta, la qual cosa vol dir que hi havia molt poca tinta al tinter. En canvi una ploma i un tinter d’ús personal rarament es deixen en aquest estat i la combinació d’aquestes dues circumstàncies encara és més rara. Però vostè coneix les plomes dels hotels i els tinters que tenen; és rar que sigui altrament. Sí, i dubto ben poc a l’hora d’afirmar que si poguéssim examinar totes les papereres dels hotels dels voltants de Charing Cross fins a trobar les restes de l’article retallat del Times aconseguiríem atrapar aquell qui envià aquest missatge tan singular. Oh! Què és això?

Estava examinant acuradament el paper sobre el qual eren enganxades les paraules a uns tres centímetres dels seus ulls.

—I bé?

—Res —respongué mentre el llançava a terra—. És una quartilla blanca que ni tan sols té la marca. Crec que ja li hem tret tot el suc a aquesta curiosa carta. I ara Sir Henry, li ha succeït alguna altra cosa d’interès des que és a Londres?

—Bé, no míster Holmes, crec que no.

—No ha notat que ningú el seguís o l’estigués vigilant?

—Em fa l’efecte d’haver-me ficat en la part més embolicada d’una novel·la de quatre rals —digué el nostre visitant—. Per què dimonis m’hauria de seguir o d’estar vigilant algú?

—Ara li ho explico. No té res més per contar-nos abans que entrem en matèria?

—Bé, tot depèn del que vostè consideri com a fets que mereixen ser comunicats.

—Jo crec que tot el que surt de la rutina de la vida s’ho val de ser donat a conèixer.

—No conec pas gaire la manera de viure britànica encara, car he passat gairebé tota la meva vida als Estats Units i al Canadà. Però crec que perdre una de les meves botes no és part de la rutina de la vida per aquests indrets.

—Vol dir que ha perdut una de les seves botes?

—Estimat Sir Henry —exclamà el doctor Mortimer—. Només s’ha extraviat. La trobarà quan torni a l’hotel. Quines ganes de preocupar míster Holmes amb aquesta mena de foteses?

—Bé, ell m’ha preguntat si m’havia succeït quelcom fora de la rutina.

—Exactament —digué míster Holmes— per banal que sembli. Ha perdut una de les seves botes, diu?

—Bé, se m’ha extraviat, si vol. Les vaig posar davant la porta anit i aquest matí només n’hi havia una. No en vaig poder aclarir res amb l’home que les neteja. El pitjor del cas és que me les vaig comprar tot just ahir al vespre i encara no les havia estrenades.

—Però, si encara no les havia portades, per què les va posar davant la porta per tal que les hi netegessin?

—Eren botes assaonades i mai no havien estat enllustrades. Per aquesta raó les vaig treure a fora.

—Així doncs, ahir, tan bon punt va arribar a Londres, se’n va anar a comprar unes botes.

—Bé, vaig comprar moltes coses. El doctor Mortimer m’hi va acompanyar. Miri, si em pertoca administrar aquella propietat he de vestir-me de manera adient, i podria ser que m’hagués tornat un xic negligent en aquest aspecte per allà l’Oest. Entre altres coses em vaig comprar aquestes botes marrons —vaig pagar-ne sis dòlars— i ve’t aquí que me’n roben una abans que hagi pogut estrenar-les.

—Sembla un objecte ben inútil de robar, tanmateix —digué Sherlock Holmes—. Confesso que comparteixo la mateixa opinió que el doctor Mortimer que ben aviat apareixerà aquesta bota perduda.

—I ara, estimats senyors —digué el baró amb determini—, em sembla que ja he parlat prou del poc que sé. És el moment que vostès mantinguin la seva promesa i em facin plenament partícip d’on volen anar a parar.

—La seva demanda és molt raonable —respongué Holmes—. Doctor Mortimer, crec que el millor seria que contés la seva història de la mateixa manera que ens la relatà a nosaltres.

Així encoratjat, el nostre amic científic es tragué els papers de la butxaca i ens presentà el cas tal com ho havia fet el matí anterior. Sir Henry de Baskerville se l’escoltava amb la més gran atenció i amb alguna exclamació de sorpresa ocasional.

—Bé, sembla que m’ha tocat una herència que va lligada a una venjança —va concloure quan el llarg relat s’acabà—. Naturalment, he sentit parlar del gos des que era un infant de bolquers. És la història favorita de la família, tot i que jo mai no me l’havia presa seriosament. Però ara, amb la mort del meu oncle, sembla que el cap em bulli i no tinc les idees clares. No sembla pas que vostè vegi clar si és un cas de la policia o per un sacerdot.

—Precisament.

—I ara s’hi afegeix aquest assumpte de la carta que he rebut a l’hotel. Suposo que tot lliga.

—Semblà demostrar que algú sap molt millor que nosaltres què és el que passa a l’erm —digué Mortimer.

—I també —afegí Holmes— que algú l’aprecia des del moment que l’avisa del perill.

—O bé podria ser que per interessos propis em volguessin fer fora espantant-me.

—Bé, naturalment és possible que sigui així, també. Li estic molt agraït, doctor Mortimer, per fer-me veure el problema des de les seves diverses alternatives interessants. Però el punt pràctic que ara hem de decidir, Sir Henry, és si és aconsellable o no que vostè vagi al Casal dels Baskerville.

—I per què no hi hauria d’anar?

—Sembla ser que hi ha un perill.

—Es refereix vostè a un perill per part d’aquest diable familiar o per part d’éssers humans?

—Bé, això és el que es tracta de descobrir.

—Sigui com sigui, la meva decisió és presa. No hi ha cap dimoni de l’infern ni cap home sobre la terra que pugui evitar que jo vagi a casa dels meus avantpassats, consideri això com la meva resposta definitiva.

Corrugà les celles i la cara se li anava tornant d’un roig intens a mesura que parlava. Es feia evident que el temperament apassionat dels Baskerville no s’havia extingit en el seu darrer representant.

—Ara per ara —digué— encara no he tingut temps de reflexionar sobre tot el que m’han dit. És una tasca difícil per a un home haver de comprendre i decidir un assumpte al mateix temps. M’agradaria disposar d’una hora de tranquil·litat per estar sol i prendre una decisió. Miri, míster Holmes, ara són dos quarts de dotze i me n’aniré de dret a l’hotel. Què li sembla si vostè i el seu amic, el doctor Watson, em passen a recollir i dinem plegats a les dues? Aleshores estaré en disposició d’explicar-los molt més clarament fins a quin punt m’afecta aquest assumpte.

—Li va bé a vostè, Watson?

—Perfectament bé.

—Aleshores, vindrem. Que vol que cridi un cotxe?

—Prefereixo caminar; aquest assumpte m’ha posat força neguitós.

—L’acompanyaré caminant amb molt de gust —digué el seu company.

—Així, doncs, fins a les dues en punt. A reveure i bon dia!

Sentírem les passes dels nostres visitants baixant les escales i el cop sec en tancar-se la porta de l’entrada. En un instant Holmes passà de ser el somniador lànguid a un home d’acció.

—Agafi el barret i les seves botes, Watson, de pressa, no hi ha temps a perdre!

Entrà dins l’habitació d’una revolada amb el batí posat i en sortí al cap d’uns pocs minuts amb levita. Baixàrem les escales rabent fins al carrer. Encara poguérem veure el doctor Mortimer i en Baskerville a uns metres de nosaltres en direcció a Oxford Street.

—Vol que corri per tal d’aturar-los?

—I ara, per res del món, Watson, la seva companyia em satisfà plenament, si vostè tolera la meva. Els nostres amics són prou assenyats; certament és un dia excel·lent per caminar.

Tan bon punt s’escurçà la distància que hi havia entre nosaltres a la meitat, forçà un xic el pas. Aleshores, amb els vint metres que encara ens separaven, seguírem per Oxford Street i després baixàrem per Regent Street. Un moment els nostres amics s’aturaren davant d’un aparador; en passar-hi nosaltres per davant Holmes també s’hi va parar. Un instant després proferí un crit de satisfacció i, tot seguint la direcció dels seus ulls sagaços, vaig veure un cabriolé anglès amb un home a dins que s’havia deturat a l’altra banda del carrer i tornava a moure’s llavors lentament cap endavant.

—És el nostre home, Watson, seguim-lo! Si més no, ens el mirarem a fons, si és que no podem fer res més.

Al mateix moment vaig adonar-me que algú que portava una espessa barba negra ens mirava amb uns ulls penetrants des de la finestra lateral del cotxe. Instantàniament, el sostre del cotxe s’obrí, se sentí un crit dirigit al cotxer i el vehicle fugí esperitat Regent Street avall. Holmes en cercà ansiosament un altre, però no n’hi havia cap de buit a la vista. Aleshores, inicià una salvatge persecució per entre l’onada de cotxes, però l’arrencada havia estat massa espectacular i ja no es veien senyals de l’auto.

—Maleït siga! —digué Holmes, terriblement contrariat mentre panteixava, blanc per l’enuig que li causava la marea de vehicles—. Ha vist mai tanta mala sort i tan mal govern de la situació, Watson? Si vostè és un home honest haurà de prendre nota d’això i arxivar-ho per tal de matisar els meus èxits!

—Qui era l’home?

—No en tinc cap idea.

—Un espia.

—Bé, és evident, pel que hem sentit, que han estat seguint en Baskerville de molt a prop des que ha arribat. Com haurien pogut altrament saber que era l’Hotel Northumberland el que havia triat? Si el varen seguir el primer dia, he cregut que també podien haver-lo seguit el segon. Potser va observar que dues vegades em vaig dirigir cap a la finestra mentre el doctor Mortimer ens explicava la seva llegenda.

—Sí, me’n recordo.

—Estava mirant si trobava algú romancejant pels carrers, però no vaig veure ningú. Ens estem enfrontant amb un home intel·ligent, Watson. És un assumpte perillós i tot i que encara no he arribat a la conclusió de si és una organització amb objectiu benèvol o malèvol amb qui ens les havem. Jo sempre pressento el poder i els mals designis. Quan els nostres amics van marxar, jo els vaig seguir immediatament amb l’esperança de poder observar llur acompanyant invisible. I ha resultat ser tan astut que no s’ha aventurat a seguir-los a peu, sinó que ha aconseguit un cotxe de lloguer per tal d’anar-los al darrera o fer una arrencada i fugir sense ser vist. A més el seu mètode tenia l’avantatge que, si paraven un cotxe, ell ja estava a punt per seguir-los. Tot i així, hi ha un desavantatge obvi.

—El deixa en mans del conductor.

—Exactament.

—Quina llàstima que no n’haguem pres la matrícula!

—Estimat Watson, tot i que he estat molt malapte, no creurà pas seriosament que he oblidat d’anotar el número de la matrícula? El nostre home és al 2704. Però això no ens serveix de res ara per ara.

—Se’m fa difícil veure de quina manera hauríeu pogut fer més.

—En observar el cotxe hauria pogut girar-me i caminar en direcció contrària. Aleshores, hauria d’haver llogat tranquil·lament un cotxe per tal de seguir-lo a una distància respectable, o bé, encara millor, podia haver-me dirigit a l’Hotel Northumberland i esperar allà. Quan el nostre desconegut hauria seguit en Baskerville fins allà hauríem tingut l’oportunitat de jugar al seu propi joc i veure cap on es dirigia. Així, doncs, a causa d’una indiscreció moguda per la impaciència, que ha estat aprofitada pel nostre oponent amb una rapidesa i una energia extraordinàries, ens hem traït i hem perdut el nostre home.

Havíem anat andarejant Regent Street avall durant la conversa i el doctor Mortimer i el seu company havien desaparegut de la nostra vista.

—No s’ho val que els seguim —digué Holmes—. Els hem perdut la pista i no la tornarem a trobar. Hem de veure quines altres cartes tenim a les mans i jugar-les amb decisió. Podria vostè reconèixer el rostre de l’home que anava en el cotxe?

—Només podria assegurar que duia barba.

—Jo també… de la qual cosa dedueixo que molt probablement era una barba postissa. Un home intel·ligent amb un encàrrec tan delicat a fer no necessita una barba si no és per amagar els seus trets físics. Vingui aquí, Watson!

Es dirigí cap a una de les oficines de missatgers del districte i l’encarregat el saludà molt afectuosament.

—Ah! Wilson, veig que no ha oblidat el petit cas en el qual vaig tenir la sort d’ajudar-lo!

—Efectivament, senyor, no ho he oblidat. Vostè salvà el meu bon nom i potser fins i tot la meva vida.

—Estimat amic, vostè exagera. Em sembla recordar, Wilson, que entre els xicots que treballen amb vostè n’hi ha un que es diu Cartwright, que mostrà una certa aptitud durant la investigació.

—Sí, senyor, encara és amb nosaltres.

—Pot avisar-lo? Gràcies! I a més necessitaria canvi d’un bitllet de cinc lliures.

Un xicot d’uns catorze anys amb un rostre entusiasta i brillant havia acudit en ser requerit per l’encarregat. Ara mirava amb gran admiració el famós detectiu.

—Deixa’m veure la guia d’hotels —demanà Holmes—. Gràcies! Ara, Cartwright, hi ha el nom de vint-i-tres hotels aquí, tots ells a les rodalies de Charing Cross, veus?

—Sí, senyor.

—Els visitaràs tots l’un darrera l’altre.

—Sí, senyor.

—En cadascun començaràs oferint un xelí al porter. Aquí tens vint-i-tres xelins.

—Sí, senyor.

—Li diràs que vols veure el contingut de les papereres d’ahir. Els diràs que un telegrama important s’ha extraviat i que l’estàs buscant. Comprens?

—Sí, senyor.

—Però el que estàs cercant en realitat és la pàgina central del Times amb forats fets amb tisores. Aquí tens una còpia del Times. És aquesta plana. La reconeixeràs fàcilment, veritat?

—Sí, senyor.

—En cada cas el porter de fora farà venir el recepcionista al qual donaràs també un xelí. Aquí tens vint-i-tres xelins més. T’assabentaràs, així, que probablement en vint dels vint-i-tres hotels les escombraries del dia anterior han estat llençades o bé cremades. En els tres casos restants et mostraran un pilot de paperots i tu hi cercaràs aquesta plana del Times. Les probabilitats ens van molt en contra. Et dono deu xelins més en cas d’emergència. Envia’m un telegrama a Baker Street informant-me de tot el que hagi succeït abans del vespre. I ara, Watson, només ens resta telegrafiar per saber la identitat del cotxer número 2704.





5. Tres fils trencats


Sherlock Holmes tenia la capacitat, en un grau molt considerable, de desconnectar la seva ment a voluntat. Durant dues hores semblà haver oblidat l’estrany afer en el qual havíem estat immersos i es deixà absorbir pels quadres dels mestres de la pintura belga moderna. No parlà de res que no fos art, sobre el qual tenia les idees més tosques, des que sortirem de la galeria fins que arribàrem a l’hotel Northumberland.

—Sir Henry de Baskerville és a dalt que l’espera —digué el recepcionista—. M’ha demanat que el fes pujar tan bon punt arribés.

—Li faria res que donés un cop d’ull al seu registre? —preguntà Holmes.

—En absolut, faci, faci.

En el llibre apareixien dos noms més darrera el de Baskerville. Un era Theophilus Johnson i família de Newcastle, i l’altre Mrs. Oldmore i la seva donzella de High Lodge, Alton.

—Ben segur que deu ser el mateix Johnson que vaig conèixer fa temps —digué Holmes al porter—. És un advocat, oi? Cabell gris i que coixeja una mica?

—No, senyor, aquest és míster Johnson, el propietari de la mina de carbó, un senyor molt actiu que no deu ser pas més gran que vostè.

—Segur que no va errat respecte a la seva professió?

—No, senyor, ve a aquest hotel des de fa bastants anys i és molt conegut de tots nosaltres.

—Tot s’aclareix. Ah! Mrs. Oldmore, també; em sembla recordar el seu nom. Perdoni la meva curiositat però de vegades evocant un amic, se’n troba un altre.

—És una senyora invàlida, senyor. El seu marit havia estat el batlle de Gloucester. Sempre ve al nostre hotel quan és a la ciutat.

—Gràcies. Em sembla que no la conec pas. Crec que amb aquestes preguntes hem aclarit el fet més important, Watson —continuà en veu baixa mentre pujàvem les escales els dos junts—. Ara sabem que les persones que estan interessades en el nostre amic no estan instal·lades en el mateix hotel. Això vol dir que, tot i que estan molt ansioses per vigilar-lo, com hem pogut comprovar, tenen el mateix zel en no ser vistes per ell. Aquest és, doncs, un fet ben suggerent.

—I què suggereix?

—Suggereix… hola, estimat amic, i doncs, què passa?

Quan acabàvem de pujar les escales, al revolt de la barana ens topàrem amb Sir Henry de Baskerville. El seu rostre estava envermellit de ràbia i portava una bota vella i empolsinada a la mà. Estava tan encès que gairebé no articulava les paraules i quan començà a parlar ho féu en un dialecte més marcat i més americà d’aquell a què ens havia acostumat al matí.

—Em sembla que m’estan prenent per un tanoca en aquest hotel —exclamà—. Aviat s’adonaran que s’estan equivocant d’home si no van més amb compte. Sé riure les bromes com qui més, míster Holmes, però n’han fet un gra massa, aquesta vegada.

—Encara va darrera la bota, senyor?

—Sí, i espero trobar-la.

—Però, vostè va dir que es tractava d’una bota de pell marró nova de trinca.

—Així era, senyor, i ara és una bota vella de color negre.

—Com? No voldrà pas dir…

—Això és justament el que vull dir. Només en tinc tres parells en total: les marrons noves, les negres velles, i les de xarol que porto posades. La nit passada em van agafar una de les marrons i avui me n’han pispat una de les negres. Bé, ho entén vostè? Parli, home, i no es quedi amb aquest posat astorat!

Un cambrer alemany molt nerviós aparegué enmig de l’escena.

—No, senyor, he preguntat per tot l’hotel i ningú no me n’ha sabut dir res.

—Bé, doncs, si la meva bota no apareix abans de la posta, aniré a veure el gerent i li diré que me’n vaig immediatament d’aquest hotel.

—La trobarem, senyor. Li prometo que si vostè té una mica de paciència, la hi trobarem.

—Espero que sigui així, perquè serà la darrera cosa que perdré en aquesta lladronera. Bé, míster Holmes, espero que em perdonarà per atabalar-lo amb aquestes foteses…

—Penso que és una cosa prou important.

—Bé, vostè s’ho pren molt seriosament.

—I com s’ho explica?

—No intento pas explicar-m’ho. Em sembla que és la cosa més estranya i exasperant que mai m’hagi succeït.

—La més estranya, potser —digué Holmes, pensatiu.

—I què me’n diu d’això, vostè?

—Bé, no vull pas dir que ho entengui encara. El seu cas és molt complex, Sir Henry. Considerat en relació amb la mort del seu oncle no estic segur de poder afirmar que dels cinc-cents casos d’importància capital dels quals m’he ocupat en trobéssim cap de més difícil. Però tenim una sèrie de fils a les nostres mans i l’un o l’altre ens durà cap a la veritat. Pot ser que perdem temps seguint un camí equivocat però més aviat o més tard arribarem al bon camí.

Durant el dinar, que fou molt agradable, es va dir ben poc de l’assumpte que ens havia reunit. Fou només després, en una sala d’estar privada on ens traslladàrem, que Holmes preguntà a en Baskerville quines eren les seves intencions.

—Anar a la Mansió dels Baskerville.

—I quan, això?

—A finals de setmana.

—En conjunt —digué Holmes— considero que la seva decisió és encertada. Tinc evidències sobrades que l’estan vigilant estretament aquí a Londres i, entre els milions de persones d’aquesta gran ciutat, és difícil descobrir qui són aquesta gent ni quin pot ser el seu objectiu. Si les seves intencions són malèvoles li poden causar dany sense que nosaltres puguem evitar-ho. Vostè no sap, doctor Mortimer, que aquest matí els han seguit en sortir de casa meva?

El doctor Mortimer se sobresaltà violentament:

—Ens han seguit? Qui?

—Això, desgraciadament, no li ho puc pas dir. Hi ha entre els seus veïns i coneguts de Darmoor algun home que dugi una barba negra?

—No… deixi’m pensar… potser sí. En Barrymore, el majordom de Sir Charles té una barba negra.

—Ah! On és en Barrymore?

—Ell s’ocupa de la casa.

—El millor que podríem fer és assegurar-nos que realment hi és.

—I com podrà fer-ho?

—Doni’m un imprès de telègrafs. «Està tot a punt per Sir Henry?». Aquesta frase anirà bé. Adreçada a míster Barrymore, Mansió dels Baskerville. Quina és l’oficina de telègrafs més propera? Grimpen. Molt bé, enviarem un segon telegrama a l’encarregat de telègrafs de Grimpen: «Telegrama per a míster Barrymore per ser lliurat a les seves mans. Si és absent si us plau retorneu-lo a Sir Henry de Baskerville, a l’hotel Northumberland». Així sabrem, abans del vespre, si Barrymore és al seu lloc a Devonshire o no.

—Molt bé —digué Baskerville—. Ara que en parlem, doctor Mortimer, qui és aquest Barrymore?

—És el fill del vell guardià, que és mort. Porten quatre generacions fent-se càrrec de la casa pairal. Pel que sé, ell i la seva dona són el matrimoni més respectable del comtat.

—Al mateix temps —digué Baskerville— és evident que mentre no hi hagi ningú de la família a la casa, aquesta gent disposen d’una mansió prou bonica i res per fer.

—Això és cert.

—S’ha beneficiat Barrymore d’alguna manera del testament de Sir Charles? —preguntà Holmes.

—Ell i la seva dona han rebut cinc-centes lliures cadascun.

—Sabien que els pertocaria aquesta quantitat?

—Sí. A Sir Charles li agradava molt parlar de les seves disposicions testamentàries.

—Això és molt interessant.

—Confio —digué el doctor Mortimer— que no es mirarà pas amb suspicàcia tots els qui han rebut una herència de part de Sir Charles, perquè a mi també m’ha deixat un miler de lliures.

—Ah, sí? I algú més?

—Hi ha sumes insignificants que han heretat algunes persones i gran nombre de caritats a institucions públiques. La resta ha quedat tota per a Sir Henry.

—I a quant ascendia la resta?

—Set-centes quaranta mil lliures.

Holmes aixecà les celles, sorprès.

—No tenia ni idea que es tractés d’una suma tan gegantina —digué.

—Sir Charles tenia la reputació de ser ric, però no vàrem saber fins a quin punt ho era fins que no examinàrem les seves accions. El valor total de les propietats és a la vora d’un milió.

—Déu meu! És una quantitat per la qual un home pot arribar a fer una bogeria. Una pregunta més, doctor Mortimer. Suposant que li passés alguna cosa a aquest jove d’aquí —em perdonarà la desagradable hipòtesi!— qui heretaria les propietats?

—Com que Rodger Baskerville, el germà petit de Sir Charles va morir solter, l’herència aniria en mans dels Desmond, que són cosins llunyans. James Desmond és un capellà vell de Westmorland.

—Gràcies. Aquests detalls són molt interessants. Coneix vostè míster James Desmond?

—Sí; una vegada va venir a visitar Sir Charles. És un home d’una aparença venerable i mena una vida santa. Recordo que refusà diners de Sir Charles tot i que aquest insistí.

—I aquest home de costums senzills seria qui heretaria la fortuna de Sir Charles?

—Heretaria les propietats perquè el testament és vinculant. Heretaria, també, els diners llevat que el propietari actual fes testament en sentit contrari, el qual, naturalment, pot fer el que vulgui en aquest aspecte.

—I vostè ja ha escrit el seu testament, Sir Henry?

—No, míster Holmes, no ho he fet. No he tingut temps, perquè tot just va ser ahir quan vaig saber com estaven les coses. De tota manera considero que els diners han d’anar conjuntament amb el títol i les propietats. Aquesta era la idea del meu pobre oncle. Com podrà el propietari restaurar la glòria dels Baskerville si no té diners suficients per mantenir la propietat? La casa, la terra i els diners han d’anar conjuntament.

—Correcte. Bé, Sir Henry, jo també penso que és aconsellable que vostè vagi a Devonshire sense perdre temps. Només hi ha una precaució que crec que cal prendre. Certament, vostè no hi ha d’anar sol.

—El doctor Mortimer se’n torna amb mi.

—Però el doctor Mortimer ha d’atendre la seva consulta i la seva casa és a uns quilòmetres de la de vostè. No, Sir Henry, ha d’anar-hi amb algú, un home de confiança que estigui sempre a prop seu.

—És possible que vingui vostè mateix, míster Holmes?

—Si l’assumpte s’agreugés faria els possibles per ser-hi present, però vostè comprendrà que amb el nombre immens de consultes que he d’atendre i les demandes d’ajuda que m’arriben de tot arreu m’és impossible ser fora de Londres per un temps indefinit. En aquest moment un dels noms més prestigiosos d’Anglaterra és víctima d’un xantatge, i només jo puc deturar un escàndol que seria desastrós. Ja veu que no puc pas acompanyar-lo.

—A qui em recomana, doncs?

Holmes posà la seva mà sobre el meu braç.

—Si el meu amic accepta no hi ha cap home que valgui més la pena de tenir al costat quan s’està en un mal tràngol. Ningú no pot parlar d’això amb més coneixement de causa que jo.

La proposició m’agafà completament per sorpresa, però abans que tingués temps de respondre Baskerville m’agafà la mà i l’estrenyé amb tot el cor.

—És molt amable per la seva banda, doctor Watson —digué—. Vostè coneix la meva situació i sap tant com jo de l’assumpte. Si ve amb mi a la casa pairal dels Baskerville i em vigila mai no ho oblidaré.

El presagi d’una aventura sempre ha exercit fascinació en mi i, a més, els compliments de Holmes i l’ansietat amb la qual el baró m’agafà a tall de company m’ajudaren a decidir.

—Vindré amb molt de gust —vaig respondre—. No sé pas si trobaria quelcom en què dedicar millor el meu temps.

—I en farà un acurat informe per a mi —digué Holmes—. Quan arribi la crisi, que arribarà, jo li indicaré com ha d’actuar. Suposo que cap al dissabte tot estarà a punt.

—Li va bé al doctor Watson?

—Perfecte.

—Aleshores el dissabte, llevat que es decideixi el contrari, ens trobarem a l’estació de Paddington per agafar el tren de dos quarts d’onze.

Ens havíem aixecat ja per marxar quan Baskerville proferí un crit de triomf i, com si es capbussés en un dels racons de l’habitació, en tragué una bota de sota l’armari.

—La meva bota perduda! —exclamà.

—Tant de bo que els nostres problemes s’esvaïssin amb la mateixa facilitat —digué Sherlock Holmes.

—Però és un fet ben curiós —constatà el doctor Mortimer—; he regirat aquesta cambra a consciència abans de dinar.

—I jo també ho he fet —afegí Baskerville—. He escorcollat cada centímetre.

—No hi devia, certament, haver cap bota en aquell moment.

—En aquest cas el cambrer la hi devia posar mentre dinàvem.

Varen anar a buscar el cambrer alemany, però aquest declarà que no sabia res de l’assumpte i les preguntes no varen servir pas per aclarir-ho. Un altre aspecte acabava d’afegir-se a aquesta sèrie de petits misteris aparentment mancats de propòsit que s’havien succeït amb tanta rapidesa. Deixant a part tota la llòbrega història de la mort de Sir Charles, ens restava un seguit d’incidents inexplicables tots en l’espai de dos dies, que incloïen la rebuda de la carta, l’espia amb barba negra de dins del cabriolé anglès, la pèrdua de la bota nova, la pèrdua de la bota vella negra i, ara, la troballa de la bota marró nova. Holmes seia en silenci dins del cotxe mentre tornàvem a Baker Street i jo coneixia, per les seves celles enlairades i el seu aspecte entusiasmat, que la seva ment, com la meva, estava ocupada intentant bastir una mena d’esquema en el qual tinguessin cabuda tots aquests episodis estranys i aparentment desconnectats. Es va passar tota la tarda, i fins tard al vespre, perdut entre el tabac i els seus pensaments. Just abans de sopar varen arribar dos telegrames. El primer deia així:

«Arribada notícia que Barrymore és a la mansió —BASKERVILLE». El segon començava així:

«Visitats vint-i-tres hotels tal com ordenà, lamento informar impossible de trobar el full retallat del Times —CARTWRIGHT».

—Dos fils que s’esgoten, Watson. No hi ha res més estimulant en un cas que quan tot va en contra teva. Haurem de cercar alguna altra pista.

—Encara tenim el cotxer que portava l’espia.

—Exacte. Ja he telegrafiat per tal d’aconseguir el seu nom i adreça del Registre Oficial. No em sorprendrà gens si no rebo resposta a la meva pregunta.

El timbre de la porta va mostrar ser una resposta molt més satisfactòria, tot i així, car la porta s’obrí i un home d’aparença tosca que era evidentment el cotxer, entrà.

—He rebut un missatge de l’Oficina Central que una persona amb aquesta adreça havia estat demanant pel cotxe 2704 —digué—. Fa set anys que porto cotxe i mai no he tingut cap queixa. He vingut directament de l’Oficina Central per preguntar-li personalment què té contra mi.

—No tinc res contra vostè, bon home —respongué Holmes—. Ben al contrari, tinc una moneda per a vostè si sap donar-me una resposta clara a les meves preguntes.

—Bé, he tingut un bon dia i cap error —digué el cotxer amb un somriure—. Què és el que em vol preguntar, senyor?

—Abans que res el seu nom i la seva adreça, per si l’he de tornar a cridar.

—John Clayton, Turpey Street núm. 3, the Borough. Tinc el cotxe a Shipley’s Yard.

Sherlock Holmes prengué nota de tot.

—I ara, Clayton, digui’m tot el que sàpiga sobre el viatger que ha vingut a vigilar aquesta casa a les deu del matí d’avui i després ha seguit els dos senyors Regent Street avall.

L’home semblà sorprès i una mica torbat.

—Bé, no sé pas què més li he de dir, sembla que vostè en sap tant com jo —digué—. El cert és que l’home m’ha dit que era un detectiu i que no havia de dir res d’ell a ningú.

—Estimat amic, aquest és un assumpte molt seriós i es pot trobar en un destret si intenta amagar-me alguna cosa. Diu que l’home li ha dit que era un detectiu?

—Sí, senyor.

—I quan li ho ha dit, això?

—Quan ha baixat del cotxe.

—Ha dit alguna altra cosa?

—M’ha dit el nom.

Holmes em llançà una mirada de triomf.

—Així que ha mencionat el seu nom, oi? Quina imprudència. Quin nom li ha dit?

—El seu nom —respongué el cotxer— és Sherlock Holmes.

Mai no havia vist el meu amic més desqualificat que per la resposta del conductor. Per uns instants restà assegut en silenci, perplex. Després, esclatà a riure.

—Tocat, Watson, innegablement tocat! —digué—. Noto un floret tan ràpid i flexible com el meu. Aquesta vegada ha aconseguit tocar-me de ple. Així és que el seu nom era Sherlock Holmes, oi?

—Sí, senyor, aquest era el nom d’aquell home.

—Perfecte! Ara digui’m on ha pujat i tot el que ha succeit.

—M’ha deturat a dos quarts de deu a Trafalgar Square. M’ha dit que era detectiu i m’ha ofert dues guinees si feia exactament el que ell volia durant tot el dia sense fer cap pregunta. Estava prou content i he acceptat. Primer hem baixat fins a l’Hotel Northumberland i hem esperat fins que dos senyors han sortit i agafat un cotxe de la cua. Hem seguit el seu cotxe fins que ha arribat a la vora d’aquí.

—Fins a la mateixa porta —digué Holmes.

—Bé, no en puc estar segur, però gosaria dir que aquell home s’ho coneixia molt bé. Hem pujat fins a mig camí i esperat una hora i mitja. Després, els dos senyors ens han passat davant caminant i els hem seguit Baker Street avall…

—Ja ho sé —digué Holmes.

—Fins que hem passat tres blocs de cases Regent Street avall. Aleshores, l’home ha aixecat la trapa del sostre del vehicle tot cridant que m’havia de dirigir a tota velocitat a l’estació de Waterloo tan de pressa com pogués. He fuetejat l’euga i en menys de deu minuts ja érem allà. Llavors, m’ha pagat les dues guinees com un home de paraula i ha entrat a l’estació. En el moment de marxar, però, s’ha girat i ha dit: «Potser li interessi saber que ha dut en el seu cotxe míster Sherlock Holmes». Així és com he arribat a saber el seu nom.

—Ja comprenc. I no l’ha tornat a veure?

—No, després d’entrar a l’estació.

—I com descriuria míster Sherlock Holmes?

El cotxer es rascà el cap.

—Bé, tot plegat, no era pas un home gens fàcil de descriure. Jo li faria una quarantena d’anys, d’alçada mitjana, uns quants centímetres més baix que vostè. Anava vestit com un dandi i portava barba negra quadrada a la punta i el seu rostre era pàl·lid.

—El color dels seus ulls?

—No ho sabia pas dir.

—No hi ha res més que pugui recordar?

—No, senyor, res més.

—Bé, doncs, aquí té la seva moneda. I si em pot donar més informació n’hi ha una altra que l’espera. Bona nit!

—Bona nit, senyor, i gràcies!

John Clayton se n’anà somrient i Holmes es girà cap a mi arronsant les espatlles i amb un somriure trist als llavis.

—El tercer fil que se’ns trenca i ja tornem a ser on vam començar —digué—. L’astut bergant! Coneixia el nostre número de carrer, sabia que Sir Henry Baskerville havia vingut a consultar-me, ha esbrinat qui hi havia a Regent Street, ha suposat que havia pres el número del cotxe i m’ha posat el cotxer a les mans per tal d’enviar-me el seu desvergonyit missatge. Li ho dic, Watson, aquesta vegada tenim un enemic que és ben digne del nostre acer. A Londres m’han fet escac i mat. Només puc desitjar que vostè tingui més bona sort a Devonshire. Però no les tinc pas totes.

—Sobre què?

—Sobre el fet d’enviar-lo a vostè. És un assumpte, desagradable, Watson, un assumpte perillós i desagradable, i com més coses en sé menys m’agrada. Sí, amic meu, ja pot ben riure, però li dono la meva paraula que em sentiré molt feliç quan torni sa i estalvi a Baker Street.





6. La mansió dels Baskerville


Sir Henry de Baskerville i Mortimer eren a punt el dia acordat, i vàrem sortir cap a Devonshire tal com havíem dit. Míster Sherlock em va acompanyar en el cotxe fins a l’estació per tal de donar-me les darreres instruccions i consells.

—No vull pas influenciar-lo suggerint-li teories o sospites, Watson —digué—. Desitjo simplement que vostè m’informi dels fets de la manera més exhaustiva possible i que deixi per a mi la feina de teoritzar.

—Quina mena de fets? —vaig preguntar.

—Qualsevol cosa que sembli tenir una relació amb el cas, per indirecta que sigui, i sobretot les relacions entre el jove Baskerville i els seus veïns o qualsevol notícia referent a la mort de Sir Charles. He fet algunes investigacions jo mateix els darrers dies però els resultats, em sembla molt, que són negatius. Només una cosa sembla certa: que James Desmond, que és el següent hereu, és un home ja gran de disposició afable, per la qual cosa aquesta persecució no ve pas d’ell. Crec realment que podem descartar-lo de totes totes dels nostres càlculs. Resta tota la gent que envolten Sir Henry Baskerville a l’erm.

—No seria recomanable, primer de tot, desfer-nos d’aquest matrimoni Barrymore?

—De cap de les maneres. No podria pas cometre un error més lamentable. Si són innocents seria una cruel injustícia i si són culpables perdríem tota oportunitat de demostrar-ho. No, de cap manera, continuarem tenint-los en la nostra llista de sospitosos. A part, hi ha un mosso d’establa a la casa, si no recordo malament, i dos pagesos a l’erm. Tenim el nostre amic el doctor Mortimer que considero totalment honest, i també la seva dona de la qual no en sabem res; hi ha el naturalista Stapleton i la seva germana de qui es diu que és una jove dama plena d’atractiu. També hi ha míster Frankland del Mas Lafter que és un factor desconegut, i un o dos veïns més. Aquestes són les persones que vostè ha d’estudiar més detalladament.

—Ho faré tan bé com pugui.

—Porta armes, suposo?

—Sí, jo també vaig pensar que calia portar-les.

—Naturalment. Porti el revòlver a mà nit i dia, i no estalviï mai les precaucions.

Els nostres amics ja havien reservat un vagó de primera classe i ens esperaven a la plataforma.

—No tenim notícies de cap mena —digué el doctor Mortimer en resposta a les preguntes del meu amic—. Només puc jurar una cosa i és que no ens han seguit aquests dos darrers dies. Mai no hem sortit sense mantenir prèviament una forta vigilància, i ningú no pot haver-nos passat desapercebut.

—Sempre deuen haver estat junts, suposo?

—Tret d’ahir a la tarda. Sempre dedico un dia a divertir-me quan vinc a la ciutat, de manera que vaig passar el dia al Museu del Col·legi de Cirurgians.

—I jo vaig anar a mirar la gent al parc —digué Baskerville—. Però no vàrem tenir problemes de cap tipus.

—Ha estat una imprudència, tot això —reptà Holmes tot movent el cap i amb un posat molt greu—. Li prego, Sir Henry, que no torni a sortir sol. Pot passar-li qualsevol desgràcia si ho fa. Ha trobat l’altra bota?

—No, senyor, l’he perduda definitivament.

—De fet, és ben interessant. Bé, adéu-siau —afegí mentre el tren lliscava per la plataforma avall—. Tingui ben present, Sir Henry, una de les frases d’aquella estranya llegenda antiga que el doctor Mortimer ens va llegir i eviti de passejar per l’erm en hora foscant, quan els poders malèfics són puixants.

Vaig tornar a mirar la plataforma quan ja l’havíem deixada molt enrera i vaig veure l’esprimatxada i austera figura d’Holmes dreta i immòbil que ens mirava mentre ens allunyàvem.

El viatge fou ràpid i agradable i el vaig passar intimant una mica amb els meus dos companys i jugant amb el gos del doctor Mortimer. En molt poques hores la terra marronosa havia esdevingut rogenca, els maons s’havien convertit en granit i les vaques roges pasturaven en camps acuradament encerclats per tanques on l’herba exuberant i la vegetació més ufanosa ens parlava de riquesa, d’un clima més humit. El jove Baskerville s’abocà per la finestra i cridà en veu alta, delitat en reconèixer els trets del paisatge de Devon que li eren familiars.

—He estat viatjant per bona part del món des que vaig deixar aquestes terres, doctor Watson —digué—, però mai no he vist cap lloc que se li pugui comparar.

—Mai no he vist cap home de Devonshire que no juri solemnement en nom d’aquest comtat —vaig remarcar.

—Depèn tant de la casta d’homes com del comtat —puntualitzà el doctor Mortimer—. D’un cop d’ull ja se li veu el crani rodó dels celtes, al nostre amic, que duen ben endins l’entusiasme i el fort lligam amb la terra. El pobre cap de Sir Charles era d’un tipus ben estrany: mig gaèlic, mig ivernès pel que fa a les seves característiques. Però vostè era molt jove quan va veure la Mansió dels Baskerville per darrera vegada, veritat?

—Era un adolescent quan va morir el meu pare, i mai no vaig veure la casa perquè nosaltres vivíem en una caseta de camp a la costa sud. Des d’allí vàrem anar a viure a casa d’un amic a Amèrica. Li confesso que tot és per a mi tan nou com ho és per al doctor Watson, estic tan frisós per veure l’erm com es pugui imaginar.

—De veritat? Doncs el seu desig ha estat ben fàcilment concedit, car aquesta és la seva primera vista de l’erm —digué el doctor Mortimer assenyalant amb el dit per la finestra del compartiment.

Sobre els quadrats verds dels camps i la corba suau d’un bosc es dreçava en la llunyania un turó gris i malenconiós amb un cimadal estranyament oscat, tènue i vague en la distància, com el paisatge fantàstic d’un somni. Baskerville romangué assegut una llarga estona amb ells ulls fixos i vaig llegir, en l’entusiasme que traslluïa el seu rostre, tot el que significava per a ell aquella visió de l’indret insòlit on els homes de la seva sang havien mantingut el seu prestigi durant tant de temps i hi havien deixat una empremta tan fonda. I allà s’estigué amb el seu vestit de xeviot i el seu accent americà, assegut en el racó d’un prosaic vagó de tren; i, tot i així, com més em mirava el seu rostre bru i expressiu més m’adonava que era el veritable descendent d’una nissaga d’homes dominants, vehements i de llinatge il·lustre. Hi havia orgull, coratge i força en les seves celles gruixudes, en els seus narius sensibles, en els seus grans ulls castanys. Si en aquest erm prohibit ens esperava una recerca difícil i perillosa, ell era si més no un company per al qual hom podria aventurar-se a córrer un risc amb la certesa que el compartiria amb coratge.

El tren arribà fins a un baixador i tots en descendírem. Al defora, darrera la tanca baixa pintada de color blanc, esperava un brec amb dues hacanees. La nostra vinguda era evidentment un gran esdeveniment, perquè tant el cap d’estació com els mossos s’apinyaren al voltant nostre per tal de portar-nos les maletes. Era un indret de camp bonic i senzill, però em va sorprendre veure que darrera la reixa hi havia dos soldats vestits amb uniformes foscos que s’arrepenjaven en els seus fusells curts i ens miraven fixament mentre passàvem. El cotxer, un home petit de rostre sever, saludà Sir Henry Baskerville i, en uns pocs minuts, davallàvem a tota velocitat per l’ampla carretera blanca. Les terres de pastura serpentejaven a banda i banda i les velles cases amb el frontó triangular, treien el cap per entre l’espès fullatge verd; però darrera els plàcids camps il·luminats s’alçava, imponent, obscura sota el cel vespertí, la llarga i tenebrosa corba de l’erm trencada pels sinistres turons oscats.

El brec s’anà enfilant per una carretera lateral que serpentejava ascendint per camins desgastats durant segles per les rodes, amb marges alts, coberts de molsa a vessar, i falgueres de llengua de cérvol carnoses. Sota la llum crepuscular lluïen falgueres de color bronze i esbarzers jaspiats. Pujant encara progressivament, passàrem sobre un pont estret de granit i ranejàrem un torrent sorollós que borbollava pendent avall, escumejant i rondinant entre els còdols. Tant la carretera com el torrent recorrien, fent ziga-zagues, una vall densament poblada amb roures de bosc baix i avets. A cada revolt, Baskerville deixava anar una exclamació de joia mirant al seu entorn àvidament i fent innombrables preguntes. Als seus ulls, tot semblava molt bell, però per a mi un deix de tristor recobria tot el paisatge i mostrava la marca inequívoca de la decadència. Les fulles grogues formaven una estora damunt dels camins i giravoltaven en passar nosaltres. El trontoll de les nostres rodes s’extingia mentre travessàvem munts de vegetació putrefacta: eren presents ben tristos els que la Natura oferia als peus del carruatge de l’hereu Baskerville que tornava.

—Carat! —exclamà el doctor Mortimer—. Què és això?

Una corba pronunciada en el bruguerar, esperó prominent de l’erm, s’estenia davant nostre. Al cim, dret i visible com una estàtua eqüestre sobre el seu pedestal, es dreçava un soldat a cavall, fosc i sever, amb el fusell col·locat en posició sobre el seu avantbraç. Vigilava la carretera per la qual havíem viatjat.

—Què és això, Perkins? —preguntà el doctor Mortimer.

El nostre cotxer girà el cap sense moure’s del seient.

—S’ha escapat un presoner de Princetown, senyor. Ara farà tres dies que va fugir i els guardians vigilen totes les carreteres i estacions però encara no se l’ha vist enlloc. Als camperols de la contrada no els agrada gens, senyor, ve-t’ho aquí.

—Bé, tinc entès que els donaran cinc lliures si aconsegueixen informació.

—Sí, senyor, però la possibilitat d’obtenir cinc lliures és ben poca cosa comparada amb la possibilitat que et tallin el coll. Sap, no és com els criminals ordinaris. És un home sense escrúpols.

—Qui és, doncs?

—És Selden, l’assassí de Notting Hill.

Recordo molt bé el cas, car Sherlock Holmes hi prengué un interès especial atesa la feresa peculiar del crim i la desenfrenada brutalitat que havia marcat totes les accions de l’assassí. La commutació de la sentència de mort fou deguda a alguns dubtes que existien sobre la seva salut mental fundats en la seva conducta tan atroç. El nostre carruatge havia arribat al cim de la pujada i davant nostre s’alçava la immensa extensió de l’erm, jaspiada amb turons rocallosos i malgirbats. Una ventada d’aire glaçat s’aixecà del lloc i ens féu estremir. En algun racó d’aquella desolada plana s’encauava aquell home diabòlic, amagat en un catau com una bèstia salvatge, amb el cor ple de malvolença contra la casta que l’havia foragitat. Només mancava això per completar la llòbrega suggestió de la terra erma, el vent glaçat i el cel que s’anava enfosquint. Fins i tot Baskerville esdevingué silenciós i s’acotxà encara més l’abric que duia posat.

Havíem deixat la terra fèrtil a baix, darrera nostre. Ara la miràvem i els raigs esbiaixats del sol horabaixenc convertien els corrents d’aigua en fils d’or que lluïen sobre la terra rogenca llaurada de poc i l’ampli laberint dels boscos. La carretera de davant nostre esdevingué desèrtica i solitària damunt els pendents rogencs i olivacis, esquitxats d’enormes pedres de riu. De tant en tant, passàvem davant d’un mas de parets i sostre de pedra, sense plantes enfiladisses que en trenquessin l’aspre perfil. De sobte, distingírem, en una depressió en forma de copa, un grup de roures i avets desnerits que la fúria d’anys de tempesta havia recargolat i torçat. Damunt dels arbres s’albiraven dues torres altes i estretes. El cotxer assenyalà amb la punta del seu fuet.

—La Mansió dels Baskerville —digué.

El seu amo s’havia aixecat i sotjava amb les galtes rosades i els ulls encesos. Uns minuts més tard arribàrem a les reixes de la casa del guarda, un laberint amb un fantàstic disseny en ferro forjat i columnes malmeses pel temps a cada banda cobertes de líquens i coronades amb els caps de senglar dels Baskerville. La casa del guarda era un munt de runes de granit negre i unes bigues com costelles pelades, però davant s’alçava un edifici nou, mig reconstruït, el primer fruit de l’or que Sir Charles guanyà a Sud-Àfrica.

Passada la tanca entràrem en una avinguda on les fulles s’enredaven amb les rodes, i els vells arbres estiraven llurs branques bastint un túnel llòbrec damunt dels nostres caps. Baskerville s’estremí en mirar al capdavall del llarg camí obscur, la casa que brillava amb llum trèmula, com si fos un fantasma.

—Fou aquí? —preguntà amb veu baixa.

—No, no, el Passeig dels Teixos és a l’altra banda.

El jove hereu donà una llambregada al seu voltant amb un posat trist.

—No és gens estrany que el meu oncle sentís com si la desgràcia li anés a caure al damunt en un lloc com aquest —digué—. N’hi ha ben bé prou per espantar qualsevol home. D’aquí a sis mesos ja hauré col·locat una filera de llànties elèctriques i no el reconeixeran, amb un miler de bombetes de les de l’Edison i Swan aquí, davant de la porta principal.

L’avinguda anava a parar a una extensió àmplia d’herba, i allà davant nostre s’alçava la mansió. A la llum tènue vaig poder veure que el centre el constituïa el bloc pesat de l’edifici del qual sortia un porxo. Tota la façana de la casa era revestida d’heura, amb clapes buides aquí i allà en els llocs on una finestra o un escut d’armes trencaven el vel negre. Del bloc central sorgien les torres bessones amb els seus merlets, perforades amb nombroses espitlleres. A la dreta i a l’esquerra de les torretes hi havia les ales més modernes de l’edifici bastides amb granit negre. A través dels nombrosos trencallums dels vidres, brillava una llum somorta i de les altes xemeneies que es dreçaven dalt de la inclinada teulada, emergia una única columna de fum negre.

—Benvingut, Sir Henry! Benvingut a la casa dels Baskerville!

Un home alt s’havia avançat des de l’ombra del porxo per obrir la porta del carruatge. La figura d’una dona es perfilava contra la llum groga de la casa. Ella va sortir-ne i ajudà l’home a baixar l’equipatge.

—Li fa res que vagi directament a casa, Sir Henry? —digué el doctor Mortimer—. La meva dona m’espera.

—Es deurà quedar a sopar una mica, però?

—No, me n’he d’anar. Probablement trobaré feina que m’espera. Em quedaria per ensenyar-li la casa però Barrymore serà més bon guia que jo mateix. Adéu-siau i no dubti a cridar-me tant si és de nit com de dia si m’ha de menester.

El soroll de les rodes s’allunyà mentre Sir Henry i jo entràvem dins la casa i la porta es tancava estrepitosament darrera nostre. Ens trobàvem en una llar acollidora, àmplia i noble, sota un sostre amb pesats cabirons de roure ennegrits pels anys. La gran llar de foc antiquada, darrera uns gossos de ferro forjat, on el foc crepitava i cruixia. Sir Henry i jo vàrem acostar les mans a la llar, car les teníem balbes després del llarg viatge. Aleshores vàrem començar a mirar les altes finestres de vidre descolorit i vell, els plafons de roure, els caps de cérvol, els escuts d’armes a les parets, tots ells obscurs i tenebrosos a la llum somorta de la llàntia central.

—És tal com m’ho imaginava —digué Sir Henry—. No li sembla el retrat fidel d’una antiga casa familiar? I pensar que aquesta és la mateixa casa en la qual durant cinc-cents anys han viscut els meus! Tan sols de pensar-hi ja em fa posar solemne!

Vaig veure com el seu rostre s’il·luminava amb un entusiasme adolescent mentre esguardava al seu voltant. La llum anava a parar on era ell, però les llargues ombres s’arrossegaven per les parets, penjades, com un pal·li negre. Barrymore ja havia tornat de col·locar el nostre equipatge a les habitacions. Ara, el teníem al davant amb l’actitud submisa dels servents ben educats. Era un home de bon aspecte, alt, bell amb una barba negra quadrada i uns trets poc marcats.

—Vol que servim el sopar de seguida, senyor?

—És a punt?

—Ho estarà en pocs minuts, senyor. Trobaran aigua calenta a les seves habitacions. La meva dona i jo ens sentirem satisfets de restar al seu servei fins que hagi fet les noves gestions, però comprendrà que, en aquestes noves condicions, la casa necessitarà un personal de servei considerable.

—Quines noves condicions?

—Només vull dir, senyor, que Sir Charles portava una vida molt retirada i que nosaltres sols podíem satisfer les seves necessitats. Vostè, naturalment, potser desitjarà de tenir més companyia i això farà que calgui canviar la manera de portar la casa.

—Vol dir que vostè i la seva dona pensen marxar?

—Només quan a vostè li vagi bé.

—Però la seva família ha estat amb nosaltres durant generacions, veritat? Lamentaria molt començar la meva vida aquí trencant un antic lligam familiar.

Em semblà entreveure alguns signes d’emoció en el rostre pàl·lid del majordom.

—Això és el que pensem, senyor, la meva dona i jo. Però per ser-li franc, senyor, ens sentim tots dos tan lligats a Sir Charles i la seva mort ha representat per a nosaltres un cop tan fort que ara aquest entorn ens és dolorós. Temo que ja no tornarem a sentir-nos emocionalment a pler a la Mansió dels Baskerville.

—I quins projectes tenen?

—Segurament, senyor, aconseguirem muntar un negoci propi. Sir Charles, molt generosament, ens en va donar els mitjans. I ara, senyor, potser fóra millor que els mostrés les seves habitacions.

Una galeria quadrada amb una balustrada recorria els dalts de la casa, als quals s’arribava per dues escales. A partir d’aquest punt central sortien dos llargs corredors que resseguien tot el llarg de l’edifici i portaven a les habitacions. La meva era a la mateixa ala que la de Baskerville i gairebé porta per porta. Aquestes cambres semblaven ser més modernes que la part central de la casa i el paper lluent així com les nombroses espelmes que les il·luminaven contribuïren a treure’ns la llòbrega impressió que ens donà la casa en arribar-hi.

No obstant això, el menjador que hi havia fora del vestíbul era un lloc tenebrós i ple d’ombres. Es tractava d’una sala llarga amb un graó que separava l’estrada on s’asseia la família, de la part més baixa reservada als seus subalterns. Un extrem donava a una tribuna per al joglar. Damunt dels nostres caps, negres bigues travessaven de punta a punta un sostre fumat. Ni una filera de torxes enceses ni el color i la grollera hilaritat d’un banquet dels vells temps no haurien pogut suavitzar la sinistra impressió. Ara, però, quan els dos homes vestits de negre s’assegueren sota el petit cercle de llum que projectava la llàntia entelada, les veus s’apaivagaren i l’esperit se sotmeté. Una tènue línia d’ancestres, en totes les varietats de vestit, des d’un cavaller de la reina Elisabeth fins a un dandi del temps de la Regència ens sotjaven de dalt a baix intimidant-nos amb la seva callada companyia. Parlàrem un xic i, si més no, jo em vaig alegrar que s’hagués acabat l’àpat i ens poguéssim retirar a una moderna sala de billar a fumar una cigarreta.

—Per Déu que no és pas un lloc gaire acollidor! —digué Sir Henry—. Suposo que hom acaba avesant-s’hi però de moment m’hi sento una mica fora de lloc. No m’estranya gens que el meu oncle estigués una mica delicat del cor si vivia tot sol en una casa com aquesta. Malgrat tot, si li sembla bé, aquesta nit ens retirarem d’hora i potser demà al matí veurem les coses d’una altra manera.

Abans d’anar-me’n a dormir vaig descórrer les cortines per mirar a fora. La finestra s’obria davant l’espai cobert de gespa al davant de la porta principal. Més enllà, els arbres d’un bosquet gemegaven balancejant-se al compàs del vent. Una mitja lluna emergí per entre les clarianes que deixaven els núvols en passar, veloços. La seva llum freda em permeté de veure, més enllà dels arbres, el perfil oscat de les roques i la corba suau i allargassada de l’erm malenconiós. Vaig córrer la cortina amb la sensació que la meva última impressió s’avenia amb la resta.

Malgrat això, no fou la darrera. Em sentia esgotat però estava ben desvetllat, i donava voltes al llit sense parar, intentant de trobar el son que tant trigava. En la llunyania, una campana repicava els quarts d’hora; llevat d’això, un silenci de mort embolcallava la vella casa. De sobte, al pic de la nit, m’arribà a les orelles un so clar, ressonant i inconfusible. Era el sanglot d’una dona, el bleix apagat d’algú que està desfet per un dolor incontrolable. Em vaig incorporar dintre el llit i vaig escoltar atentament. El soroll no podia venir de gaire lluny, de segur que provenia de la casa mateixa. Durant mitja hora vaig estar a l’aguait amb els nervis tensos, però no se sentí res, tret del repiqueig de la campana i el cruixit de l’heura refregant-se pels murs de la casa.





7. Els Stapleton de la mansió Merripit


La bellesa fresca del matí següent contribuí a esborrar de les nostres ments la grisa i llòbrega impressió que ens deixà la primera vista de la Mansió dels Baskerville. Mentre Sir Henry i jo esmorzàvem, els raigs de sol s’anaven filtrant pels trencallums i projectaven clapes de tons pastel de l’escut d’armes que els cobria. El fosc plafó lluïa com el bronze sota els raigs daurats i es feia difícil de creure que es tractava de la mateixa cambra que havia omplert de tenebres les nostres ànimes la nit anterior.

—Crec que ens hem de donar la culpa a nosaltres mateixos i no pas a la casa —digué el baró—. Estàvem exhausts pel viatge i morts de fred, per això retinguérem una impressió tan sinistra del lloc. Ara estem refets i ens sentim bé, per això ho veiem tot animadament.

—Malgrat això, no tot varen ser imaginacions —vaig respondre—, que potser no va sentir ningú, una dona, em penso, sanglotant en la nit?

—És ben curiós, perquè quan estava mig adormit em va semblar sentir alguna cosa així. Vaig esperar una estona, però no es va tornar a sentir, per la qual cosa vaig arribar a la conclusió que es tractava d’un somni.

—Jo ho vaig sentir ben clar i estic segur que era el sanglot d’una dona.

—Haurem de preguntar-ho a algú altre.

Féu sonar la campaneta i demanà a Barrymore si podia ratificar la nostra experiència. Em va semblar que les faccions pàl·lides del majordom s’esblanqueïren encara més, mentre el seu amo li feia la pregunta.

—Només hi ha dues dones a la casa, Sir Henry —respongué—. L’una és la criada que renta els plats que dorm a l’altra ala. L’altra és la meva dona i puc respondre que el so no provenia pas d’ella.

Però mentia en dir això, perquè es va escaure que després de l’esmorzar em vaig trobar amb Missis Barrymore en el llarg corredor i el sol li il·luminava el rostre. Era una dona de faccions grosses i impassibles, amb un posat de boca sever. Però els seus ulls envermellits eren ben reveladors quan em mirà amb les parpelles inflades. Era ella, doncs, qui havia estat plorant de nit, i si fou així, el seu marit ho havia de saber. Malgrat tot s’ha exposat a què el descobríssim negant que fos ella. Per què ho ha fet? I per quina raó plorava ella tan desconsoladament? Des d’aquell moment una tèrbola atmosfera de misteri s’estava teixint al voltant d’aquest home ben plantat, pàl·lid de cara i que duia barba negra. Ell fou el primer a descobrir el cadàver de Sir Charles, i només es tenia la seva paraula pel que feia a tot el munt de circumstàncies que desembocaren en la mort del vell. Era possible que fos, després de tot, en Barrymore l’home que veiérem dins del cotxe a Regent Street? La barba podria molt ben ser la mateixa. El cotxer ens va descriure un home baix però aquesta mena d’impressions poden ser fàcilment errònies. Com podria dissipar els meus dubtes d’una vegada per sempre? Era evident que el primer que calia fer era anar a veure el cap de telègrafs de Grimpen per tal d’esbrinar si el telegrama havia estat lliurat realment a mans de Barrymore. Fos quina fos la resposta, si més no tindria quelcom per informar Sherlock Holmes.

Sir Henry tenia molt papers a examinar després d’esmorzar, així és que fou el moment propici per a la meva excursió. Fou una agradable passejada d’uns sis quilòmetres seguint el límit de l’erm, que em dugué finalment a un llogarret petit i gris on dos edificis més grans que la resta, que varen acabar essent l’hostal i la casa del doctor Mortimer, s’alçaven per damunt dels altres. El cap de telègrafs, que era a més l’adroguer del poble, se’n recordava molt bé, del telegrama.

—Sí, senyor —digué—. El telegrama fou lliurat a míster Barrymore seguint les instruccions al peu de la lletra.

—Qui l’hi va lliurar?

—El meu fill, que veieu aquí. James, oi que vas donar el telegrama a míster Barrymore a la Mansió, la setmana passada?

—Sí, pare, l’hi vaig donar.

—A les seves pròpies mans? —vaig preguntar.

—Bé, era dalt, a les golfes en aquell moment, de manera que no vaig poder-l’hi donar a la mà, però vaig donar-lo a missis Barrymore que m’assegurà que l’hi donaria de seguida.

—Vas veure míster Barrymore?

—No, senyor, ja li he dit que era a les golfes.

—Si no el vas veure com pots dir que era a les golfes?

—Bé, de segur la seva dona devia saber on era —respongué el cap de telègrafs, displicent—. Que no va rebre el telegrama? Si hi ha algun error és a míster Barrymore a qui heu de queixar-vos.

Va semblar que era inútil continuar amb la investigació, però el cert era que, a desgrat de l’ardit de Holmes, no teníem cap prova que en Barrymore no fos a Londres en aquell moment. Suposem que fos així, suposem que el mateix home que veié Sir Charles en vida per darrer cop és el primer que ha estat seguint el seu hereu des que arribà a Anglaterra. Aleshores què? És un agent d’altri o bé té algun designi sinistre pel seu compte? Quin interès pot tenir a perseguir la família dels Baskerville? Estic pensant en l’estranya amenaça retallada d’un article de fons del Times? És un treball fet per ell o és possiblement l’obra d’algú que està decidit a desbaratar els seus plans? L’únic motiu concebible és el que suggerí Sir Henry quan digué que si aconseguien aterrir la família, els Barrymore s’asseguraven una llar confortable per sempre. Però ben segur, un raonament com aquest semblava inadequat per explicar la mà astuta i subtil que semblava haver teixit una xarxa invisible al voltant del jove baró. En Holmes mateix havia confessat que, en la llarga tirallonga de casos sensacionals que havien anat a parar a les seves mans, no s’havia trobat mai amb un cas tan complex. Mentre tornava caminant per la llarga carretera grisa, pregava perquè el meu amic estigués ben aviat lliure de les seves ocupacions i em pogués treure de les espatlles aquesta feixuga responsabilitat.

De sobte el soroll d’uns passos ràpids al meu darrera i la veu d’algú que em cridava pel nom va interrompre el fil dels meus pensaments. Em vaig girar esperant trobar-me míster Mortimer, però quina fou la meva sorpresa en veure un estrany que em perseguia. Era petit, prim i molt ros; anava molt ben afaitat i tenia el rostre allargat i la mandíbula entrada. Devia tenir d’uns trenta a uns quaranta anys i portava un vestit gris i un barret de palla. Duia una caixa de llauna per posar-hi espècimens botànics penjada a l’espatlla i en una de les mans hi tenia un caçapapallones.

—Espero que excusi la meva gosadia, doctor Watson —digué ell, mentre s’acostava, bleixant fins on era jo—. Aquí, a l’erm, som gent senzilla i no ens calen presentacions formals. Probablement deu haver sentit el meu nom en boca del nostre amic comú, Mortimer. Jo sóc Stapleton, del Mas Merripit.

—El podria haver reconegut pel caçapapallones i la caixa —vaig dir-li—. Sabia que vostè era un naturalista. Però vostè, com m’ha reconegut?

—He anat a veure Mortimer i me l’ha assenyalat quan vostè passava per davant de la seva consulta. Com que anàvem pel mateix camí he pensat que ja l’atraparia i em presentaria jo sol. Confio que Sir Henry no es trobi pitjor a causa del viatge.

—Es troba perfectament, gràcies.

—Teníem molta por que després de la mort tan penosa de Sir Charles, el nou baró es negués a viure aquí. És demanar-li molt a un home sa que vingui a enterrar-se aquí, en un lloc com aquest, però no cal pas que li digui que això significa molt per aquestes terres. Suposo que a Sir Henry no li deuen pas fer por les supersticions sobre aquest assumpte.

—No crec que sigui gaire probable.

—Naturalment vostè deu conèixer la llegenda del gos diabòlic que turmenta la família?

—N’he sentit a parlar.

—És sorprenent veure com són de crèduls la gent de per aquí! Un gran nombre d’ells juraria que han vist una criatura com aquesta a l’erm. —Parlava somrient però em va semblar llegir en els seus ulls que s’ho prenia molt més seriosament—. Aquesta història va arribar a apoderar-se de Sir Charles i no dubto a creure que el va dur a la seva tràgica mort.

—Però com?

—Tenia els nervis tan deteriorats que la simple aparició d’un gos podia haver produït un efecte fatal sobre el seu cor malalt. M’imagino que devia veure quelcom semblant, l’última nit, al Passeig dels Teixos. Temia que succeís alguna desgràcia perquè el vell m’apreciava molt i jo sabia que estava delicat del cor.

—I com ho sabia, això?

—M’ho va dir el meu amic Mortimer.

—Així, vostè creu que algun gos va perseguir Sir Charles i que va morir d’un espant com a conseqüència d’això?

—És que vostè té alguna explicació millor?

—Encara no he arribat a cap conclusió.

—I míster Holmes?

Per uns instants em va mancar l’alè, però esguardant el rostre plàcid i els ulls fixos del meu company em vaig adonar que no tenia pas la intenció de sorprendre’m.

—És absurd que fem veure que no el coneixem, doctor Watson —digué ell—. Els èxits del seu detectiu han arribat fins aquí i no es pot pas estendre la seva fama sense que vostè no esdevingui conegut. Quan Mortimer em va dir el seu nom, no va pas poder amagar la seva identitat. Si vostè és aquí, vol dir que Sherlock Holmes està interessat en el cas i naturalment estic encuriosit per saber quina visió en té.

—Lamento no poder contestar aquesta pregunta.

—Puc preguntar si ens honrarà amb la seva visita?

—De moment no pot deixar la ciutat. Té altres casos que requereixen la seva atenció.

—Quina llàstima! Podria aclarir moltes coses que ens són ben obscures. Però pel que fa a les investigacions que vostè mateix faci, si hi ha alguna cosa en la qual li puc fer servei, confio que m’ho farà saber. Si tingués alguna pista sobre la naturalesa de les seves sospites o sobre com es proposa d’investigar el cas, potser fins i tot li podria donar algun consell o oferir-li ajuda ara mateix.

—Li asseguro que estic aquí simplement per visitar el meu amic Sir Henry i que no necessito ajuda de cap mena.

—Molt bé! —digué Stapleton—. Fa molt bé de ser prudent i discret. Estic indignat amb mi mateix i amb raó pel que considero una intromissió injustificable i li prometo que no li’n tornaré a parlar més, d’aquest afer.

Havíem arribat a un punt on un camí estret i cobert de gespa trenca la carretera i s’enfila erm amunt. A la dreta, s’alçava un turó dret esquitxat de pedres que havia estat en altre temps pedrera de granit. El pendent que era de cara a nosaltres apareixia com un cingle fosc cobert de falgueres i esbarzers que creixien en els racons. Per damunt d’una alçada llunyana surava una ploma de fum gris.

—Si caminem una miqueta més per aquest sender arribarem al Mas Merripit —digué ell—. Potser disposarà d’una hora perquè jo li pugui presentar la meva germana.

El primer pensament fou que havia de quedar-me a la vora de Sir Henry. Però aleshores em vaig recordar de la pila de papers i factures que colgaven la taula del seu despatx. Era clar que jo no el podia ajudar pas en això. I Holmes m’havia recalcat que m’havia de dedicar a observar els veïns de l’erm. De manera que vaig acceptar la invitació de Stapleton i vàrem trencar tots dos pel caminoi.

—És un lloc meravellós, l’erm —digué, tot esguardant les baixades ondulants, llargues i verdes amb les retallades crestes granítiques escumejant cel amunt com fantàstiques onades—. Hom no pot cansar-se’n mai de l’erm. No pot pas imaginar-se, vostè, els meravellosos secrets que amaga. És tan vast, tan àrid i tan misteriós a la vegada.

—Vostè el coneix bé, llavors?

—Només fa dos anys que hi visc. La gent del país em consideren un nou vingut. Vàrem arribar poc després que Sir Henry s’hi instal·lés. Però les meves afeccions m’han dut a explorar-ne tots els racons del país, i creuria que hi ha pocs homes que el coneguin millor que jo.

—Tan difícil és de conèixer-lo?

—Molt difícil. Veu, per exemple aquesta gran plana cap al nord, retallada per aquests turons estranys. No hi observa res de particular?

—Seria un mal lloc per passejar-hi a cavall.

—És natural que pensi així, i aquest pensament ha costat moltes vides fins ara. S’adona d’aquelles clapes d’un verd lluent escampades per allà?

—Sí, semblen molt més fèrtils que la resta.

Stapleton rigué.

—És el gran Fangar de Grimpen —digué—. Un pas en fals pot significar la mort d’un home o d’una bèstia. Ahir, vaig veure un dels ponis de l’erm com va desaparèixer. No n’ha sortit més. Vaig poder observar com estirava el cap durant una llarga estona lluitant per no ser engolit pel forat fangós, però, finalment, el xuclà cap avall. Fins i tot a l’estació seca és perillós travessar aquest indret; però ara, després de les pluges de la tardor, és un lloc espantós. I, malgrat tot, jo sé trobar el camí i tornar-ne sa i estalvi. Déu meu! Ja hi torna a haver un d’aquests ponis desgraciats!

Un cosa marró es contornejava i es capgirava per entre la verdor dels joncs. Després, un coll llarg agonitzant que es retorçava s’estirà cap amunt i un crit espantós ressonà per l’erm. L’espectacle em corglaçà però el meu company semblava tenir els nervis més resistents que els meus.

—Ha desaparegut! —exclamà—. El Fangar se n’ha apoderat. Dos en dos dies, i potser més, perquè s’han avesat a anar-hi a l’estació plujosa i no s’adonen de res fins que el Fanguissar els té entre les seves urpes. És un lloc perillós el gran Fangar de Grimpen.

—I vostè diu que és capaç de travessar-lo?

—Sí. Hi ha un o dos camins per on pot passar un home coratjós. Jo els he descobert.

—Però quines ganes de passar per un lloc tan horrible?

—Bé, veu els turons de més enllà? Són com una mena d’illes tallades per tots cantons pel Fangar infranquejable, el qual ha anat buidant-ne el contorn amb el curs dels anys. Allà és on habiten espècies rares de plantes i de papallones, si ets prou astut per arribar fins on són.

—Algun dia hauré de provar si tinc sort.

Em mirà amb cara de sorpresa.

—Per l’amor de Déu, tregui-s’ho del cap —digué—. Em sentiria responsable de la seva mort. Li asseguro que no tindria la més mínima possibilitat de tornar viu. Només és a base de recordar algunes marques molt complexes en el terreny que sóc capaç de fer-ho, jo.

—Oi! —vaig cridar—. Què és això?

Un gemec llarguíssim i indescriptible travessà l’erm omplint l’aire; malgrat tot es feia impossible de dir d’on provenia. D’un murmuri somort passà a ser un bram profund i, finalment, tornà a esdevenir un murmuri palpitant de melangia altra vegada. Stapleton em mirà amb un posat encuriosit.

—És un lloc ben estrany, l’erm! —digué.

—Però, què és això?

—Els camperols diuen que és el Gos dels Baskerville que crida la seva presa. Ja l’he sentit una o dues vegades, però mai tan fort.

Vaig mirar al meu voltant la immensa plana ondulant esquitxada per la verdor dels joncs. Res no trencava la vasta extensió, llevat d’un parell de corbs, que grallaven des d’un turó rocallós darrera nostre.

—Vostè és un home culte. No es creurà pas una bestiesa com aquesta? —vaig dir-li—. Quina creu vostè que deu ser la causa d’un soroll tan estrany com aquest?

—Els pantans fan sorolls estranys de vegades. És el fang que es va dipositant, o bé l’aigua que brolla, o alguna altra cosa.

—No, no, era la veu d’un ésser viu.

—Bé, potser sí que ho era. Ha sentit mai xisclar un bernat pescaire?

—No, mai.

—És un animal molt rar ara a Anglaterra, pràcticament extingit, però tot és possible, a l’erm. Sí, i no em sorprendria gens si em diguessin que el que hem sentit és el crit d’un dels darrers bernats pescaires.

—És la cosa més estranya i més misteriosa que mai hagi sentit.

Tot al llarg del pronunciat pendent era cobert d’anells grisos circulars de pedra o, si més no, n’hi havia les marques.

—Què són, corrals de xais?

—No, són les llars dels nostres importants avantpassats. L’home prehistòric poblà densament aquestes terres i, com que ningú no hi ha tornat a viure des d’aleshores, hem trobat aquestes petites construccions exactament igual com les van deixar. Aquestes eren les seves cabanes sense el sostre. Fins i tot pot anar-ne a veure la llar de foc i el jaç, si té curiositat.

—Però si és gairebé una vila. Quan fou habitada?

—En el neolític. No hi ha data exacta.

—I què feien els homes d’aquell temps?

—Alimentaven el seu bestiar en aquestes vessants, van aprendre a extraure estany de les mines quan l’espasa de bronze començà a superar la de sílex. Miri la gran fossa que hi ha en el puig de davant. Aquesta era la seva frontera. Efectivament, trobarà indrets força singulars per l’erm, doctor Watson. Ai! perdoni’m un moment. Deu ser una Cyclopides.

Una mosca petita o una papallona havia passat volant per davant nostre i Stapleton s’havia afanyat a perseguir-la amb una energia i velocitat extraordinàries. En front de la meva consternació, la criatura es dirigí directament al gran Fangar, però el meu company no es deturà ni un instant, i anà saltant de tofa d’herba en tofa al seu darrera amb el caçapapallones voleiant en l’aire. Amb la seva roba grisa, avançant irregularment i a batzegades fent ziga-zagues, no es diferenciava pas gaire d’una enorme papallona. Jo era allà, immòbil, seguint amb els ulls la seva persecució, amb una barreja d’admiració per la seva extraordinària activitat i de por que no fes un mal pas en el Fangar traïdor, quan vaig sentir un soroll de passes i, en girar-me, vaig descobrir que hi havia una dona a prop meu en el camí. Venia de la direcció en què la ploma de fum indicava la posició de la Casa Merripit, però la inclinació de l’erm l’havia amagada fins que va ser ben a prop.

No hi havia dubte que es tractava de Miss Stapleton, de la qual m’havien parlat, ja que les dames deuen ser escasses per l’erm i recordava que me l’havien descrita com a posseïdora d’una gran bellesa. La dona que se m’estava acostant era certament ella i tenia un aspecte molt poc comú. No podia existir més contrast entre els dos germans, perquè la cara d’ell era d’un color indeterminat, tenia més aviat poc cabell i els ulls grisos; en canvi ella era més bruna que cap dona que hagi vist mai a Anglaterra, esvelta, elegant i alta. Tenia un rostre de trets tan regulars que hauria semblat impossible si no hagués estat pels seus llavis sensuals i els seus bellíssims ulls negres de vivor ardent. Amb la seva figura perfecta i el seu vestit elegant constituïa una estranya aparició en el camí solitari que mena a l’erm. Tenia els ulls posats en el seu germà quan vaig girar-me i aleshores s’apressà a acostar-se’m. Ja m’havia tret el barret i era a punt de fer alguna observació aclaridora, quan les seves paraules desviaren tots els meus pensaments cap a un nou rumb.

—Vagi-se’n —digué—, torni-se’n a Londres immediatament.

No vaig poder fer altra cosa que restar astorat com un perfecte estúpid. Els seus ulls treien foc i picava a terra amb els peus, neguitosa.

—I per què hauria de marxar? —vaig preguntar.

—No li ho puc explicar —parlava amb veu baixa i ansiosa com papissotejant d’una manera molt curiosa—. Però per l’amor de Déu, faci el que li dic. Vagi-se’n i mai més no torni a posar els peus a l’erm.

—Però si acabo d’arribar!

—Senyor, senyor! És que no s’adona que és pel seu bé? Torni-se’n a Londres! Surti aquesta mateixa nit! Fugi d’aquest lloc costi el que costi! Silenci, el meu germà s’acosta! Ni una paraula del que li he dit. Li faria res de collir-me aquesta orquídia que hi ha entre les cues de cavall? Tenim moltes orquídies aquí a l’erm, tot i que, naturalment, vostè ha vingut massa tard per poder veure les belleses naturals d’aquest indret.

Stapleton havia abandonat la persecució, i tornava cap a nosaltres panteixant acalorat després de tant d’esforç.

—Hola Beryl! —saludà, i em va semblar que el to no era pas gaire cordial.

—Jack, estàs molt acalorat.

—Estava intentant caçar una Cyclopides. És un animal molt rar i que es troba ben poques vegades a finals de tardor. Quina llàstima que no l’hagi pogut atrapar!

Parlava sense preocupar-se, però els seus ulls petits i vius no deixaven de mirar-nos a la noia i a mi, alternativament.

—Ja s’han presentat vostès mateixos, pel que veig.

—Sí. Ara li estava dient a Sir Henry que era força tard per veure les veritables belleses que té l’erm.

—Així que penses que és ell?

—M’imagino que deu ser Sir Henry Baskerville.

—No, no —vaig respondre-li—. Només sóc un humil plebeu amic seu. Sóc el doctor Watson.

El rubor per la contrarietat recorregué el seu rostre expressiu.

—Sembla que hi ha hagut un malentès —digué ella.

—Bé, de fet no heu pas tingut gaire temps per parlar —constatà el seu germà amb els seus mateixos ulls inquisitius.

—He estat parlant amb el doctor Watson com si fos un resident i no merament un visitant —afegí ella—. No crec que li importi massa si és tard o d’hora per a les orquídies. Però oi que ens acompanyarà fins al Mas Merripit?

Després d’una curta caminada arribàrem a la casa. Es tractava d’un mas de l’erm poc acollidor que havia estat la llar d’un ramader dels temps de prosperitat i que ara, un cop restaurat, es convertia en un habitacle modern. Era voltat d’un hort però els arbres, com és habitual a l’erm, eren neulits i malmesos per la gelada, per la qual cosa el conjunt de l’indret produïa un efecte de pobresa i melangia. Ens va venir a rebre un vell servent sec i rovellat que s’adeia molt amb la casa. A l’interior, això no obstant, hi havia grans habitacions moblades amb una elegància en la qual vaig reconèixer el bon gust de la dama. Mentre mirava per la finestra l’erm interminable clapejat de granit estenent-se de forma contínua fins a l’horitzó més llunyà, no vaig poder fer altrament que preguntar-me meravellat què havia dut aquell home tan cultivat i aquella dona tan bonica a viure en un lloc com aquell.

—Un indret ben estrany de triar, oi? —digué ell com si respongués al meu pensament—. I, tot i així, ens les hem arreglat per viure prou feliços, oi, Beryl?

—Força feliços —respongué ella, però no semblà haver-hi gaire convicció en les seves paraules.

—Jo tenia una escola —digué Stapleton—. Estava situada al Nord del país. El treball per un home del meu tarannà era mecànic i poc interessant, però el privilegi de viure entre els joves i d’ajudar a motllurar les ments del jovent i imprimir en aquests el propi caràcter i ideals m’era molt grat. La fatalitat, però, anà en contra nostra. Una epidèmia de grip es declarà a l’escola i tres dels nois moriren. Mai no ens en recuperàrem i el fet s’endugué bona part del meu capital. Malgrat tot, si no hagués estat per la pèrdua de l’encantadora companyia dels vailets, podria haver-me refet de la desgràcia car, entusiasta com sóc de la botànica i la zoologia, aquí trobo un camp de treball il·limitat i a la meva germana li interessa tant la natura com a mi mateix. Tot això, doctor Watson, m’ho ha fet pensar l’expressió del seu rostre mentre contemplava l’erm des de la nostra finestra.

—És cert que m’ha passat pel cap que seria una mica avorrit… menys per a vostè que per a la seva germana.

—No, no, no m’avorreixo pas mai, jo —s’apressà a contestar ella.

—Tenim els nostres llibres, els nostres estudis i amics estimulants intel·lectualment. El doctor Mortimer és una eminència en el seu camp. El malaurat Sir Charles era també un company admirable. El coneixíem bé i el trobem a faltar molt més del que es pugui creure. Creu que seria una intromissió per part meva si vingués aquesta tarda per tal de conèixer Sir Henry?

—Estic segur que estaria encantat.

—Aleshores potser millor que li digui la meva intenció. Potser nosaltres, a la nostra humil manera, podem fer quelcom per facilitar-li les coses fins que estigui acostumat al seu nou entorn. Vol pujar a dalt, doctor Watson, a veure la meva col·lecció de lepidòpters? Crec que és la més completa del sud-est d’Anglaterra. Quan els hagi donat una ullada el dinar ja serà gairebé a punt.

Però jo tenia ganes de tornar al meu lloc. La malenconia de l’erm, la mort del pobre poni, l’estrany soroll relacionat amb l’obscura llegenda dels Baskerville: tots aquests fets tenyien els meus pensaments de tristesa. I, per damunt de totes aquestes més o menys vagues impressions, s’hi havia afegit l’advertiment clar i definit de Miss Stapleton comunicat amb una sinceritat tan intensa, que no podia dubtar que alguna raó greu i profunda hi havia al darrera. No vaig cedir a la invitació de quedar-me a dinar i retorní agafant el mateix camí cobert d’herba alta pel qual havíem vingut.

Sembla, però, que devia haver-hi un trencall que coneixia la gent del país car, abans que hagués arribat a la carretera, em sorprengué veure que Miss Stapleton m’esperava asseguda a la vora del camí. El seu rostre lleugerament rosat a causa de l’esforç l’embellia encara més i es posà la mà al maluc.

—He fet una correguda per tal d’atrapar-lo pel trencall, doctor Watson —digué—. No he tingut temps ni de posar-me el capell. He d’afanyar-me a tornar, altrament el meu germà em trobaria a faltar. Només volia dir-li que sento molt haver estat tan estúpida de creure que vostè era Sir Henry. Si us plau, oblidi tot el que li he dit perquè les meves paraules no li són en cap manera aplicables.

—Però no puc pas oblidar-les, Miss Stapleton —vaig respondre-li—. Sóc amic de Sir Henry i el seu benestar m’afecta de manera molt propera. Digui’m, per què estava vostè tan ansiosa que Sir Henry retornés a Londres?

—Ha estat intuïció femenina, doctor Watson. Quan em conegui més comprendrà que no sempre puc donar raons del que dic o faig.

—De cap manera. Recordo molt bé la seva veu neguitosa. Recordo el seu esguard. Sigui franca amb mi, li ho prego, Miss Stapleton, perquè des que sóc aquí he notat unes ombres que m’envoltaven. La vida ha esdevingut com aquest Fangar de Grimpen, amb petites clapes verdes ací i allà on hom pot enfonsar-se sense trobar cap senyal que li mostri el camí. Digui’m, aleshores, què volia dir i li prometo que trametré el seu advertiment a Sir Henry.

L’expressió del dubte recorregué per uns instants el seu rostre, però els seus ulls ja tornaven a ser tan durs com sempre, quan em respongué.

—En fa un gra massa, doctor Watson —digué ella—. El meu germà i jo estem molt afectats per la mort de Sir Charles. El coneixíem molt perquè la seva caminada predilecta era anar de l’erm a casa nostra. Estava vivament impressionat per la maledicció que pesava sobre la seva família i, quan la tragèdia s’esdevingué, vaig adonar-me que evidentment hi havia motius pel temor que ell expressava. En conseqüència em va angoixar molt de saber que un altre membre de la família venia a viure aquí i vaig considerar que havia d’estar avisat del perill que corria. Això és tot el que intentava transmetre.

—Però quin és el perill?

—Coneix la història del gos?

—No crec pas en bestieses com aquesta.

—Doncs jo sí. Si vostè té alguna mena d’influència sobre Sir Henry endugui-se’l d’aquest indret que ha estat sempre fatal per a la seva família. El món és molt gran. Per què hauria de desitjar viure en un lloc tan perillós per a ell?

—Precisament perquè aquest és un lloc perillós. Aquest és el tarannà de Sir Henry. Em sembla que si vostè no em pot donar informació més concreta que aquesta, serà impossible de fer-lo moure.

—No puc pas dir-li res més concret, perquè no sé res de més concret.

—Miss Stapleton, m’agradaria fer-li una altra pregunta. Si només era això el que em volia dir quan m’ha abordat per primer cop, per què no volia que el seu germà arribés a sentir el que deia? No hi havia pas res contra ell, o algú altre què pogués objectar.

—El meu germà està ansiós per veure la Mansió habitada perquè creu que és pel bé de la gent de l’erm. S’enfadaria molt si sabés que jo he dit alguna cosa que pugui induir Sir Henry a anar-se’n. Però ara ja he fet el meu deure, no diré res més. Me n’he de tornar o em trobarà a faltar i sospitarà que l’he vist. Adéu-siau!

Donà mitja volta i desaparegué en pocs minuts entre els rocs escampats mentre jo, amb el cor xop de pors vagues, continuava el meu camí vers la Mansió dels Baskerville.





8. El primer informe del doctor Watson


A partir d’ara seguiré el curs dels esdeveniments transcrivint les cartes que vaig enviar a Sherlock Holmes i que ara mateix són damunt la meva taula. Falta una pàgina, llevat d’això són exactament tal com van ser escrites i mostren els meus sentiments i les meves sospites del moment d’una manera més fidel que la que la meva memòria, per clara que sigui sobre aquests tràgics fets, pot expressar.

Mansió Baskerville, 13 d’octubre.

«Benvolgut Holmes,

»Les meves cartes i telegrames anteriors l’han tingut força al corrent de tot el que s’ha esdevingut en aquest indret tan oblidat de la mà de Déu. Com més temps hom s’està aquí, més penetra en la seva ànima l’esperit de l’erm amb la seva vasta extensió i el seu encís malastruc. Si hom s’endinsa en el seu si, ja ha deixat enrera tot senyal de l’Anglaterra moderna, i, d’altra banda, es fan presents arreu les llars i el treball dels homes prehistòrics. Si et passeges per totes bandes veus les cases d’aquestes gents oblidades amb llurs tombes i els enormes monòlits que, se suposa, que eren llurs temples. Si observes les seves cabanes de pedra amb les oscades vessants dels turons, és com si estiguessis fora del teu temps, i si aparegués llavors un home pelut, vestit de pells, arrossegant-se per sortir de quatre potes per la porta baixa de la seva cova, col·locant una fletxa de sílex al seu arc, la seva presència et semblaria més natural que no pas la teva pròpia. El que fa estrany és que en visquessin tants en una terra que deu haver estat sempre erma. No sóc cap arqueòleg però puc imaginar-me que els seus habitants eren una raça pacífica i perseguida que varen ser forçats a acontentar-se amb una terra que cap altre poble no hauria ocupat.

»Tot això, però no té res a veure amb la missió per la qual vostè em va enviar i molt probablement a la seva ment tan pràctica li semblarà que no té cap interès. Encara recordo la seva total indiferència per saber si la terra girava al voltant del sol o era el sol qui girava al voltant de la terra. Deixi’m tornar, doncs, als fets referents a Sir Henry Baskerville.

»Si no ha rebut encara cap informe en els últims dies és perquè fins avui no hi ha hagut res d’importància per relatar-li. Després ha succeït un fet sorprenent, que li contaré al seu moment. Però abans que res, l’he de posar al corrent d’alguns altres factors de la situació.

»Un d’ells, del qual he dit ben poc, és el referent al criminal que es va escapar a l’erm. Hi ha bones raons per creure que ja és ben lluny, la qual cosa ha alleujat molt els propietaris que viuen més allunyats de la zona. Ja fa quinze dies que va fugir i ningú no l’ha vist ni l’ha sentit durant aquest temps. És totalment inconcebible que hagi pogut resistir per l’erm tant de temps. Naturalment, mentre continuï amagant-se, no hi ha cap problema. Qualsevol d’aquestes cabanes de pedra pot servir-li d’amagatall. Però no hi ha res per menjar, llevat que hagi caçat i degollat algun dels xais de per aquí. Pensem, doncs, que se n’ha anat, i els camperols més allunyats, dormen, en conseqüència, molt més tranquils.

»En aquesta casa som quatre homes sans, de manera que podem tenir bona cura de nosaltres, però confesso que patia quan pensava en els Stapleton. Viuen a força quilòmetres de qui els podria oferir ajuda. Són una criada i un vell servent, una germana i un germà que no té gaire bona salut. Estarien completament desarmats en mans d’un home desesperat com el criminal de Notting Hill, si hagués aconseguit entrar-hi. Tant Sir Henry com jo estem preocupats per la seva situació i hem pensat que Perkins, el mosso d’establa, podria anar a dormir amb ells, però els Stapleton no en volen ni sentir parlar.

»El fet és que el nostre amic, el baró, ha començat a mostrar un interès considerable en la nostra bonica veïna. No és gens estrany perquè el temps passa lentament en aquest indret tan solitari per a un home tan actiu com ell i ella és una dona fascinant i bellíssima. Hi ha quelcom de tropical i exòtic en ella que contrasta enormement amb el seu germà tan fred i poc emotiu, tot i que ell dóna també la sensació que la seva processó va per dins. Certament, ell exerceix una marcada influència sobre ella car m’he adonat que se’l mirava constantment mentre ella parlava com si esperés l’aprovació pel que deia. Confio que es porti bé amb ella. La lluentor apagada dels seus ulls i la fermesa amb què clou els seus llavis prims fan pensar en una naturalesa segura i fins i tot potser cruel. Vostè el trobarà un motiu interessant d’estudi.

»Vingué per primer cop a visitar en Baskerville aquell dia i, l’endemà mateix al matí, se’ns va endur per mostrar-nos l’indret exacte on se suposa que la llegenda té el seu origen. Va ser una excursió d’uns quants quilòmetres a través de l’erm fins a un lloc tan tètric que podia molt bé haver suggerit la història. Trobàrem una vall poc fonda encaixonada entre turons abruptes que conduïa a una esplanada verda clapejada amb l’herba blanca de cotoner. Al bell mig es dreçaven dos grans penyals desgastats i punxeguts que semblaven dos enormes ullals corrosius d’alguna bèstia monstruosa. L’indret es corresponia en tots els aspectes a l’escenari de la vella tragèdia. Sir Henry estava molt interessat, i preguntà a Stapleton més d’una vegada si creia realment en la possibilitat que intervinguessin éssers sobrenaturals en els assumptes dels humans. Parlava com aquell qui res, però era evident que el preocupava vivament. Stapleton fou cautelós en les seves respostes i era fàcil adonar-se que no expressava a pler la seva opinió per consideració als sentiments del jove baró. Es referí a diferents casos en que algunes famílies havien sofert influències malèfiques i ens deixà la impressió que ell compartia la creença popular respecte a aquestes qüestions.

»De tornada, passàrem pel Mas Merripit a dinar i fou allà on Sir Henry va conèixer Miss Stapleton. Des del primer moment que la veié va semblar fortament atret per ella, i aniria molt errat si el sentiment no fos compartit. Mentre caminàvem de retorn cap a casa, s’hi va referir una i altra vegada i des d’aquell moment no hi ha dia que no haguem vist el germà o la germana. Aquesta nit sopen aquí i ja es parla d’anar nosaltres a casa seva la setmana vinent. Hom creuria que una relació com aquesta hauria de ser ben rebuda per Stapleton però, això no obstant, més d’una vegada li he captat una mirada de forta desaprovació envers Sir Henry quan aquest estava massa per la seva germana. S’hi sent molt unit, sens dubte, i menaria una vida ben solitària sense ella, però seria el súmmum de l’egoisme si s’interposava entre ells dos i impedia que ella fes un casament tan brillant. Estic ben segur que no desitja que la seva intimitat desemboqui en amor, i he observat diverses vegades com es pren molèsties per tal d’evitar que ells dos estiguin sols en un tête-à-tête. A propòsit, les seves instruccions de no deixar mai que Sir Henry vagi sol esdevindrien molt més difícils de seguir si, a les nostres dificultats, s’hi afegís una història sentimental. La meva popularitat es veuria deteriorada si hagués de seguir les seves instruccions al peu de la lletra.

»L’altre dia —el dijous, per ser més exacte—, el doctor Mortimer va dinar amb nosaltres. Havia estat excavant un túmul a Long Down i ha trobat un crani prehistòric que l’omple de joia. Sembla que mai ningú no hagi estat entusiasmat d’una manera tan resoluda com ell. Els Stapleton arribaren més tard i el doctor ens portà al Passeig dels Teixos, a petició de Sir Henry, per tal de mostrar-nos, exactament, com va ocórrer tot, aquella nit fatal. És una llarga caminada per un indret llòbrec, el Passeig dels Teixos, per entremig de dos murs alts de heures amb una estreta faixa de gespa a banda i banda. A l’extrem més allunyat hi ha una glorieta que amenaça ruïna. A mig camí hi ha la tanca de l’erm on el vell senyor va deixar caure la cendra del seu cigar. És una tanca de fusta blanca amb una balda, traspassada la qual, s’obre l’extensió de l’erm. Vaig recordar la seva teoria sobre l’assumpte i vaig intentar imaginar-me com s’havia esdevingut tot. Un cop arribat allà, l’home veié alguna cosa que travessava l’erm, quelcom que l’espantà tant que li féu perdre el seny; arrencà a córrer fins que morí exhaust i totalment horroritzat. Allà hi havia el llarg i tenebrós túnel per on s’escapà. Però de què s’escapava? D’un gos d’atura de l’erm? O d’un gos espectral, negre, silent i monstruós? Hi havia algun ésser humà darrera de tot això? És que el pàl·lid i vigilant Barrymore sap més del que ha dit? Tot és tènue i vague, però l’obscura ombra del crim s’hi amaga al darrere.

»He conegut un altre dels veïns des de la darrera vegada que vaig escriure. És míster Frankland de la Mansió Lafter, que viu a unes quatre milles al sud d’on som nosaltres. És un home d’edat avançada, cara-vermell, de cabell blanc i caràcter colèric. És un apassionat del Dret Britànic i s’ha gastat una gran fortuna en plets. Litiga pel mer plaer de fer-ho i està igualment interessat a donar suport a qualsevol de les dues bandes, de tal manera que no és estrany que li hagi resultat un divertiment força car. De vegades, talla un dret de pas i desafia la parròquia que li facin tornar a obrir. Altres cops, destrossa amb les seves pròpies mans una tanca d’algú altre i declara que hi havia un pas en temps immemorials, desafiant el propietari a perseguir-lo per violació de la propietat. És un entès tant en drets senyorials com comunals i aplica els seus coneixements de vegades a favor dels habitants de Fernworthy i de vegades en contra, de manera que periòdicament, o bé és portat en braços pels carrers del poble o bé en cremen l’efígie, segons la seva darrera proesa. Es diu que a hores d’ara deu tenir ja set plets entre mans que probablement s’acabaran d’endur el remanent de la seva fortuna, li portaran la desgràcia i el deixaran completament desemparat en el futur. Tret d’aquest aspecte, sembla una persona prou amable i de bons sentiments, i només el menciono perquè vostè estava particularment interessat que jo li enviés descripcions de la gent que ens envolten. Ara per ara ha aconseguit un treball ben curiós car, com que és un astrònom afeccionat, té un telescopi excel·lent amb el qual des de dalt del terrat de casa seva, sotja l’erm durant tot el dia amb l’esperança de descobrir el criminal que es féu escàpol. Si dediqués totes les seves energies en això encara fóra prou bo, però hi ha rumors que vol fer processar el doctor Mortimer per haver obert una tomba sense el consentiment dels descendents, ja que extragué el crani neolític d’un túmul de Long Down. Ell evita que les nostres vides siguin monòtones i posa un cert alleujament còmic allà on és fortament necessari.

»I ara, després d’haver-lo posat al dia pel que fa al criminal fet escàpol, als Stapleton, al doctor Mortimer i a Frankland de la Mansió Lafter, deixi’m acabar amb el que és més important i explicar-li més coses dels Barrymore i especialment del que es va esdevenir la nit passada.

»En primer lloc l’informaré del telegrama de prova que va enviar vostè des de Londres per tal d’assegurar-se que Barrymore era realment aquí. Ja li he explicat que el testimoni del cap de telègrafs no té cap valor i que no tenim cap prova en un sentit o en l’altre. Ja li vaig dir a Sir Henry com estava la situació i ell, amb la seva manera tan oberta de fer, va cridar en Barrymore i li preguntà si havia rebut el telegrama ell mateix. Barrymore digué que sí.

»—El noi l’hi va lliurar en mà? —preguntà Sir Henry. «Barrymore el mirà sorprès i s’ho pensà per uns instants.

»—No —respongué—. Jo era a la cambra dels mals endreços en aquell moment i la meva dona me’l va donar.

»—El va respondre vostè mateix?

»—No. Li vaig dir a la meva dona el que havia de contestar i ella va baixar a escriure-l.

»Al vespre Barrymore tornà a fer referència al tema de bon grat.

»—No entenc gaire bé l’objectiu de les seves preguntes del matí, Sir Henry —digué—. Espero que no signifiquin que jo hagi fet quelcom per perdre la seva confiança?

»Sir Henry hagué de tranquil·litzar-lo dient-li que no i el va aplacar regalant-li bona part dels seus vestits vells, ara que el seu equipatge havia arribat de Londres.

»Missis Barrymore m’interessa molt. És grossa i massissa, molt limitada però profundament respectable i gairebé puritana. Es fa difícil d’imaginar una persona menys emotiva. Malgrat tot, ja li he dit, que la primera nit aquí la vaig sentir sanglotar amargament i des d’aleshores he observat que feia cara d’haver plorat. Una pena profunda la corseca. De vegades em pregunto si el sentiment de culpabilitat no la persegueix, d’altres penso que Barrymore es comporta com un tirà amb ella. Sempre he notat que hi ha quelcom de singular i qüestionable en el caràcter d’aquest home, però l’aventura d’anit ha dut totes les meves sospites a un extrem.

»Tot i així, pot semblar un assumpte insignificant per ell mateix. Vostè ja sap que tinc el son força lleuger i, des que estic a l’aguait en aquesta casa, les meves dormides són més lleugeres que mai. La nit passada, cap allà a les dues de la matinada, em desvetllaren uns passos sigil·losos per davant de la meva habitació. Em vaig aixecar i vaig obrir la porta per mirar a fora. Una llarga ombra negra s’arrossegava pel corredor. Era l’ombra d’un home que caminava cautelosament pel passadís amb una espelma a la mà. Portava camisa i pantalons però anava descalç. Només vaig poder veure’n el perfil, però per la seva alçada m’adoní que era en Barrymore. Caminava molt a poc a poc i amb molt de compte i en la seva aparença hi havia un deix indescriptible de culpabilitat, com un gest furtiu.

»Ja li he dit que el corredor és tallat per una balconada que dóna la volta a la casa, però que torna a començar a l’ala més llunyana. Vaig esperar fins que desaparegué de la vista i llavors el vaig seguir. En arribar jo a la balconada, ell ja era al final del corredor més llunyà i vaig comprovar al besllum de la porta oberta que havia entrat en una de les habitacions. Ara, totes aquelles habitacions no tenen mobles i estan desocupades, per la qual cosa la seva expedició esdevenia més misteriosa que mai. La llum era constant com si ell no es mogués. Vaig avançar silenciosament pel passadís tant com podia i vaig treure el cap per la porta.

»Barrymore s’abocava a la finestra amb l’espelma contra el vidre. El seu perfil era mig girat cap a mi i el seu rostre semblava rígid per l’expectació mentre mirava cap a l’obscuritat de l’erm. Durant uns instants romangué dret, esperant atentament. Aleshores, proferí un gemec profund i, amb un gest impacient, apagà el llum. Instantàniament, vaig retornar a la meva habitació i, al cap de poc temps, vaig tornar a sentir els passos silenciosos davant la meva porta de retorn del seu passeig. Al cap de molta estona, quan ja tornava a estar endormiscat, vaig sentir que ficaven una clau dins d’un pany sense poder escatir d’on venia el soroll. Què significa tot això, jo no ho sé pas, però hi ha un assumpte secret en aquesta casa tan tètrica i, més tard o més d’hora, hem d’arribar al final… No el vull atabalar amb les meves teories perquè em demanà de proporcionar-li només els fets. Aquest matí he tingut una llarga xerrada amb Sir Henry i hem establert un pla de campanya basat en les meves observacions d’anit. Ara no li’n dic res perquè així el meu proper informe serà més interessant».





9. El segon informe del doctor Watson


La llum sobre l’erm

Mansió de Baskerville, 15 d’octubre.

«Benvolgut Holmes,

»Si bé em vaig veure obligat a deixar-lo sense massa notícies durant els primers dies de la meva missió, haurà de reconèixer que estic recuperant el temps perdut i que els esdeveniments s’estan acumulant amb molta rapidesa. En el meu darrer informe vaig acabar amb en Barrymore abocat a la finestra i ara ja tinc un munt de proves que, llevat que vagi molt equivocat, el sorprendran moltíssim. Les coses han agafat un caire que no podia haver previst. Segons com, en les darreres quaranta-vuit hores, s’han anat aclarint i segons com s’han anat complicant més. Però millor serà que li ho conti tot i vostè mateix ho jutgi.

»Abans d’anar a esmorzar, l’endemà de la meva aventura, vaig recórrer altre cop el passadís per examinar l’habitació en la qual Barrymore havia estat la nit anterior. La finestra més a l’oest, per la qual havia tret el cap per mirar amb tant d’interès, vaig adonar-me que tenia una peculiaritat respecte a totes les altres de la casa: és la que dóna una visió més completa de l’erm. Hi ha una escletxa entre dos arbres que permet que hom, des d’aquest punt, pugui distingir-lo bé, mentre que per les altres finestres només se’n té una visió distant. D’això se’n dedueix que Barrymore, com que només aquesta finestra serveix per al seu propòsit, devia estar cercant algú o alguna cosa per l’erm. La nit era molt fosca, de manera que se’m fa difícil imaginar com esperava veure ningú. Se’m va acudir de sobte que potser hi havia alguna intriga amorosa darrera de tot això. Aquest fet explicaria la cautela dels seus moviments i també la inquietud de la seva dona. Ell és un home ben plantat, molt dotat per robar el cor a qualsevol noia de poble; de manera que aquesta teoria té un cert sentit. El fet que obrís la porta, cosa que vaig sentir un cop de tornada a la meva cambra, podria voler dir que havia sortit a la seva cita clandestina. De manera que, al matí, vaig estar rumiant sobre tot això, i ara li diré en quina direcció van les meves sospites, malgrat que la major part dels resultats hagin demostrat que eren infundades.

»Però, sigui quina sigui l’explicació veritable dels moviments d’en Barrymore, sentia que la responsabilitat de mantenir-los en secret fins que pogués donar-los una explicació era més del que jo podia suportar. Vaig tenir una xerrada amb el jove baró al seu despatx després d’esmorzar, i li vaig contar tot el que havia vist. Els fets el sorprengueren menys del que hauria esperat.

»—Sabia que en Barrymore rondava per les nits, i tenia pensat parlar-n’hi —digué ell—. Dues o tres vegades he sentit els seus passos caminant amunt i avall aproximadament a l’hora que diu vostè.

»—Aleshores, potser cada nit fa una visita a aquesta finestra en concret —vaig suggerir.

»—Potser sí que ho fa. Si és així, un dia l’hauríem de seguir per veure darrera de què va. Em pregunto què faria el seu amic Holmes si fos aquí.

»—Crec que faria exactament el que vostè suggereix ara —vaig respondre—. Seguiria en Barrymore per tal d’esbrinar què fa.

»—Així doncs, el seguirem els dos junts.

»—Però segurament ens sentirà.

»—L’home és força sord i, de tota manera, hem de córrer el risc. Aquesta nit ens quedarem vigilant a la meva habitació fins que passi.

»Sir Henry es fregà les mans amb una certa satisfacció; es feia evident que acollia amb ganes l’aventura en tant que representava una novetat en la vida tranquil·la que menava a l’erm.

»El jove baró s’ha posat en contacte amb l’arquitecte que preparà els plànols per Sir Charles i amb un contractista de Londres, de manera que ben aviat s’espera que comencin grans canvis. Ha fet venir decoradors i proveïdors de mobles de Plymouth, i és evident que el nostre amic té grans idees i mitjans per tal de no estalviar ni diners ni esforços a restaurar l’esplendor de la seva família. Un cop la casa hagi estat renovada i moblada, només hi mancarà una dona perquè sigui completa. Que quedi entre nosaltres, però hi ha indicis molt clars que no farà falta si la dama vol, car rarament he vist un home tan encapritxat per una dona com ho està ell per la nostra bonica veïna, Miss Stapleton. Malgrat tot, però, el curs de l’amor veritable no avança tan lleuger com caldria esperar en circumstàncies com aquestes. Avui, per exemple, la seva superfície ha estat alterada per una ona inesperada que ha causat perplexitat i enuig al nostre amic.

»Després de la conversa amb Barrymore que he transcrit, Sir Henry es posà el seu barret i es preparà per sortir; jo, per rutina, vaig fer el mateix.

»—Com, així vostè també ve, Watson? —preguntà tot mirant-me amb un aire astorat.

»—Això depèn de si vostè va a l’erm.

»—Sí que hi vaig.

»—Bé, doncs, llavors ja sap quines són les meves instruccions. Em sap greu destorbar, però vostè ja sap amb quina insistència Holmes em va encomanar que no el deixés sol, sobretot si havia de travessar l’erm.

»Sir Henry em posà la mà damunt l’espatlla tot fent un somriure amable.

»—Estimat amic —digué—, Holmes, tot i la seva intel·ligència no va preveure fets que s’han esdevingut des que sóc a l’erm. Em comprèn? Estic segur que vostè seria l’últim home a qui li agradaria fer d’espelma. He d’anar-hi tot sol.

»Aquestes paraules em posaren en una situació molt incòmoda. No sabia pas què fer ni què dir i, quan vaig haver pres una decisió, ell ja havia agafat el seu bastó i se n’havia anat.

»Quan hi vaig tornar a pensar, la meva consciència em va retreure implacablement el fet d’haver permès que sortís de la meva vigilància. Vaig imaginar quins serien els meus sentiments si havia de venir a confessar-li que alguna desgràcia li havia succeït per haver ignorat les seves instruccions. Puc assegurar-li que se m’encenien les galtes tan sols de pensar-hi. Podia ser que llavors encara no fos massa tard per encalçar-lo, així és que vaig anar immediatament cap al Mas Merripit.

»Vaig afanyar-me tant com vaig poder però no vaig veure ni rastre de Sir Henry fins que arribí al punt on el camí de l’erm es desvia. Des d’allà i, amb la por d’haver-me equivocat de direcció, després de tot, vaig pujar dalt d’un turó des d’on pogués tenir bona vista —el mateix turó on hi ha la mina obscura. Aleshores el vaig veure. Era al camí de l’erm, a uns quatre-cents metres, i anava acompanyat d’una dama que no podia ser altra que Miss Stapleton. Quedava clar que s’havien posat prèviament d’acord i que s’havien trobat després de citar-se. Davallaven a poc a poc parlant com si la conversa fos molt intensa i la vaig veure a ella com feia petits gestos ràpids amb les mans com si parlés molt sincerament, mentre ell se l’escoltava amb molt d’interès i, una o dues vegades, bellugà el cap com si hi estigués totalment en desacord. Jo vaig restar allà darrera les roques sense acudir-se’m què havia de fer a continuació. Seguir-los i irrompre en llur intimitat em semblava un ultratge, però tot i així el meu deure era no perdre’l ni per un instant de vista. Espiar un amic és una tasca odiosa. No obstant això, no vaig saber fer altra cosa que observar-lo des del turó i tranquil·litzar la meva consciència pensant que, de tornada, li ho confessaria tot. És ben cert que si hagués estat en perill jo era massa lluny per servir-li d’ajuda i, tot i així, estic segur que estarà d’acord amb mi que la meva posició era molt difícil i que no podia fer res més.

»El nostre amic, Sir Henry, i la dama es deturaren en el camí i romangueren quiets una estona totalment immersos en llur conversa, quan vaig adornar-me que jo no era l’únic testimoni de la seva entrevista. Un manyoc d’herba flotant en l’aire em cridà l’atenció i, en donar-hi una ullada, vaig comprovar que era un home que el transportava lligat a un pal el qual s’anava movent a mesura que ell avançava pel camí fressat. Era en Stapleton amb el seu caçapapallones. Es trobava molt més a prop de la parella que no pas jo i semblava que s’encaminés cap a ells. En aquell mateix instant, Sir Henry acostà la noia cap a ell. Amb el braç li voltava la cintura, però em va semblar que ella volia desfer-se’n enretirant la cara. Ell inclinà el cap sobre ella i ella aixecà la mà en senyal de protesta. Un instant després els vaig veure separar-se de cop i girar-se. Stapleton era la causa de la interrupció. Corria a tota velocitat cap a ells amb el seu caçapapallones balancejant-se-li a l’esquena. Es posà a gesticular i gairebé a dansar davant dels dos enamorats. Allò que l’escena significava no m’ho puc pas imaginar, però em va semblar que Stapleton estava insultant Sir Henry, el qual anava donant explicacions i s’anava enfadant cada vegada més en veure que l’altre refusava d’acceptar-les. La dama s’estava allà en un silenci arrogant. Finalment, Stapleton es girà d’esquena i ordenà a crits a la seva germana que el seguís, la qual, després d’esguardar Sir Henry d’una manera irresoluda, s’allunyà al costat del seu germà. Els gestos enfurismats del naturalista mostraven que el comportament de la dama també tenia a veure amb el seu descontent. El jove baró restà per uns instants mirant-los com s’allunyaven, i després se’n tornà a poc a poc pel camí que havia vingut, amb el cap cot i l’aspecte molt decaigut.

»Tot el que això significava no ho podia pas imaginar però em sentia molt avergonyit d’haver presenciat una escena tan íntima sense el consentiment del meu amic. Vaig baixar el turó corrent i em vaig trobar amb el baró a baix. El seu rostre era vermell de la ràbia i tenia les celles arrufades, com qui està a punt de perdre el seny i no sap què fer.

»—Hola, Watson! D’on ha sortit? —preguntà—. No em dirà pas que m’ha anat al darrera, malgrat tot?

»Li ho vaig explicar tot. Que m’havia estat impossible quedar-me, com l’havia seguit i havia estat testimoni de tot el que havia ocorregut. Per uns instants, els seus ulls encesos m’esguardaven amb ira, però la meva franquesa el desarmà i va acabar amb una rialla ben trista.

»—Pensava que el bell mig d’aquesta prada seria un bon lloc per a la intimitat —digué— però per Déu, sembla que tot el poble hagi sortit a veure el meu festeig, un festeig ben desgraciat, valga’m Déu! I on tenia el seu seient, vostè?

»—Jo era dalt de tot del turó.

»—En una de les darreres fileres, oi? Doncs el seu germà era davant de tot. El va veure com se’ns acostava?

»—Sí, el vaig veure.

»—S’havia adonat mai que era boig, aquest germà d’ella?

»—No se m’havia acudit mai.

»—Doncs a mi tampoc. Sempre l’havia cregut assenyat llevat d’avui, però pot creure’m si li dic que o ell o jo hauríem de ficar-nos la camisa de força. Què em passa? Vostè ha viscut amb mi des de fa algunes setmanes, Watson. Digui-m’ho sense miraments, ara mateix! Hi ha alguna cosa que m’impedeixi ser un bon marit per a la dona que estimo?

»—Jo diria que no.

»—No crec pas que sigui per la meva posició social així és que deu ser a mi a qui té mania. Què té en contra meva? No he fet mai mal a cap home ni a cap dona, que jo sàpiga. I, tot i amb això, no permet ni que li toqui la punta dels dits, a la seva germana.

»—Li ha dit això?

»—Això i més. Li ho explicaré, Watson. Només fa unes poques setmanes que la conec, però des del primer moment vaig sentir que estava feta per a mi i ella també. Se sentia feliç quan era amb mi i això ho juraria. La lluentor en els ulls de les dones és sempre més eloqüent que les paraules. Però mai no ens ha deixat estar sols, i només avui, per primera vegada, he tingut l’oportunitat de conversar amb ella a soles. Estava contenta de trobar-me, però m’ha dit que no era pas d’amor del que volia parlar i que no em permetria que jo en parlés, si podia impedir-ho. No ha parat de repetir-me que aquest lloc era ple de perills i que no seria feliç fins que jo me n’hagués anat. Li he respost que després de conèixer-la no tenia cap pressa per deixar aquest indret però que, si ella volia que jo marxés, l’única manera de convèncer-me era que s’ho fes per venir amb mi. Amb aquestes paraules la demanava en matrimoni però abans que pogués respondre res ha aparegut el seu germà corrent cap a nosaltres com un boig. Estava blanc d’ira i els seus ulls foscos treien foc, enfurits. Que què estava fent amb la dama, que si em creia que podia fer això perquè era un baró i podia fer el que volia. Si no hagués estat el seu germà hauria sabut molt millor què li havia de respondre. Així és que li he dit que no m’avergonyia pas dels sentiments que tenia per la seva germana i que desitjava que ella em fes l’honor d’esdevenir la meva esposa. Però els meus mots no semblava pas que arrangessin la situació i jo també he perdut els nervis i li he contestat molt més acaloradament potser del que hauria hagut de fer, considerant que la seva germana era allà davant. De manera que ell ha acabat enduent-se-la, com ha pogut veure, i aquí em té, més desconcertat que cap altre home de la contrada. Expliqui’m només què vol dir tot això i li deuré més del que mai pugui pagar-li.

»Vaig intentar trobar una o dues explicacions, però, de fet, jo també estava completament perplex. El títol del nostre amic, la seva fortuna, la seva edat, el seu caràcter, la seva aparença física: tot era de part seva i no tenia res en contra, llevat de la llegenda que persegueix la seva família. Que les seves insinuacions fossin tan bruscament rebutjades per la dama sense cap referència als propis desigs i que ella acceptés la situació sense protestar, és molt estrany. No obstant això, les nostres conjectures es resolgueren després d’una visita del propi Stapleton, aquella mateixa tarda. Va venir a oferir disculpes a Sir Henry per la seva grolleria del matí i, després d’una llarga conversa al despatx de Sir Henry, el resultat fou que la ferida havia estat curada i que en senyal de reconciliació érem convidats a sopar a Casa Merripit el divendres.

»—Tot i així, ara no retiro pas el que he dit que era boig —digué Sir Henry—. No puc oblidar el seu esguard quan corria cap a mi aquest matí, però he de confessar que cap home no ha demanat mai disculpes d’una manera tan bella com ho ha fet ell.

»—Ha donat alguna explicació de la seva conducta?

»—Diu que la seva germana és tota la seva vida per a ell. Això, fins aquí, és ben natural i m’alegro que reconegui la seva vàlua. Sempre han estat junts i pel que diu ell és un home molt solitari i ella representa la seva única companyia, de manera que el sol fet de pensar que la perdria ha estat terrible per a ell. Diu que no s’havia adonat del meu afecte creixent per ella, però quan ha vist amb els seus propis ulls que era realment així i que la hi podien prendre, ha estat un xoc tan fort que, per uns instants, no era responsable de les seves paraules ni dels seus actes. Lamentava molt tot el que havia passat i reconeixia que havia estat un ximple i un egoista de pensar que podria retenir una dona com la seva germana amb ell per tota la vida. Que si havia de marxar del seu costat era millor que ho fes amb algun veí com jo que no pas amb cap altre. Però que, de tota manera, era un cop per a ell i que necessitaria un temps per fer-s’hi a la idea. Afirmava que es retractava de tota oposició per part seva si jo li prometia que, durant tres mesos, deixaria les coses tal com estaven i m’acontentaria amb l’amistat de la dama, durant aquest temps sense fer-li la cort. Li ho he promès i així és com estan les coses.

»Així, doncs, ja tenim un dels nostres petits misteris resolt. Ja és prou haver arribat al fons en alguna cosa dins d’aquest terreny fangós, en el qual ens debatem. Ara sabem per què Stapleton es mirava amb tan mals ulls el pretendent de la seva germana —fins i tot un pretendent tan desitjable com Sir Henry—. I ara passem a un altre fil de la història que he desenredat del garbuix: els sanglots misteriosos a la nit, la cara d’haver plorat de Missis Barrymore i el passeig secret del majordom fins al a vidriera de la finestra del cantó oest de la casa. Feliciti’m, Holmes, i digui’m que no l’he decebut com a agent seu i que no lamenta la confiança que posà en mi quan em va enviar aquí. Tots aquests punts han estat aclarits en una sola nit de treball.

»He dit en una nit de treball i en realitat han estat dues nits de treball car la primera la passàrem totalment en blanc. Vàrem vigilar tota la nit a la cambra de Sir Henry fins a les tres de la matinada i no sentírem res tret del tic-tac del rellotge al capdamunt de les escales. Fou una vetlla ben malenconiosa i ens vàrem adormir asseguts a les cadires. Per sort, no ens desanimàrem i vàrem decidir de tornar-hi la nit següent. L’endemà, de fosc, vaig baixar el llum i seguérem fumant cigarrets sense fer el més mínim soroll. Era increïble com passaven de lentes les hores, tot i que ens movia el mateix interès pacient que deu sentir el caçador quan vigila la trampa per on espera que la presa es passegi. Tocaren la una, les dues i ja gairebé estàvem a punt d’abandonar per desesperació quan en un instant ens posàrem drets com un ciri saltant de la cadira amb tots els sentits ben alerta una vegada més. Havíem sentit el cruiximent d’uns passos al corredor.

»Sentírem que les petjades s’esmunyien furtivament fins a desaparèixer en la llunyania. Aleshores, el jove baró obrí suaument la porta i començàrem la persecució. El nostre home ja havia fet la volta a la galeria i el corredor era ben fosc. Silenciosament, avançàrem fins arribar a l’altra ala de la casa. Arribàrem just a temps de veure la barba negra i les espatlles arrodonides caminant de puntetes passadís avall. Aleshores, passà per davant de la mateixa porta i la llum de l’espelma emmarcà el seu perfil en la fosca, mentre projectava un únic raig de llum groguenca a través de les tenebres del corredor. Avançàrem arrossegant molt silenciosament els peus, temptejant cada tauló abans de gosar posar-hi tot el nostre pes a sobre. Havíem pres la precaució de treure’ns les botes però, tot i així, les planxes de fusta petaven de velles i cruixien sota els nostres peus. De vegades, semblava impossible que no arribés a sentir com ens li apropàvem. Malgrat tot, l’home és afortunadament força sord i a més estava completament absort en el que estava fent. Quan finalment ens trobàrem davant la porta i miràrem, el vàrem veure abocat a la finestra amb l’espalmatòria a la mà, encastat al vidre exactament com jo l’havia vist feia dues nits.

»No havíem preparat cap pla de campanya, però el jove baró és un home per al qual la manera més directa és sempre la més natural. Entrà dins l’habitació i, en fer-ho, Barrymore s’enretirà de la finestra i, amb una inspiració ràpida i seca, va romandre lívid de pell i tremolant davant nostre. Els seus ulls foscos sortien de la màscara blanca del seu rostre plens d’horror i astorament, mentre ens esguardaven alternativament a Sir Henry i a mi.

»—Què hi fa aquí, Barrymore?

»—Res, senyor.

»El seu nerviosisme era tan gran que a penes si podia parlar, i immenses ombres oscil·laven amunt i avall, al compàs del tremolor que el seu braç conferia a l’espelma.

»—És a causa de la finestra, senyor —continuà—. Sempre faig el tomb a la nit per tal d’assegurar-me que queden ben tancades.

»—Al segons pis?

»—Sí, senyor, miro totes les finestres.

»—Miri, Barrymore —digué Sir Henry durament—. Estem decidits que vostè ens digui la veritat, així és que serà millor per a vostè que ens la digui com més aviat millor. Endavant, no s’hi valen mentides! Què hi feia abocat a la finestra?

»El pobre xicot ens mirà amb un aire indefens i s’agafà les mans com aquell qui està aclaparat pels dubtes i l’angoixa.

»—No feia res dolent, senyor. Només mirava per la finestra amb una espelma a la mà.

»—I per què s’abocava a la finestra amb una espelma a la mà?

»—No m’ho pregunti, si us plau, no m’ho pregunti. Li dono la meva paraula que no es tracta d’un secret meu, i que no li ho puc dir. Si només m’afectés a mi cregui’m que no li ho amagaria pas.

»De sobte, se m’acudí una idea i vaig agafar el portabugia de sobre l’ampit de la finestra on el majordom l’havia deixada.

»—Deu haver estat fent senyals amb l’espelma —vaig dir jo—. Vejam si hi ha resposta.

»La vaig alçar de la mateixa manera que ell ho havia fet i vaig sotjar per la finestra en la fosca de la nit. Vagament, podia distingir el rengle d’arbres negres i l’extensió més clara de l’erm, car la lluna era darrera els núvols. Aleshores, vaig fer un crit d’exaltació perquè un minúscul punt de llum groga havia traspassat, de sobte, el vel de negror i lluïa de forma ininterrompuda en el centre del quadrat negre format per la finestra.

»—Ja ho tenim! —vaig exclamar.

»—No, no, senyor, no és res, res de res —interrompé el majordom—. Li asseguro, senyor…

»—Bellugui el llum d’un cantó a l’altre de la finestra, Watson! —cridà el jove baró—. Miri, l’altre llum també es mou! I ara, tu, bergant, gosaràs negar que és un senyal? Au, explica’t! Qui és el teu associat de l’altra banda, i quina mena de conspiració esteu tramant?

»El rostre de l’home esdevingué obertament desafiador:

»—És assumpte meu i vostè no n’ha de fer res. No li’n diré res.

»—Aleshores haurà de deixar la seva feina immediatament.

»—Molt bé, senyor. Si cal així ho faré.

»—I se’n va desacreditat. Per Déu, hauria d’avergonyir-se de si mateix. La seva família ha viscut amb la meva durant més de cent anys sota el mateix sostre i ves per on el descobreixo estretament implicat en un complot en contra meva.

—No, no senyor, en contra seva no!

»Era la veu d’una dona. Missis Barrymore, més pàl·lida encara que el seu marit, estava dreta prop de la porta. La seva silueta voluminosa embolicada en un xal i una faldilla hauria semblat còmica si no hagués estat pel sentiment que expressava el seu rostre.

»—Ens n’hem d’anar, Elisa. S’ha acabat. Ja pots recollir les nostres coses —digué el majordom.

»—Oh, John, John, jo t’ho he fet fer. Ha estat culpa meva, Sir Henry, tot ha estat culpa meva. Ell només ho ha fet per complaure’m i perquè li ho vaig demanar.

»—Parli, doncs! Què significa tot això?

»—El meu germà s’està morint de fam aquí a l’erm. No el podem pas deixar morir a la nostra mateixa porta. La llum és el senyal que el menjar ja és a punt, i la llum que ell ens fa serveix per indicar-nos el lloc on li hem de portar.

»—Aleshores el seu germà és…

»—El presoner fet escàpol, senyor. Selden, el criminal.

»—Aquesta és la veritat, senyor —afegí Barrymore—. Ja li he dit que no era secret meu i que no l’hi podia pas explicar. Però ara ja ho ha sentit i ja veu que el complot no anava pas en contra seva.

»Aquesta era, doncs, l’explicació de les contínues expedicions nocturnes i les llums de la finestra. Sir Henry i jo restàrem perplexos davant la dona. Era possible que una persona d’una respectabilitat tan provada portés la mateixa sang que el més famós dels criminals del comtat?

»—Sí, senyor, el meu nom de soltera era Selden i ell és el meu germà petit. El vàrem mimar massa quan era jovenet i li ho deixàvem passar tot, fins que va acabar pensant que el món era fet perquè ell en gaudís i que ell podia fer, doncs, el que volia. Després, quan va ser més gran, es va fer amb males companyies i el dimoni es va apoderar de la seva ànima fins a trencar el cor de la meva mare i va arrossegar el nostre nom pel fang. A cada crim anava caient més avall, i només la misericòrdia de Déu l’ha salvat del cadafal. Però per a mi, senyor, sempre serà el noiet de cabell rinxolat a qui jo donava el menjar i amb qui jugava, com hauria fet qualsevol germana gran. Per això s’escapà de la presó, senyor. Sabia que jo era aquí i que no em negaria a ajudar-lo. Quan s’arrossegà fins aquí una nit abatut i afamat, amb els carcellers seguint-lo de prop, què podíem fer? El vàrem acollir, li donàrem menjar i el curàrem. Aleshores vostè va tornar, senyor, i el meu germà cregué que estaria més segur a l’erm que en cap altre lloc fins que l’alarma hagués passat, de manera que s’amagà allà. Però, nit per altra, ens asseguràrem que encara hi era acostant un llum a la finestra i, si rebíem resposta, el meu marit li deixava pa i tall en algun lloc. Cada dia esperàvem que se n’hagués anat, però mentre era aquí no el podíem pas abandonar. Aquesta és tota la veritat, li’n dono la meva paraula de bona cristiana, i si algú ha actuat malament no és pas el meu espòs sinó jo, car ell sols ho ha fet per amor a mi.

»Els mots de la dona anaven acompanyats d’una extrema franquesa que traspuava una profunda convicció.

»—És cert, això, Barrymore?

»—Sí, senyor, absolutament.

»—Bé, no puc pas culpar-lo de fer costat a la seva dona. Oblidi tot el que li he dit. Retirin-se tots dos a la seva habitació i demà al matí ja tornarem a parlar de l’assumpte.

»Un cop hagueren marxat, vàrem mirar per la finestra altra vegada. Sir Henry l’havia oberta d’una estrebada i notàvem el vent tallant de la nit a la pell. Lluny de nosaltres, en la negra distància, lluïa encara el petit punt de llum groga.

»—Em sorprèn que gosi —digué Sir Henry.

»—Deu estar situat de tal manera que només sigui visible des d’aquí.

»—Molt probablement. A quina distància creu que es troba?

»—Prop del Turó Olivellat, diria jo.

»—A poc més d’una o dues milles de distància.

»—I això si hi arriba.

»—Bé, no pot pas ser gaire lluny si Barrymore li ha de portar el menjar. I pensar que aquesta mala peça està esperant darrera l’espelma. Maleït siga, Watson, me’n vaig a atrapar aquest home!

»La mateixa idea m’havia passat pel cap. No era pas que els Barrymore ens haguessin confiat el seu secret. Els havíem forçat a confessar-nos-el. Aquell individu era un perill per a la comunitat, un criminal amb totes les lletres, per a qui no hi havia pietat ni excusa que valgués. Estàvem només complint el nostre deure en aprofitar aquella oportunitat per retornar-lo allà on no pogués fer mal a ningú. Amb la seva naturalesa violenta i brutal, altres haurien de pagar el preu si no actuàvem. Qualsevol nit, per exemple, podia atacar els nostres veïns els Stapleton i ben segur que fou aquest pensament que predisposà Sir Henry a una tal aventura.

»—L’acompanyo —vaig dir-li.

»—Aleshores agafi el seu revòlver i posi’s les botes. Com més aviat sortim millor, perquè pot ser que apagui les espelmes i se’n vagi.

»Al cap de cinc minuts ja érem fora a la porta, a punt d’emprendre la nostra expedició. Ens afanyàrem a travessar la negror dels arbustos enmig del gemec somort del vent autumnal i el cruixit de les fulles caigudes. L’aire de la nit era feixuc a causa de l’olor d’humitat i de descomposició del fullam. De tant en tant la lluna ens feia l’ullet per un instant, però els núvols anaven cobrint el rostre del cel i una pluja fina anava caient sobre l’erm. La llum brillava encara davant nostre.

»—Vostè va armat? —vaig preguntar-li.

»—Porto un ganivet de caça.

»—Hem d’abalançar-nos sobre ell amb rapidesa car diuen que és un individu desesperat. L’hem d’agafar per sorpresa i tenir-lo a la nostra disposició abans que pugui resistir-se.

»—Digui’m, Watson —preguntà el jove baró—, què n’opinaria, Holmes, de tot això? I d’aquesta hora de foscor en la qual el poder del mal és exaltat?

»I com si fos a tall de resposta per a les seves paraules, de les immenses tenebres de l’erm brollà aquell crit estrany que jo havia sentit ja als voltants del Fangar de Grimpen. Arribà amb el vent en el silenci de la nit; fou un murmuri llarg i profund, després un udol creixent i, finalment, el gemec tristíssim amb el qual s’extingí. Una vegada i altra se sentí, estremint l’aire amb el seu so estrident, salvatge i amenaçador. El jove baró m’agafà de la màniga i la blancor del seu rostre lluïa, tremolosa, en la fosca de la nit.

»—Valga’m Déu, què és això, Watson?

»—No ho sé pas. És un dels sorolls de l’erm. Ja l’havia sentit una altra vegada.

»El so desaparegué i un silenci absolut s’abaté sobre nosaltres. Romanguérem uns instants parant l’orella, però no se sentia res.

»—Watson —digué el baró—. Era el crit d’un gos.

»La sang se’m gelà a les venes, car la seva veu esquerdada delatava l’horror que s’havia emparat d’ell.

»—Com en diuen d’aquest crit? —preguntà.

»—Qui?

»—La gent de la contrada.

»—Són gent ignorant. Per què fa cas de com li’n diuen?

»—Digui-m’ho, Watson. Com l’anomenen?

»Dubtava si dir-l’hi però no vaig pas poder eludir la pregunta.

»—Diuen que és el crit del Gos dels Baskerville.

»Gemegà i després restà silent uns instants.

»—Era un gos, no hi ha dubte —digué, finalment—. Però sembla que estigui a quilòmetres de distància de nosaltres, crec jo.

»—Es fa difícil de dir d’on provenia.

»—Ha sorgit i desaparegut amb el vent. No és aquella la direcció del gran Fangar de Grimpen?

»—Sí, que l’és.

»—Bé, doncs venia d’allà. Au, Watson, i no creurà pas que era el crit d’un gos, vostè? No sóc cap criatura. No ha pas de tenir por de dir-me la veritat.

»—Stapleton era amb mi quan vaig sentir aquest so per darrera vegada. Ell m’explicà que podia ser el crit d’un ocell estrany.

»—No, no, era un gos. Déu meu és que hi ha alguna espurna de veritat en totes aquestes històries? És possible que jo estigui en perill per una causa tan fosca? Vostè no ho creu pas, oi, Watson?

»—No, de cap manera.

»—Tot i així, una cosa era riure’s d’això a Londres i una altra estar aquí, en la foscor de l’erm, i escoltar un crit com aquest. A més hi ha el meu oncle! Al costat d’on el trobaren hi havia les petjades d’un gos. Tot encaixa. No es cregui que sóc un covard, Watson, però aquest so ha estat com si em gelés la sang. Toqui la meva mà!

»La seva mà era glaçada com el marbre.

»—Demà ja estarà bé.

»—No crec pas que em pugui treure aquest crit del cap. Què m’aconsella que fem ara?

»—I si ens en tornéssim?

»—No, per Déu; hem sortit per agafar el nostre home i ho farem. Anem darrera d’un criminal i un gos, en el millor dels casos, ens està seguint. Vinga, anem a veure si realment tots els esperits malignes de l’infern van sols per l’erm.

»Avançàrem lentament i a batzegades enmig de la foscor, voltats pels turons escarpats que formaven un teler negre al nostre entorn, i, davant nostre, l’espurna de llum encara brillava. No hi ha res tan enganyós com la distància a que es troba un llum, en una nit negra com una gola de llop. De vegades, l’espurneig semblava ser molt llunyà en l’horitzó i d’altres era com si estigués a uns pocs metres de nosaltres. Finalment, però, poguérem veure d’on provenia i constatàrem que, de fet, érem ben a prop. Una espelma regalimant de cera entaforada en una clivella de la roca es mantenia arrecerada del vent per totes bandes i de ser vista llevat de la direcció de la Mansió dels Baskerville. Un gran bloc de granit impedia que fóssim vistos en acostar-nos-hi i, quan traguérem el cap per darrera, descobrirem el llum que feia senyals. Se’ns féu estrany trobar-nos aquesta espelma solitària al bell mig de l’erm sense que hi hagués cap senyal de vida a la vora, només la flama groga i el reflex de la roca a banda i banda.

»—Què fem, ara? —murmurà Sir Henry.

»—Esperem aquí. Hem de restar prop d’aquest llum si volem veure’l.

»A penes si havia dit aquests mots quan el vàrem veure. Entre les roques, de l’interior de l’esquerda on la flama lluïa, sorgí un rostre diabòlic i groguenc, el semblant terrible d’un animal arrufat i marcat per vils passions. Brut de fang i amb una barba eriçada i les grenyes penjant podia molt bé haver estat un d’aquells antics salvatges que habitaven els cataus de les vessants dels turons. La llum, sota d’ell, es reflectia en els seus ulls petits i astuts, que fitaven amb feresa a dreta i esquerra enmig de la foscor, com un animal salvatge i arter que ha sentit les petjades dels caçadors.

»Quelcom havia evidentment aixecat les seves sospites. Podia haver succeït que en Barrymore tingués algun altre senyal particular que nosaltres haguéssim deixat de fer o que l’individu tingués algun altre motiu per pensar que no tot anava bé, però es llegia la por en el seu rostre pervers. En qualsevol moment podia apartar-se de la llum i desaparèixer en la foscor. Vaig fer un salt endavant i Sir Henry féu el mateix. En el precís moment, el criminal proferí un crit i llançà una pedra que s’esberlà sobre la roca que ens servia d’amagatall. Vaig poder captar d’una llambregada el seu cos baix i rabassut però quadrat en el moment que féu un salt i es disposà a córrer. Al mateix moment, per un atzar, la lluna sorgí de darrera els núvols. Nosaltres travessàrem a l’altra banda del turó i allà hi havia el nostre home baixant a gran velocitat per l’altra vessant, saltant de pedra en pedra amb l’habilitat d’una cabra de muntanya. D’un tret del meu revòlver, amb una mica de sort, hauria pogut abatre’l, però només el portava per defensar-me en cas d’atac, no pas per tirar sobre un home desarmat que s’escapava.

»Ambdós érem bons corredors i estàvem en bones condicions físiques, però ben aviat ens adonàrem que no teníem cap possibilitat d’atrapar-lo. Encara el veiérem una bona estona a la claror de la lluna fins que es convertí en un petit punt que es movia amb llestesa per entres les pedres del pendent del turó llunyà. No vàrem parar de córrer fins que estiguérem exhausts, però la distància que ens separava cada vegada era més gran. Finalment, ens deturàrem, bleixant, a seure damunt de dues roques mentre el vèiem desaparèixer.

»I fou en aquell precís moment quan s’esdevingué el fet més estrany i inesperat. Ja ens havíem aixecat d’on sèiem i tornàvem cap a casa havent abandonat la impossible persecució. La lluna brillava ara, baixa a la nostra dreta i la cresta desigual d’un turó granític s’alçava contra la corba inferior del seu disc de plata. I, allà, perfilada en negre com una estàtua de banús contra un fons il·luminat, vaig veure la figura d’un home dalt del turó. No cregui pas que es tractés d’una il·lusió òptica, Holmes, li asseguro que mai en la meva vida no he vist res tan clarament. Pel que vaig aconseguir veure, la figura era la d’un home alt i prim. Es mantenia dret amb les cames una mica separades, els braços encreuats i el cap cot, com si estigués meditant sobre l’immens erm de granit i torba que s’estenia als seus peus. Tal vegada era l’esperit mateix d’aquest indret tan terrible. No era pas el criminal. Aquest home es trobava lluny del lloc on l’altre havia desaparegut. A més, era un home bastant més alt. Fent un crit de sorpresa vaig mostrar-lo al jove baró, però al mateix moment que anava a agafar-li el braç, l’home ja se n’havia anat. Romania encara la cresta dentada tallant l’extrem inferior de la lluna, però al seu cim no hi havia cap rastre d’aquella figura immòbil i silent.

»Vaig voler prendre aquesta direcció per cercar-lo al turó, però era massa lluny. El jove baró tremolava encara a causa d’aquell crit que li recordava l’obscura història de la seva família i no estava d’humor per encetar noves aventures. Ell no havia vist l’home solitari dalt del turó, i no podia experimentar el neguit que la seva estranya presència i la seva actitud de comandament m’havia causat.

»—Devia ser un guàrdia —digué ell—. A tot l’erm n’hi ha ple des que aquest individu s’ha escapat.

»Bé, potser la seva explicació sigui la correcta, però m’agradaria tenir-ne més proves. Avui comunicarem a la gent de Princetown on han d’anar a cercar l’home escapat, però ha estat mala sort que no haguem aconseguit el triomf de fer-lo presoner nosaltres sols. Aquestes són les aventures de la nit passada i haurà de reconèixer, estimat Holmes, que li n’he fet un informe molt acurat. Moltes de les coses que li he dit són força irrellevants, però crec que és millor que el mantingui al corrent de tots els fets i li deixi a vostè la tasca de seleccionar d’entre ells els que li poden ser més útils a l’hora de treure’n les conclusions. Certament, estem avançant força. Pel que fa als Barrymore, hem descobert el motiu de les seves accions i això ha aclarit molt la situació. Però l’erm, amb els seus misteris i els seus estranys habitants, continua essent tan inescrutable com sempre. Potser en la meva propera carta podré posar una mica de llum també aquí. El millor seria que pogués venir aquí amb nosaltres».





10. Extracte del diari del doctor Watson


Fins ara he pogut anar citant els informes que enviava els primers dies a Sherlock Holmes. En aquest moment, però, he arribat a un punt del meu relat on em sento forçat a abandonar aquest mètode i refiar-me un cop més dels meus records, ajudat pel diari que he anat escrivint en cada ocasió. Llegint-ne uns quants extractes, aniré agafant el fil fins a aquelles escenes que han quedat fixades de forma indeleble en el meu pensament en els més mínims detalls. Vaig començar, doncs, pel matí que va seguir la nostra persecució fallida del criminal i les nostres altres estranyes experiències a l’erm.

16 d’octubre.

Fa un dia rúfol i roineja. La casa és coberta de núvols rinxolats que s’alcen de tant en tant per mostrar les corbes monòtones de l’erm, dibuixant primes venes d’argent per les vessants dels turons i resseguint la lluentor de les pedres allà on la llum topa amb les seves cares humides. Tot és malenconia a fora i a dins. El jove baró passa per una forta reacció després de l’excitació de la nit. Jo mateix noto un pes al cor i pressento un perill imminent —un perill omnipresent— que em sembla encara més terrible pel fet de no poder-lo definir.

I, de fet, és que no tinc motius per experimentar un sentiment d’aquesta mena? Analitzem la llarga rècula d’incidents tots encaminats cap a una influència sinistra que s’abat sobre nosaltres. Hi ha la mort del darrer resident de la mansió, complint d’una manera tan exacta les condicions de la llegenda familiar, hi ha els repetitius informes dels camperols referint-se a una estranya criatura que habita l’erm. Jo mateix he sentit dues vegades amb les meves orelles un so que s’assembla a l’udol distant d’un gos. És increïble, impossible, que estigui realment al marge de les lleis de la natura. No es pot pas imaginar que un gos espectral deixi empremtes materials a terra i ompli l’aire amb el seu udol. Potser Stapleton i Mortimer s’hagin inclinat davant de la superstició, però jo, si em puc vanar d’alguna qualitat en aquest món, és del meu sentit comú i ningú no em convencerà d’aquesta bestiesa. Si ho fes, em rebaixaria a la condició d’aquests pobres camperols que, no contents amb un simple gos endimoniat, l’han de descriure traient foc de l’infern per la boca i els ulls. Holmes no es creuria pas aquestes fantasies i jo sóc el seu representant. Però els fets són els fets i jo he sentit l’udol dues vegades a l’erm. Suposem que hi hagués realment algun gos enorme rondant sol per aquí; això ho explicaria tot. Ara bé, on podria amagar-se un gos com aquest, d’on trauria el seu aliment, d’on hauria sortit, com s’ho hauria fet perquè ningú no l’hagués vist de dia? He de confessar que l’explicació lògica presenta tantes dificultats com l’altra. I, a més, a part del gos, hi ha el fet de la conxorxa contra el baró a Londres, l’home del taxi i la carta que advertia Sir Henry dels perills de l’erm. Això, si més no, és real, però pot haver estat tant l’obra protectora d’un amic com la d’un enemic. I on és ara aquest amic o enemic? Es va quedar a Londres o ens ha seguit fins aquí? Pot ser que es tracti del foraster que vaig veure al turó?

És ben cert que només vaig llançar-li un cop d’ull i malgrat tot hi ha certes coses que m’atreviria a jurar. No és ningú que jo hagi vist aquí baix perquè, a hores d’ara, ja conec tot el veïnat. La figura era bastant més alta que la de Stapleton, força més prima que la de Frankland. Hauria pogut ser en Barrymore, però l’havíem deixat prou enrere i estic segur que no ens podia pas haver seguit. Així, doncs, un estrany ens segueix de ben a prop de la mateixa manera que ho va fer a Londres. No ens l’hem tret del damunt. Si pogués posar-li les mans a sobre, aleshores, finalment, aconseguiríem acabar amb les nostres dificultats. D’ara endavant esmerçaré totes les meves energies en aquest fi.

El meu primer impuls fou de contar-li tots els meus plans a Sir Henry. El meu segon impuls, molt més prudent, fou fer el meu joc i parlar tan poc com fos possible. Ell està silenciós i distret. Té els nervis a flor de pell a causa del crit que hem sentit allà a l’erm. No vull dir res que pugui venir a afegir-se a la seva ansietat; però prendré les mesures necessàries per tal d’arribar a la meva fita.

Aquest matí, després d’esmorzar, hem tingut una petita escena. Barrymore havia demanat permís per tal de parlar amb Sir Henry i s’han tancat al seu estudi una bona estoneta. Assegut a la sala de billar, més d’una vegada he sentit que s’alçaven la veu i m’he pogut adonar perfectament de quin era el punt de la discussió. Al cap d’una estona, el jove baró ha obert la porta i m’ha fet cridar.

—Barrymore considera que li hem fet un greuge —digué—. Creu que és poc noble per part nostra haver anat en persecució del seu cunyat quan ell, per pròpia voluntat, ens havia confiat el secret.

El majordom estava dret davant nostre amb la cara molt pàl·lida però molt resolut.

—Potser li ho he dit d’una manera una mica exaltada, senyor —digué—, i si ho he fet li’n demano perdó. Però m’he quedat molt sorprès quan els he sentit tornar aquest matí a tots dos, cavallers, i he sabut que havien estat perseguint en Selden. El pobre home ja en té prou amb tot allò en contra del qual ha de lluitar sense necessitat que jo posi més gent darrera la seva pista.

—Si vostè ens ho hagués dit realment de bon grat, hauria estat tota una altra cosa —respongué el jove baró—. Vostè només ens ho va dir o, millor dit, la seva dona només ens ho va dir, quan s’hi va veure forçada i vostè no ho podia evitar.

—Mai no hauria dit que vostè podia aprofitar-se d’aquesta situació, Sir Henry, de fet encara no m’ho crec.

—Aquest home és un perill públic. Hi ha ple de cases escampades per l’erm i aquest subjecte no té escrúpols. Només hauria volgut veure-li la cara per comprovar-ho. Prengui per exemple la casa de Stapleton que ningú, llevat d’ell, no pot defensar. Ningú no podrà estar tranquil fins que ell no estigui tancat amb pany i clau.

—Ell no hauria forçat mai una casa, senyor. Li’n dono la meva paraula. I mai més no tornarà a causar problemes a ningú de la contrada. Li puc assegurar, Sir Henry, que d’aquí a uns quants dies, quan s’hagin fet les gestions necessàries, estarà de camí cap a Sud-amèrica. Per l’amor de Déu, senyor, li prego que no faci saber a la policia que encara és a l’erm. Ja han abandonat la persecució aquí i podrà reposar tranquil·lament fins que el vaixell estigui a punt per a endur-se’l. Vostè no pot comunicar-ho a la policia sense implicar-nos a la meva dona i a mi. Li ho prego, senyor, no en digui res a la policia.

—Què me’n diu, Watson?

Vaig arronsar les espatlles.

—Si és segur que se n’ha d’anar del país, tots els ciutadans ens traurem un pes de sobre.

—Però, i si de cas assaltés algú abans de marxar?

—Ell no faria mai una bogeria com aquesta, senyor. Li hem proporcionat tot allò que pot necessitar. Cometre un crim significaria descobrir el lloc on s’amaga.

—Això és cert —digué Sir Henry—. Bé, Barrymore…

—Que Déu el beneeixi, i gràcies de tot cor! Si l’haguessin agafat altre cop això hauria destrossat el cor de la meva pobra dona.

—Em sembla que estem ajudant i fent-nos còmplices d’un criminal, oi, Watson? Però, després de tot el que hem escoltat, no em sentiria pas capaç de lliurar l’home a la policia; així és que donem-ho per acabat. Molt bé, Barrymore, se’n pot anar.

Després d’adreçar-nos unes paraules de gratitud amb veu entretallada, l’home es girà, però dubtà i tornà cap on érem.

—Vostè ha estat tan amable amb nosaltres que m’agradaria poder fer quelcom per retornar-li el favor. Sé una cosa, Sir Henry, que potser li hauria d’haver dit abans, però ho vaig descobrir molt després de la investigació. Mai no n’he gosat dir una sola paraula a cap mortal. És sobre la mort del pobre Sir Charles.

Al jove baró i a mi ens fa ver un salt el cor.

—Vostè sap com va morir?

—No, senyor, això no ho sé pas.

—Aleshores, què sap?

—Sé per quin motiu era davant del portal a aquelles hores. Era allà per tal de trobar-se amb una dona.

—Amb una dona! Ell?

—Sí, senyor.

—I com ho sap, això, Barrymore?

—Bé, el seu oncle rebé una carta aquell matí. Normalment rebia una gran quantitat de cartes, car era un home públic i conegut per la seva bondat de cor, de manera que qualsevol persona que es trobava amb problemes l’anava a veure. Però aquell matí va succeir que per casualitat només hi havia una carta, per això m’hi vaig fixar més. La lletra venia de Coombe Tracey i l’adreça era escrita amb lletra de dona.

—I bé?

—Doncs, senyor, que no vaig tornar a pensar en l’assumpte ni hi hauria pensat més si no hagués estat per la meva muller. No fa gaires setmanes, mentre netejava el despatx de Sir Charles —no l’havíem tocat des de la seva mort— es va trobar les cendres d’una carta cremada al fons de la llar de foc. La carta era gairebé consumida per les flames, però en restava un bocinet, un final de pàgina sencer que encara es podia llegir, tot i que era fumat. Semblava una postdata on deia: «Si us plau, li ho prego, com que és un cavaller, cremi aquesta carta i sigui al portal a les 10 en punt». Signat amb les inicials L.L.

—Conserva encara aquest paper vostè?

—No, senyor, se’ns va desfer a les mans.

—Sap si Sir Charles havia rebut cap altra carta amb la mateixa lletra?

—Bé, senyor, li he de dir que no acostumo a fixar-me massa en les cartes. No hi hauria pas parat atenció si no s’hagués escaigut que era l’única d’aquell dia.

—I té alguna idea de qui és aquesta L.L.?

—No, senyor. No pas més que vostè. Però crec que si aconseguim localitzar aquesta dona, sabrem més coses de la mort de Sir Charles.

—No entenc, Barrymore, com ha pogut amagar una informació tan valuosa.

—Li ho diré, senyor, fou immediatament després que va succeir i estàvem aclaparats per la desgràcia. I, a més, senyor, tots dos apreciàvem molt Sir Charles, considerant tot el que ell havia fet per nosaltres. Donar a conèixer aquesta qüestió no podia ajudar el nostre pobre amo i és bo ser prudent quan hi ha una dona per entremig. Fins i tot…

—Creu que això podria perjudicar la seva reputació?

—Bé, senyor, no crèiem que en pogués sortir res de bo de tot això. Però ara, com que vostè s’ha comportat tan bé amb nosaltres, em semblaria injust no confiar-li tot el que sé sobre aquest assumpte.

—Molt bé, Barrymore, pot retirar-se.

Quan el majordom se n’hagué anat, Sir Henry es girà cap a mi i digué:

—Bé, Watson, que me’n diu d’aquesta nova pista?

—Sembla que encara ens deixa més a les fosques que abans.

—Això és el que jo penso. Però si almenys poguéssim seguir la pista d’aquesta L.L., tot s’aclariria. Tot això que hem guanyat. Sabem que hi ha algú que coneix els fets, si és que aconseguim trobar-lo. Què creu que podem fer?

—Deixi’m que li ho comuniqui tot seguit a en Holmes. Potser això li doni la pista que ha estat cercant. Aniria molt errat si aquest fet no el fa venir cap aquí.

Em vaig dirigir immediatament a la meva cambra per tal d’escriure amb Holmes el meu informe sobre la conversa d’aquest matí. Sabia que havia estat molt ocupat darrerament, perquè les notes que rebia de Baker Street eren escasses i curtes sense cap comentari sobre la informació que jo li havia fornit, ni gairebé cap referència a la meva missió. No hi ha dubte que el cas de xantatge està absorbint totes les seves facultats. Tot i així, confio que aquest nou factor aconseguirà captar la seva atenció i renovar el seu interès. M’agradaria que fos aquí.

11 d’octubre

Tot el dia que no ha parat de ploure a bots i barrals, fent cruixir l’heura i gotejant a terra des del ràfec. Vaig pensar en el criminal confinat a la fredor inhòspita de l’erm. Pobre tipus! Siguin quins hagin estat els seus crims, està sofrint per ells en la mateixa mesura. I aleshores m’ha vingut al cap l’altre —el rostre que vàrem veure dins del cotxe de lloguer, la imatge que es dibuixà contra la lluna—. També era fora, sota aquell diluvi, l’home de la foscor?

En vesprejar, em vaig posar l’impermeable i vaig caminar força enllà per l’erm amarat, amb el cap ple d’obscures imaginacions, la pluja a la cara i el vent xiulant-me a les orelles. Déu ajuda aquells qui passegen pels voltants del Gran Fangar, ara que fins i tot les terres més fermes s’estan convertint en un pantà. Vaig trobar el Turó Negre sobre el qual havia vist l’observador solitari i des del seu cim dentat, vaig contemplar també jo les seves malenconioses vessants. Les ràfegues de pluja s’abatien sobre la seva superfície rogenca i els núvols feixucs de color pissarra planaven sobre el paisatge com garlandes grises arrossegant-se per les carenes d’unes muntanyes fantàstiques. En la fondalada llunyana de la dreta, mig amagades entre la boira, es dreçaven per damunt dels arbres, les dues torres bessones de la Mansió dels Baskerville.

Eren els únics senyals de vida humana que vaig poder veure, tret de les nombroses cabanes prehistòriques que s’estenien per les vessants dels turons. Enlloc no hi havia cap senyal d’aquell home solitari que havia vist al mateix lloc dues nits abans.

De tornada, em va atrapar el doctor Mortimer, que anava en el seu carruatge per un dels camins abruptes de l’erm que condueix a l’apartada granja de Foulmire. Havia estat molt atent amb nosaltres, i a penes si passava dia que no hagués vingut a veure com seguíem. Insistí que pugés al seu carro, i m’acompanyà a casa. Me’l vaig trobar molt preocupat per la desaparició del seu cadell d’espàniel. Se n’havia anat a voltar per l’erm i no havia tornat. Vaig procurar consolar-lo tant com vaig poder, però recordava el poni que havia estat xuclat pel Fangar de Grimpen i no podia pas imaginar-me que tornés a veure el seu gosset altra vegada.

—A propòsit, Mortimer —vaig dir-li, mentre avançàvem trontollant pel camí pedregós—, suposo que no hi deu haver ningú d’aquí que visqui a una distància en carro que vostè no conegui?

—Gairebé ningú, crec jo.

—Pot dir-me si hi ha cap dona que porti les inicials L.L.?

Va rumiar uns instants i respongué:

—No, hi ha un grup de gitanos i de camperols de qui no puc respondre, però ni entre els grangers ni entre l’altra gent no hi ha ningú que… Esperi un moment, ara que hi caic —afegí després d’una pausa—. Hi ha la Laura Lyons, les seves inicials són L.L. Però viu a Coombe Tracey.

—Qui és? —vaig preguntar.

—És la filla d’en Frankland.

—Com? La filla del vell Frankland, l’excèntric?

—Exactament. Es va casar amb un artista anomenat Lyons que vingué a dibuixar l’erm. Va demostrar ser una mala peça i la va abandonar. Però la culpa, pel que he pogut esbrinar, no va ser completament seva. El seu pare es negà a saber res d’ella, perquè s’havia casat sense el seu consentiment, i potser també per algunes altres raons. Així és que entre el vell pecador i el jove, la pobre noia ho va passar prou malament.

—Com viu ara?

—M’imagino que el vell Frankland li deu fer arribar quatre calés, però res més perquè els seus negocis no li van pas gaire bé. Tot i que ella l’hagués abandonat, no se la podia pas deixar caure en la perdició sense donar-li una mà. La història es va saber, i alguna gent d’aquí la van ajudar a guanyar-se la vida honestament. Stapleton n’és un i Sir Charles un altre. Jo mateix també li vaig donar una petita ajuda, per tal que muntés un negoci de mecanografia.

Ell volia saber l’objecte de les meves preguntes, però m’ho vaig fer venir bé per tal de satisfer la seva curiositat sense dir-li gairebé res, ja que no hi ha cap raó per la qual ningú hagi de passar a ser de la nostra confiança. Demà al matí em dirigiré cap a Coombe Tracey i, si puc arribar a veure aquesta Missis Laura Lyons de reputació dubtosa, haurem fet un gran pas cap a l’aclariment d’un incident en aquesta cadena de misteris. Certament, estic agafant l’astúcia de la serp, perquè quan en Mortimer em forçà fins a un límit embarassós amb les seves qüestions, vaig preguntar-li, com aquell que res, a quin tipus pertanyia el crani de Franklin i amb això no va parlar d’altra cosa que de craniologia la resta del nostre viatge. I és que no he pas estat durant anys vivint amb Sherlock Holmes en debades.

Només em resta un altre incident del qual informar en aquest dia tempestuós i malenconiós.

Aquesta és la conversa que he mantingut amb en Barrymore fa només una estona, la qual em dóna, si cal, una carta més per jugar quan sigui el moment adient.

En Mortimer es va quedar a sopar i ell i el jove baró se n’anaren a parlar a part. El majordom em portà el cafè a la biblioteca i vaig aprofitar per fer-li unes preguntes.

—Bé —vaig començar— ja ha marxat el seu estimat parent o encara s’amaga per aquí?

—No ho sé pas, senyor. Prego a Déu que se n’hagi anat, perquè no ha fet altra cosa que portar-nos problemes aquí! No n’he sabut res de la darrera vegada que li vaig portar menjar, i d’això fa tres dies.

—El va veure aquesta vegada?

—No senyor, però l’endemà, quan hi vaig tornar, el menjar ja no hi era.

—Aleshores vol dir que hi era, ell?

—Així deu ser, senyor, llevat que l’altre home s’emportés el menjar.

Vaig seure amb la tassa de cafè a mig camí de la boca, mirant en Barrymore, astorat.

—Així, vostè sap que hi ha un altre home, doncs?

—Sí, senyor, hi ha un altre home a l’erm.

—I l’ha vist, vostè?

—No, senyor.

—Aleshores, com ho sap?

—En Selden me’n va parlar fa una setmana o més. Ell també s’amaga, però no és un criminal pel que he pogut saber. No m’agrada això, doctor Watson. Li ho dic de veres, no m’agrada gens això.

Parlava amb una sinceritat sobtada per la passió.

—Ara escolti’m, Barrymore! No tinc cap altre interès en aquest afer, llevat del que hi té el seu amo. No he vingut aquí amb cap altre objectiu que el d’ajudar-lo. Digui’m, amb franquesa, què és això que no li agrada.

Barrymore dubtà per un instant, com si lamentés haver deixat entreveure la seva emoció, o si li fos difícil expressar els seus sentiments en paraules.

—Són tots aquests tripijocs, senyor —exclamà finalment, dirigint la mà cap a la finestra que la pluja esgarrapava i assenyalant l’erm—. En algun lloc s’està tramant alguna malifeta, s’està covant alguna obscura infàmia, ho juraria! Seria molt feliç, senyor, de veure Sir Henry retornar altre cop a Londres!

—Però, què és això que tant l’alarma?

—La mort de Sir Charles. Ja n’hi va haver prou amb tot el que va dir el jutge de primera instància. Recordi els sorolls que se senten a l’erm de nit. Cap home no gosaria passar-hi de fosc encara que li donessin diners a sobre. Pensi en aquell estranger amagant-se per allà, observant i esperant! Què espera? Què significa? No representa res de bo per a ningú que dugui el nom de Baskerville, i estaré ben content el dia que pugui deslliurar-me d’aquesta tasca quan els nous servents de Sir Henry vinguin a fer-se càrrec de la Mansió.

—Però; pel que fa a aquest estranger —vaig dir-li—, pot dir-me’n quelcom? Què li’n va dir en Selden? Sabia ell, on s’amagava i què hi feia?

—L’havia vist una o dues vegades, però és un home molt tancat i no deixa anar cap paraula. De primer es va pensar que era policia, però ben aviat es va adonar que era de la seva mateixa mena. És el que va poder veure, era una mena de cavaller, però no va pas poder esbrinar què feia.

—I on deia que vivia?

—Entre les cases velles de la vessant del turó, en les construccions de pedra on vivien els homes prehistòrics.

—Però, què menjava?

—Selden va poder comprovar que era un tipus d’aquells que treballen per a ells mateixos i aconsegueixen allò que els cal. Gosaria dir que anava a Coombe Tracey a cercar allò que necessitava.

—Molt bé, Barrymore, en tornarem a parlar algun altre dia.

Quan el majordom s’hagué retirat, vaig atansar-me a la finestra negra, per tal de mirar a través del vidre entelat, els núvols que avançaven i el perfil canviant dels arbres moguts pel vent. Feia una nit molt dolenta, fins i tot per a estar a casa. Com devia ser per als qui estaven ficats dins d’una cabana al bell mig de l’erm? Quin odi tan intens podia arribar a portar un home per amagar-se en un lloc semblant en un moment com aquell? I quin propòsit tan profund i tan seriós el podia haver cridat a una tal prova? Allà, en aquella cabana al mig de l’erm, semblava raure el mateix centre del problema que m’ha estat trasbalsant d’una forma tan pregona. Juro que no ha de passar cap més dia sense que no hagi fet tot el que un home pot fer per esbrinar l’arrel del misteri.





11. L’home de dalt del turó


El fragment del meu diari personal que correspon al darrer capítol ha conduït el meu relat fins al 18 d’octubre, moment en què aquests esdeveniments han evolucionat ràpidament cap al seu terrible final. Els incidents dels dies següents s’han gravat de manera inesborrable en la meva memòria, i puc narrar-los sense necessitat de recórrer a les notes preses en aquell moment. Començaré, doncs, per l’endemà del dia que vaig establir dos fets de gran importància: el primer, que Mrs. Laura Lyons, de Coombe Tracey, havia escrit a Sir Charles Baskerville per concertar una cita en aquell indret precís el dia de la seva mort i, l’altre, que l’home fet escàpol a l’erm es trobava a les cabanes de pedra a la vessant de la muntanya. Amb el coneixement d’aquests dos fets, vaig decidir que si no era capaç de posar una mica de llum en aquests punts obscurs devia ser per manca d’intel·ligència o de coratge.

No vaig tenir cap oportunitat de dir al jove baró el que havia sabut de Mrs Lyons la nit anterior, perquè el doctor Mortimer i ell s’estigueren conversant i jugant a cartes fins ben tard. A l’hora de l’esmorzar, això no obstant, vaig informar-lo del meu descobriment i li demaní si li faria res acompanyar-me a Coombe Tracey. De primer es mostrà molt interessat en venir, però després de pensar-nos-ho, vàrem creure que si hi anava jo sol, els resultats podrien ser molt més profitosos. Com més normal fos la visita, més informació en trauríem. Vaig deixar, doncs, Sir Henry amb una certa recança, i em vaig dirigir tot sol cap a la meva nova recerca.

En arribar a Coombe Tracey vaig demanar a en Perkins que desenganxés els cavalls i vaig començar a demanar per la dama que havia vingut a interrogar. No vaig tenir cap mena de problema per trobar el seu allotjament car era en un lloc cèntric i de fàcil accés. Una serventa m’hi va portar sense cerimònies i, en entrar a la sala d’estar, em vaig trobar amb una dama que seia davant d’una màquina d’escriure Remington i m’adreçava un amable somriure de benvinguda. En veure que jo era un estrany, l’alegria del seu rostre decaigué, i tornà a asseure’s tot preguntant-me el motiu de la meva visita.

La primera impressió que em deixà fou la de la seva extremada bellesa. Els seus ulls i els seus cabells eren del mateix to avellana i les seves galtes, tot i ser molt pigades, eren lleugerament rosades amb l’exquisida vivor de les dones morenes, el color delicat que s’amaga en el cor de la rosa de sofre. La primera impressió fou, repeteixo, l’admiració. La segona fou, no obstant això, crítica. Hi havia quelcom dissonant en el seu rostre, una mena d’expressió basta, ruda, potser era la seva mirada, potser el seu llavi caigut que malmetia la bellesa perfecta del seu rostre. Però això, naturalment, són raonaments fets a posteriori. En aquell moment només era conscient que em trobava en presència d’una dona molt bonica que m’estava demanant els motius de la meva visita. No vaig entendre com era de delicada la meva missió fins aquell moment.

—Tinc el plaer —vaig dir— de conèixer el seu pare.

Era una presentació ben poc hàbil, i la dama m’ho féu notar.

—No tenim res en comú el meu pare i jo —digué—. No li dec res i els seus amics no són pas els meus. Si no hagués estat pel traspassat Sir Charles de Baskerville i algunes altres persones de bon cor, em podria haver mort de gana si pel meu pare fos.

—És per parlar-li del difunt Sir Charles Baskerville que he vingut aquí a veure-la.

Va semblar com si se li encenguessin les pigues en el rostre.

—Què li’n podria dir, d’ell? —preguntà, mentre els seus dits jugaven nerviosament amb les tecles de la màquina d’escriure.

—Vostè el coneixia, no és així?

—Ja li he dit que jo dec molt a la seva generositat. Si ara sóc capaç de mantenir-me per mi mateixa, és sobretot gràcies a l’interès que es va prendre per la meva situació desgraciada.

—Vostè hi corresponia?

La dama aixecà la vista ràpidament amb una lluïssor d’indignació en els seus ulls color avellana.

—Quin és l’objecte d’aquestes preguntes? —inquirí, d’una manera tallant.

—L’objectiu és evitar l’escàndol públic. És millor que li pregunti aquí que no pas que l’assumpte passi fora del nostre control.

El seu rostre empal·lidí. Finalment, alçà els ulls d’una manera irreflexiva i desafiant.

—Està bé, respondré —digué—. Quines són les seves preguntes?

—Va correspondre a l’amabilitat de Sir Charles?

—Certament li vaig escriure una o dues vegades per agrair-li la seva delicadesa i generositat.

—Sap les dates en les quals va escriure aquestes cartes?

—No.

—El va veure alguna vegada vostè?

—Sí. Una o dues vegades, quan va venir a Coombe Tracey. Ell portava una vida molt retirada i preferia fer el bé d’una manera anònima.

—Però si diu vostè que el va veure tan poc i que es varen escriure rares vegades, com va poder saber suficientment sobre els seus negocis per a ser capaç d’ajudar-la com diu que ha fet?

Reaccionà davant de les meves paraules que l’estaven acorralant amb una promptitud extraordinària.

—Hi havia alguns cavallers que coneixien la meva trista història, i es varen unir per tal d’ajudar-me. Un era mister Stapleton, un veí i amic íntim de Sir Charles. Era un home extraordinàriament amable i és a través d’ell que Sir Charles va saber com anaven els meus assumptes.

Jo ja sabia que Sir Charles Baskerville havia fet que Stapleton actués com a almoiner en diferents ocasions, de manera que l’explicació de la dama em semblà sincera.

—Li va escriure mai a Sir Charles demanant-li de trobar-se? —vaig prosseguir.

El rostre de Missis Lyons envermellí de ràbia.

—Realment, senyor, aquesta és una pregunta insòlita.

—Ho sento senyora, però la hi he de repetir.

—Aleshores li responc: certament, no.

—Ni tan sols el mateix dia de la seva mort?

La vermellor baixà en un instant i vaig tenir al davant un rostre blanc com la mort. Els seus llavis eixuts no pogueren pronunciar el «No» que vaig haver de veure més que no pas pròpiament sentir.

—La seva memòria l’enganya —vaig dir-li—. Fins i tot podria repetir un passatge de la seva carta. Deia així: «Si us plau, li ho prego, com que és un cavaller cremi aquesta carta i sigui al portal a les deu en punt».

Em creia que es desmaiaria, però es recuperà fent un esforç suprem.

—És que ja no queden cavallers? —exclamà sufocadament.

—Està essent injusta amb Sir Charles. Ell va cremar realment la carta. Però de vegades una carta és llegible fins i tot quan s’ha cremat. Reconeix ara que vostè va escriure això?

—Sí. Ho vaig escriure —exclamà, vessant la seva ànima en un torrent de paraules—, ho vaig fer. Per què negar-ho? Volia que ell m’ajudés. Creia que si podia entrevistar-m’hi aconseguiria la seva ajuda, de manera que li vaig demanar de veure’ns.

—Però, per què en una hora com aquella?

—Perquè acabava de saber que se n’anava a Londres l’endemà a passar-hi uns mesos. Per determinats motius no podia anar-hi abans.

—Però, per què una cita al jardí en comptes d’una visita a la casa?

—Vostè creu que una dona pot anar sola a casa d’un home solter?

—Bé, i què va passar un cop allà?

—No hi vaig arribar a anar.

—Missis Lyons!

—No, li ho juro pel que tinc per més sagrat. Mai no vaig arribar-hi a anar. Va succeir quelcom que em va impedir d’anar-hi.

—Què va ser?

—És un assumpte privat. No puc parlar-ne.

—Vostè reconeix, llavors, que va acordar una cita amb Sir Charles a la mateixa hora i lloc on ell trobà la mort, però nega haver anat a la cita.

—Això és cert.

Una vegada i altra vaig interrogar-la, però no vaig aconseguir sortir d’aquest atzucac.

—Missis Lyons —vaig dir-li, per acabar amb aquesta llarga entrevista que semblava inacabable—, s’està posant en una greu responsabilitat que la col·loca en una posició molt delicada, entestant-se a no aclarir tot el que vostè sap. Si calgués avisar a la policia s’adonaria de la situació compromesa en què està immersa. Si vostè és innocent, per què s’ha negat d’antuvi a confessar que aquell dia havia escrit a Sir Charles?

—Perquè temia que se’n pogués deduir una conclusió errònia i jo em veiés involucrada en un escàndol.

—I per què tenia tanta pressa que Sir Charles destruís la seva carta?

—Si vostè ha llegit la carta, ja ho deu saber.

—Jo no he pas dit que hagués llegit tota la carta.

—Vostè me n’ha citat un tros.

—N’he citat la postdata; tal com li he dit, la carta havia estat cremada i no era llegible del tot. Li torno a preguntar per què tenia vostè tanta pressa que la carta que va rebre el dia de la seva mort fos destruïda?

—És un assumpte privat.

—Raó de més perquè vostè eviti una investigació policial.

—Aleshores li ho diré. Si vostè ha sentit quelcom de la meva desgraciada història, sabrà que em vaig casar sense pensar-m’hi i que tinc raons per penedir-me’n.

—He sentit a dir-ho.

—La meva vida ha estat una incessant persecució d’un marit que avorreixo. La llei és del seu cantó i cada dia visc amb el temor que m’obligui a tornar amb ell. En el moment que vaig escriure la carta a Sir Charles acabava d’assabentar-me que hi havia una possibilitat de recobrar la meva llibertat si es podien pagar unes determinades despeses. Això ho significava tot per a mi: pau d’esperit, felicitat, respecte propi, tot. Coneixia la generositat de Sir Charles i vaig pensar que si sentia la història dels meus llavis m’ajudaria.

—Aleshores, com és que no hi va anar?

—Perquè entremig vaig rebre ajuda d’un altre costat.

—Aleshores, per què no va escriure vostè a Sir Charles per explicar-li-ho?

—Això és el que hauria fet si no hagués llegit la notícia de la seva mort al diari, l’endemà mateix.

La història de la dona s’aguantava amb coherència i totes les meves preguntes no varen poder ni tan sols fer-la trontollar. Això ho vaig poder constatar investigant si havia fet tràmits per al seu divorci pels volts de la tragèdia.

Era improbable que m’estigués dient que no havia anat a la Mansió de Baskerville si realment hi havia estat, car hauria necessitat un cabriolé per arribar-hi i no hauria pogut retornar a Coombe Tracey fins a primeres hores del matí. Una tal excursió no s’hauria pogut mantenir en secret. Era molt probable, doncs, que estigués dient la veritat o, si més no, una part de la veritat. Vaig retornar confús i descoratjat. Altra vegada tornava a topar amb una paret massissa que semblava haver estat construïda per barrar-me el pas en cadascun dels camins pels quals intentava d’arribar a l’objectiu de la meva missió. I, malgrat tot, com més pensava en el rostre de la dona i en la seva manera de fer, més sentia que m’estava amagant quelcom. Per què empal·lidà, doncs? Per què es negava d’antuvi a admetre res fins que jo la hi forçava? Per què estava tan reticent en el moment de la tragèdia? Ben segur que l’explicació de tot això no podia ser tan innocent com el que em volia fer creure. De moment, no podia pas continuar avançant en aquesta direcció, sinó que havia de tornar a treballar en aquella altra pista que calia investigar a les cabanes de pedra de l’erm.

I aquella era una direcció molt més vaga. Ho vaig comprendre mentre retornava i m’adonava de quina manera, turó rera turó, es mostraven els senyals de l’antic poble que els havia habitat. L’única indicació que m’havia donat Barrymore era que l’estrany vivia en una d’aquelles cabanes abandonades i n’hi ha uns quants centenars escampades al llarg i ample de l’erm. Però, sigui com sigui, vaig utilitzar la meva pròpia experiència a tall de guia, ja que jo l’havia vist dret dalt del cim del Turó Negre. Allò seria doncs el centre de la meva recerca. A partir d’allà, exploraria cadascuna de les cabanes de l’erm fins a trobar la bona. Si l’home era dins, sabria per la seva pròpia boca, a punta de pistola, si calia, qui era i per què ens havia seguit els passos tant de temps. A Regent Street havia pogut escapolir-se, però no hauria pas sabut com fer-s’ho a l’erm. D’altra banda, si aconseguia trobar la cabana i el seu habitant no hi era, restaria allà, per llarga que fos la vetlla, fins que tornés. A Holmes se li havia escapat a Londres. Seria realment un triomf per a mi si el feia pres quan el meu mestre havia fallat.

La sort m’havia estat adversa una i altra vegada en aquesta persecució, però ara, finalment, venia a ajudar-me. I el missatger de la bona fortuna no era cap altre que mister Fankland, amb el seu bigoti gris i tot cara-vermell, dret davant la porta del seu jardí que donava al camí principal pel qual jo caminava.

—Bon dia, doctor Watson —exclamà amb un bon humor inusitat—, hauria de deixar descansar els seus cavalls i entrar a fer la tassa de vi, per fer-me content.

Els meus sentiments envers ell distaven molt de ser amicals després d’haver sabut com havia tractat la seva filla, però frisava per enviar Perkins i la seva carreta cap a casa i l’oportunitat era perfecta.

Després de descavalcar, vaig enviar un missatge a Sir Henry que tornaria a peu a casa a temps per sopar. Llavors vaig seguir Frankland fins al seu menjador.

—És un gran dia per a mi, senyor, un d’aquells dies que s’han d’escriure amb majúscules —exclamà fent moltes rialletes—. He aconseguit un èxit en un esdeveniment doble. Vull ensenyar a la gent dels voltants que la llei és la llei i que hi ha un home que no té por d’invocar-la. He establert un dret de pas a través del centre del parc del vell Middleton, just al mig, senyor, a uns cent metres de la seva porta principal. Què en pensa d’això? Els ensenyarem a aquests magnats que no poden passar per sobre els drets dels plebeus, que Déu els confongui! I he tancat el bosc on la gent de Fernworthy solien anar a berenar. Aquesta remaleïda gent es creuen que no hi ha drets de propietat i que poden anar a escampar la boira on volen amb els seus papers i les seves ampolles. Ambdues causes han estat sentenciades avui i les dues a favor meu. No havia tingut un dia tan bo des que vaig vèncer Sir John Morland, perquè caçava il·legalment en les seves pròpies terres.

—I per què dimonis ho ha fet això vostè?

—Busqui-ho als llibres, senyor. Val la pena de llegir-s’ho. El cas Frankland contra Morland, Cort Superior de Justícia de Queen’s Bench. Em va costar 200 lliures, però vaig guanyar el cas.

—I això li ha reportat algun benefici?

—Cap, senyor, cap. Em sento orgullós de dir que jo no tenia cap interès personal en l’assumpte. He actuat totalment seguint un sentiment de deure públic. No tinc cap dubte, per exemple, que la gent de Fernworthy, aquesta nit, cremaran la meva efígie. La darrera vegada que ho van fer, ja vaig avisar la policia per tal que deturessin aquestes demostracions lamentables. La policia del comtat està en un estat vergonyós, senyor, i no m’han pogut oferir la protecció que m’era deguda. El cas de Frankland contra Sa Majestat la Reina posarà la qüestió davant del públic. Ja els vaig dir que se’n penedirien, d’haver-me tractat d’aquella manera, i les meves paraules ja han esdevingut realitat.

—Com vol dir? —vaig preguntar.

El vell adoptà una expressió d’astúcia.

—Perquè els puc informar d’allò que es deleixen per saber, però per res del món no ajudaria aquests bergants.

Havia estat intentant trobar el mitjà per eludir tota aquella xerrameca, però llavors començava a tenir ganes de saber més coses. Ja m’havia adonat prou de la naturalesa contradictòria del vell renegaire per comprendre que mostrar algun signe d’interès seria el camí més segur perquè deixés de fer-me confidències.

—Un cas de caça furtiva, sens dubte? —vaig preguntar amb un posat indiferent.

—I ca, xicot, un assumpte molt més important que això! Què me’n diu del criminal de l’erm?

Vaig restar perplex.

—No em dirà pas que sap on és? —vaig preguntar.

—Potser no sàpiga exactament on és, però estic ben segur que puc ajudar la policia a posar-li les mans al damunt. No se li ha acudit mai que la manera d’enxampar aquest home és esbrinar d’on treu el menjar i seguir-li la pista?

Semblava certament que s’apropava d’una manera perillosa a la veritat.

—Sens dubte —vaig respondre—, però com sap vostè si és en algun lloc de l’erm?

—Ho sé perquè he vist amb els meus propis ulls el missatger que li va a portar el menjar.

El cor em féu un salt pensant en Barrymore. És una qüestió molt seriosa estar en mans d’un vell xafarder maligne. Però la seva constatació següent em tragué un pes del damunt.

—Li sorprendrà saber que el menjar l’hi porta un vailet. Cada dia el veig pel telescopi que tinc a dalt del terrat de casa. Sempre passa pel mateix camí, a la mateixa hora, i cap on deu anar sinó a trobar el criminal?

D’això sí que se’n diu estar de sort! Però tot i així vaig amagar tota aparença d’interès. Un noi! Barrymore no m’havia dit que al desconegut li portava el menjar un noi. Així doncs, Frankland era sobre la pista de l’home i no pas sobre la del criminal. Si pogués saber tot el que ell sap, m’estalviaria una llarga i esgotadora persecució. Però la incredulitat i la indiferència eren evidentment les meves cartes més valuoses.

—És molt més probable que fos el fill d’algun dels pastors de l’erm que anava a portar el menjar al seu pare.

L’aparença d’oposició a les seves conviccions féu treure foc pels queixals al vell autòcrata. Els seus ulls em miraven amb malvolença i els seus bigotis grisos s’eriçaren com un gat enfurismat.

—Ara pla, senyor! —digué ell, tot assenyalant enllà l’extensió de l’erm—. Veu aquell turó negre del fons? Bé, veu el pujol poc elevat de més enllà, amb aquells arbustos espinosos al cim? És la part més rocallosa de tot l’erm. Li sembla que és un bon lloc perquè un pastor hi faci beguda? La seva suggerència, senyor, és completament absurda.

Vaig respondre humilment que havia parlat sense conèixer tots els fets. La meva submissió li va agradar i l’animà a fer-me noves confidències.

—Pot estar ben segur, senyor, que quan em faig una opinió és perquè tinc bases molt sòlides. He vist el xicot una vegada i una altra amb el seu farcell tots els dies, i de vegades fins i tot dos cops, i he pogut… però, esperi un moment, doctor Watson. Estic veient visions o hi ha quelcom que es mou en aquest precís moment dalt del cim del turó?

Era a una distància d’algunes milles, però vaig poder veure distintament un petit punt fosc sobre el fons verd grisós.

—Vingui, senyor, vingui —exclamà Frankland pujant les escales a corre-cuita—. Podrà veure-ho amb els seus propis ulls i jutjar per vostè mateix.

El telescopi era un instrument formidable, muntat sobre un trípode i col·locat sobre les vidrieres emplomades de la casa. Frankland hi acostà el seu ull i proferí un crit de satisfacció.

—De pressa, doctor Watson, ràpid, abans que no passi a l’altra banda del turó!

Ben segur es tractava d’un petit trinxeraire, amb un farcellet a l’espatlla, esforçant-se per pujar el turó. Un cop dalt de la cresta, vaig veure la figura tosca i estripada que es dibuixà per un instant sobre el cel d’un blau fred. Mirà al seu voltant amb un aire furtiu i cautelós, com qui tem que el segueixin. Després, desaparegué a l’altra banda del turó.

—Aleshores què, tinc raó o no?

—Certament hi ha un noi que sembla que realitzi una missió secreta.

—Fins i tot un policia del comtat podria endevinar quina és la missió. Però no els en diré una paraula i confio que vostè sabrà guardar també el secret, doctor Watson. Ni una paraula! Comprèn?

—Com vostè vulgui.

—M’han tractat d’una manera vergonyosa, molt vergonyosa! Quan es comenci a conèixer el cas Frankland contra Sa Majestat la Reina m’aventuro a creure que una guspira d’indignació s’escamparà pel comtat. Res no em farà ajudar la policia en cap aspecte. Pel que s’haurien preocupat, si en comptes de la meva efígie, aquests bergants m’haguessin cremat lligat a una estaca. No se’n deu pas anar, oi? Vostè m’ha d’ajudar a buidar la garrafa per celebrar aquesta ocasió!

Vaig resistir-me a les seves sol·licituds i vaig aconseguir dissuadir-lo d’acompanyar-me a casa. Després de continuar per la carretera mentre ell em podia veure, vaig desviar-me a través de l’erm i vaig dirigir-me cap al turó rocallós per on havia desaparegut el noi. Tot anava a favor meu i em vaig jurar que no seria pas per manca d’energia ni de perseverança que em deixaria perdre l’oportunitat que la Fortuna havia posat en el meu camí.

En arribar al cim del turó, el sol anava ja a la posta i les llargues vessants eren d’un verd daurat en una banda i d’un gris ombrejat de l’altra. Una boira baixa s’estenia sobre la línia més llunyana de l’horitzó, darrera de la qual s’alçaven les fantàstiques formes dels turons de Belliser i Vixen. Sobre la gran extensió no hi havia ni so ni moviment. Un gran ocell gris, una gavina o bé un estornell, s’enlairava cel amunt.

Ell i jo semblàvem ser els únics éssers vius entre la immensa volta del cel i el desert que s’estenia a sota. L’escenari eixorc, el sentiment de solitud, el misteri i la urgència de la meva tasca, em gelaren l’ànima de cop. El noi, no se’l veia enlloc; però sota meu, en una escletxa dels turons, hi havia un cercle de construccions prehistòriques de pedra i, al mig, s’hi trobava una en prou bon estat com per servir d’aixopluc pel mal temps. El cor em féu un salt en veure-la. Aquest devia ser el catau on s’amagava l’estranger. Per fi els meus peus eren al llindar del seu refugi i el seu secret a l’abast de les meves mans.

En apropar-me a la cabana de pedra avançant amb la mateixa cautela que Stapleton quan, amb el seu caçapapallones alçat, s’acostava fins a la papallona, em satisféu veure que el lloc havia estat realment utilitzat com a habitacle. Un camí poc marcat entre les pedres portava a una obertura enrunada que servia de porta. Tot era silenci. El desconegut devia estar amagat allà o bé voltava per l’erm. Amb els nervis a flor de pell, tremolava emocionat per l’aventura. Vaig llençar la cigarreta, posí la mà sobre la culata del meu revòlver i, encaminant-me ràpidament cap a la porta, vaig mirar a dins. El recinte era buit.

Hi havia, però, molts signes que feien pensar que no havia seguit una pista equivocada. Aquell era, certament, el lloc on l’home es refugiava. Hi havia unes quantes flassades enrotllades i tapades amb una coberta impermeable sobre la mateixa llosa damunt la qual l’home neolític havia dormit en temps prehistòrics. Les cendres del foc eren amuntegades sota unes graelles rudimentàries i, al costat, es veien alguns estris de cuina i una galleda mig plena d’aigua. El pilot de llaunes buides demostrava que aquell lloc havia estat habitat de feia un quant temps. Un cop els meus ulls s’hagueren acostumat a la poca llum vaig descobrir una ampolla d’aiguardent mig plena i un pot en un racó. Al centre de la cabana una pedra plana servia de taula i a sobre hi havia un farcell —el mateix, sens dubte, que acabàvem de veure amb el telescopi, penjat a l’espatlla del vailet. Dins hi havia una barra de pa, llengua de porc en llauna i dos pots de préssec en conserva. En el moment que ho tornava a deixar damunt la pedra, després d’haver-ho examinat, em féu un salt el cor en descobrir que, a sota, s’hi trobava un paper escrit. Vaig agafar-lo i això és el que havien escrit amb llapis fent molt mala lletra:

«El doctor Watson ha anat a Coombe Tracey».

Durant uns instants vaig restar quiet amb el paper a les mans, pensant en el sentit d’aquell curt missatge. Era, doncs, a mi i no pas a Sir Henry a qui aquell desconegut vigilava de prop. No em seguia ell mateix, sinó que havia posat un agent seu —potser el vailet— darrera la meva pista i aquest era el seu informe. Probablement jo no havia fet cap pas per l’erm que no haguessin observat per tal de fer-ne l’informe. Sempre notava aquesta sensació de força invisible, com una fina malla envoltant-nos amb una delicadesa i habilitat infinites, lligant-nos amb una lleugeresa tal que només en algun moment suprem podíem adonar-nos que érem presos entre els seus fils.

Si havien enviat aquell informe, en podien haver fet d’altres, de manera que vaig mirar per la cabana per si en trobava més. No obstant això, no vaig veure res que pogués ser-ho, ni tan sols cap signe que indiqués el caràcter o les intencions d’aquell home que vivia en un indret tan singular, a part de ser espartà en els seus costums i no trobar a faltar les comoditats de la vida. Quan vaig pensar en les pluges torrencials, vaig comprendre, en veure el sostre foradat, com havia de ser poderós i ferm el propòsit que mantenia aquell home en un estatge tan inhòspit. Es tractava, doncs, d’un enemic maligne, o era, per casualitat, el nostre àngel de la guarda? Em vaig jurar que no abandonaria la cabana fins a saber-ho.

A fora, el sol anava lentament cap a la posta i l’oest resplendia amb tons escarlata i daurats. Els estanys distants que voltaven el Gran Fangar de Grimpen reflectien la llum en clapes rosades. Es distingien les dues torres de la Mansió de Baskerville i, a baix, una fumerola llunyana assenyalava el poble de Grimpen. Entre la Mansió i el poble, darrera el turó, s’alçava la casa dels Stapleton. Tot era tendre, suau i tranquil sota aquella llum daurada d’hora baixa però, malgrat tot, en contemplar-ho, la meva ànima no aconseguia compartir la pau de la natura, ans al contrari, s’estremia de pensar que a cada instant s’acostava més l’hora incerta i temuda de l’entrevista. Amb els nervis a flor de pell però amb el propòsit ben ferm, em vaig asseure en un racó fosc de la cabana esperant amb impaciència ombrívola l’arribada del seu estadant.

Per fi, vaig sentir-lo. De lluny, m’arribà el trepig agut de les botes sobre la pedra. Després, un altre cop, i un altre, i encara un altre més a prop, més a prop. Em vaig arrecerar al racó més fosc tot pitjant el gallet de la pistola que duia a la butxaca, decidit a no deixar-me descobrir fins que no hagués vist l’estrany. Hi hagué una llarga pausa que em féu entendre que s’havia aturat. Aleshores, altre cop, se sentiren les seves passes i una ombra penetrà per l’obertura de la cabana.

—Fa un vespre meravellós, estimat Watson —digué una veu ben coneguda—. Estic convençut que estaria millor a fora que no pas a dins.





12. Mort a l’erm


Durant uns instants vaig restar sense alè; gairebé no podia creure el que sentien les meves orelles. Després, vaig recobrar la veu i l’autodomini, alhora que notava com si em traguessin del damunt el pes feixuc de la responsabilitat. Aquella veu freda, incisiva i irònica no podia pas pertànyer a cap altre home en el món.

—Holmes! —vaig exclamar—. Holmes!

—Surti —digué— i, si us plau, vagi amb compte amb la pistola.

Vaig ajupir-me per passar per sota de la tosca llinda i allà seia ell, sobre una pedra del defora, i els seus ulls grisos dansaven alegrement mentre miraven el meu posat sorprès. Estava prim i semblava esgotat, però tenia el cap clar i els sentits ben alerta, i la seva cara de fura apareixia bronzejada pel sol i tallada pel fred. Amb el seu vestit de xeviot i la gorra, semblava un turista qualsevol i amb la seva dèria per la higiene personal, que era una de les seves característiques, s’ho havia fet per dur la barba tan ben afaitada i la roba tan polida com a Baker Street.

—Mai no he estat tan content de veure algú en tota la meva vida —vaig dir-li, al temps que li donava una forta encaixada.

—Ni tan sorprès, oi?

—Bé, he d’admetre que sí.

—La sorpresa no ha pas estat únicament per una banda, li ho asseguro. No tenia la més mínima idea que vostè havia descobert l’indret on m’he retirat de forma ocasional, ni tampoc que l’hi trobaria dins, fins que no he arribat a vint passes de la porta.

—A causa de les meves petjades, suposo?

—Ca, Watson, temo que no podria pas reconèixer la seva petjada entre totes les petjades del món. Si vostè vol realment destarotar-me canviï la marca del seu tabac, perquè quan veig una punta de cigarret amb la marca Bradley, Oxford Street, sé que el meu amic Watson és a la vora. La pot trobar al costat del camí; sens dubte la devia llençar a l’instant suprem es què ha entrat a la cabana buida.

—Exactament.

—Això és el que he pensat i, coneixent la seva admirable tenacitat, estava convençut que vostè s’asseuria a l’aguait amb una arma a la mà, esperant el retorn del seu estadant. Així és que creia realment que jo era el criminal?

—No sabia del cert qui era, però estava decidit a esbrinar-ho.

—Excel·lent, Watson! Com m’ha localitzat? Potser em va veure la nit de la persecució del presoner quan vaig cometre la imprudència de permetre que la lluna es posés al meu darrera?

—Sí, fou llavors que el vaig veure.

—I, sens dubte, devia escorcollar totes les cabanes abans d’arribar en aquesta, oi?

—No, el vailet fou detectat i em donà la pista d’on havia de cercar.

—Devia ser el vell cavaller del telescopi, no hi ha dubte. No vaig saber desxifrar què era aquella llum que es reflectia a la lent —s’aixecà i mirà dins la cabana—. Ah! Veig que el Cartwright m’ha dut provisions. Què és aquest paper? Així que vostè ha anat a Coombe Tracey, veritat?

—Sí.

—Ha visitat Missis Laura Lyons?

—Justa la fusta!

—Molt bé! És evident que les nostres recerques han anat paral·leles i quan posarem en comú els nostres resultats confio que obtindrem un coneixement força complet del cas.

—Bé, estic content de tot cor que sigui aquí, perquè, de fet, ha arribat un punt que la responsabilitat i el misteri estan al límit de la meva resistència nerviosa. Però, com dimonis ha vingut vostè aquí, i què ha estat fent? Jo creia que vostè era a Baker Street, treballant en aquell cas de xantatge.

—Això era el que jo volia que cregués.

—Així és que m’ha estat utilitzant en comptes de confiar en mi —vaig exclamar amb una certa amargor—. Crec que em mereixia un altre tracte per part seva, Holmes.

—Estimat amic, vostè ha estat valuosíssim per a mi en aquest cas com en molts d’altres, i li prego que em perdoni si ha semblat que jo jugava una mica amb vostè. Realment, ha estat en part pel seu propi interès que ho he fet i fou la consciència del perill que corria que m’ha portat a venir aquí i examinar l’assumpte per mi mateix. Si m’hagués estat amb Sir Henry i vostè, el meu punt de vista hauria estat el mateix que el seu i la meva presència hauria alertat els nostres temibles enemics. Tal com estava la situació, així he pogut moure’m d’una forma que no m’hauria estat possible vivint a la Mansió. D’aquesta manera, en canvi, continuo essent un factor desconegut en l’assumpte, disposat a abocar tot el meu potencial en el moment crític.

—Però, per què me n’ha mantingut a part?

—Que vostè ho sabés no ens hauria pas ajudat i, probablement, hauria provocat que jo fos descobert. Vostè hauria volgut dir-me alguna cosa o, per amabilitat, m’hauria vingut a portar quelcom per fer més confortable la meva estada, i, així, hauríem corregut riscs innecessaris. Me n’he endut en Cartwright amb mi —ja deu recordar el vailet de l’Oficina de Missatgers— i ell s’ha ocupat de les meves necessitats: una barra de pa i un coll de camisa net. Què més podia necessitar? A més, ha significat tenir un parell d’ulls addicionals i un parell de cames molt actives i, tot això, ha estat d’un valor incalculable.

—Llavors els meus informes no han servit de res?

Em tremolava la veu en recordar les penes i treballs que m’havien costat i l’orgull que sentia d’haver-los redactat. Holmes es tragué un feix de papers de la butxaca.

—Aquí té els seus informes, estimat amic, i molt grapejats, li ho asseguro. Vaig prendre disposicions molt pràctiques i només m’arribaven amb un dia de retard. L’he de felicitar sincerament pel zel i la intel·ligència que ha mostrat en un cas tan extraordinàriament difícil com aquest.

Encara em sentia força decebut pel tracte que Holmes m’havia donat, però la calidesa de l’elogi que ara em dirigia, allunyava l’enuig del meu cor. Vaig comprendre també, en el fons de l’ànima, que tenia raó en dir que era realment millor per als nostres propòsits si jo no sabia que ell es trobava a l’erm.

—Així m’agrada —digué, en veure com canviava el posat entristit del meu rostre—; i ara expliqui’m el resultat de la seva visita a Missis Laura Lyons. No m’ha estat gens difícil d’endevinar que havia estat a Coombe Tracey per veure-la, car ja estic al corrent que ella és l’única persona d’allà que pot ser-nos d’ajuda en aquest afer. De fet, si avui no hi hagués anat vostè, demà hi hauria anat jo.

El sol ja s’havia post i el crepuscle s’ajaçava damunt l’erm. L’aire havia esdevingut gèlid i ens ficàrem dins la cabana per tal d’escalfar-nos. Allà, asseguts en la penombra, vaig contar a Holmes la meva conversa amb la dama. Estava tan interessat en allò que li contava, que vaig haver de repetir-ne algunes parts dues vegades per satisfer el seu interès.

—Això és important —digué ell quan vaig acabar—. Omple un buit que he estat incapaç de reblir en aquest afer tan complicat, i s’haurà adonat, potser, de l’estreta intimitat que existia entre aquesta dama i Stapleton?

—No sabia pas que els unís una tal intimitat.

—No hi ha cap dubte d’això. Es trobaven, s’escrivien; hi havia una entesa plena entre ells. Ara tenim una arma molt poderosa a les nostres mans. Si tan sols pogués utilitzar-la per apartar la seva dona…

—La seva dona?

—Ara jo li estic fornint informació a canvi de tota la que vostè m’ha donat. La dona que es fa passar per Miss Stapleton en realitat és la seva muller.

—Déu meu, Holmes! Està segur del que diu? Com hauria permès que Sir Henry se n’enamorés si hagués estat així?

—Que Sir Henry se n’enamorés no perjudicava ningú, llevat d’ell mateix. Ben prou va tenir cura que Sir Henry li fes l’amor, tal com vostè mateix ha observat. Li repeteixo que la dama és la seva muller, no la seva germana.

—Aleshores, per què van tramar aquest engany?

—Perquè va calcular que li seria molt més útil fent el paper d’una dona lliure.

Tots les meves inexplicables intuïcions, les meves vagues sospites, de sobte prengueren cos i es concentraren en el naturalista. En aquell home impassible i esblanqueït, amb el seu barret de palla i el caçapapallones a la mà, em semblà veure-hi un ésser terrible, una criatura d’una paciència i una laboriositat infinites, amb un rostre somrient i un cor d’assassí.

—Així és ell, el nostre enemic. És ell qui ens seguí la pista a Londres?

—Així és com jo interpreto l’enigma.

—I l’avís… devia provenir d’ella!

—Exactament.

L’ombra d’una monstruosa malesa, mig vista, mig intuïda, sorgia de la foscor que m’havia envoltat tants de dies.

—Però, vostè, n’està segur, d’això, Holmes? Com ho sap que la dona és la seva muller?

—Perquè en Stapleton va cometre l’error de contar-li un fragment real de la seva biografia en la primera ocasió que el va veure i m’aventuraria a dir que se’n deu haver penedit moltes vegades. Durant un temps treballà de mestre d’escola al Nord d’Anglaterra. Avui en dia no hi ha ningú més fàcil de seguir-li els passos que a un mestre. Existeixen agències on es pot identificar qualsevol home que hagi treballat en la professió. A través d’una petita investigació, he pogut esbrinar que una escola havia passat per circumstàncies atroces i que el seu propietari —el seu cognom era diferent— havia desaparegut amb la seva dona. Les descripcions coincidien. En descobrir que l’home desaparegut era aficionat a l’entomologia, la identificació fou completa.

La foscor creixia però bona part de l’entorn era encara cobert només per les ombres.

—Si aquesta dona és realment la seva dona, aleshores quin paper fa Missis Laura Lyons? —vaig preguntar.

—Aquest és un dels punts que les seves recerques han aclarit. La seva entrevista amb la dama ha clarificat molt la situació. No sabia que existís cap projecte de divorci entre ella i el seu marit. En aquest cas, considerant Stapleton com a solter, ella deu comptar, sens dubte, a convertir-se en la seva muller.

—I quan se’n desenganyi?

—Aleshores, probablement ens farà servei. El nostre primer objectiu és anar-la a trobar tots dos demà mateix. No creu vostè, Watson, que ja fa massa estona que és fora de les seves funcions? El seu lloc és a la Mansió de Baskerville.

Els darrers raigs de llum rogenca s’havien esvaït cap a ponent i la nit s’havia instal·lat sobre l’erm. Unes quantes estrelles lluïen feblement en un cel violeta.

—Una darrera pregunta, Holmes —vaig fer mentre m’aixecava—. Ben segur que no hi ha d’haver secrets entre nosaltres. Què significa tot això?

Holmes baixà la veu per respondre’m.

—Es tracta d’un assassinat, Watson. Un assassinat refinat, a sang freda i absolutament premeditat. No em pregunti detalls. La meva xarxa s’està tancant sobre ell de la mateixa manera que la seva s’abat sobre Sir Henry i, amb l’ajuda de vostè, està gairebé a la meva mercè. Només hi ha un perill que ens amenaça. I és que no doni el cop abans que nosaltres estiguem preparats per atacar. Un dia més —dos a tot estirar— i hauré tancat el cas. Però fins llavors resti al seu lloc i estigui tan a prop de Sir Henry com una mare abnegada quan vigila el seu fill malalt. La seva missió d’avui queda justificada per ella mateixa, però hauria valgut més que no l’hagués deixat desemparat. Escolti!

Un crit esgarrifós —un llarg xiscle d’horror i angoixa— trencà el silenci de l’erm. Aquell espantós esgarip em corglaçà.

—Oh! Déu meu! —vaig dir amb la veu sobtada—. Què és això? Què significa?

Holmes aixecà el cap i vaig veure la seva silueta fosca i atlètica dibuixada a la porta de la cabana, amb les espatlles doblegades, el cap endavant i el rostre sotjant en la foscor.

—Pst! —mormolà— pst!

El crit fou llarg a causa de la seva intensitat, però havia ressonat des d’algun lloc distant de l’ombrívola plana. Ara, esclatava a les nostres orelles més a prop, més fort i més urgent que abans.

—On és? —mormolà Holmes, i m’adoní pel tremolor de la seva veu que ell, l’home de ferro, estava profundament commòs—. On és, Watson?

—Crec que allà —vaig respondre assenyalant en la foscor.

—No, allà!

I, altra vegada, el xiscle esgarrifós s’expandí en el silenci de la nit més intens i proper que mai. I un nou so s’hi afegí, una remor greu i sorda, harmònica i, tot i així amenaçadora que pujava i baixava com el murmuri greu i constant de la mar.

—El gos! —exclamà Holmes—. Vingui, Watson, vingui! Déu meu, feu que no sigui massa tard!

Arrencà a córrer a tota velocitat per l’erm, i jo li seguia els passos. Però, ara, des d’algun lloc del terreny esquerdat, immediatament davant de nosaltres, ens arribà un darrer xiscle desesperat seguit d’un cop pesat i somort. Ens deturàrem a escoltar. Cap altre so trencà el silenci feixuc d’aquella nit sense vent.

Vaig veure que Holmes es posava la mà al front com qui no sap on es troba, i picà de peus a terra amb força.

—Ens han vençut, Watson, hem arribat massa tard.

—No, no pot pas ser!

—Que neci he estat retenint la meva mà. I vostè, Watson, miri què passa per deixar el seu lloc! Però, per Déu que si s’ha esdevingut el pitjor, el venjarem!

Correguérem cegament a través de les tenebres, ensopegant amb les pedres, fressant-nos el camí entre les mates d’argelaga, panteixant en pujar els turons i baixant per les vessants a gran velocitat, sempre en la direcció d’on provenien aquells sons esgarrifosos. A cada pujada, Holmes mirava àvidament el seu entorn, però les ombres de l’erm eren espesses i res no es movia en la seva tenebrosa faç.

—Pot veure alguna cosa?

—Res.

—Però, escolti, què és això?

Un llarg gemec se’ns ficava a les orelles. Altre cop, per l’esquerra! En aquella banda una cresta de roques acabava en un cingle abrupte que davallava per un pendent sembrat de pedres. Sobre aquella oscada superfície jeia un objecte fosc de forma irregular. En atansar-nos-hi corrent, la silueta vaga es concretà en una estructura definida. Era el rostre d’un home abatut, de boca terrosa, amb el cap cargolat sota el cos fent un angle horrible, les espatlles encongides, tot ell encorbat com si es disposés a fer un salt mortal. La seva positura era tan grotesca que no vaig poder per un instant comprendre que aquell gemec significava el traspàs de la seva ànima. Ni un murmuri, ni un cruixit sorgia ara de la negra figura sobre la qual ens havíem inclinat. Holmes li posà la mà al damunt i la tragué amb una exclamació d’horror. La lluentor del llumí que havia encès il·luminà els seus dits tacats de sang quallada mentre l’espantós bassal s’engrandia lentament amb la sang que brollava del crani esclafat de la víctima. I brillà també sobre quelcom que ens estremí, fent-nos gairebé defallir: era el cos de Sir Henry de Baskerville!

Cap de nosaltres no podia oblidar aquell peculiar vestit vermellós de xeviot, el mateix que portava el matí que el veiérem per primer cop a Baker Street. Poguérem donar-li encara una ullada i després la flama vacil·là i el llumí s’apagà al mateix temps que l’esperança abandonava les nostres ànimes. Holmes gemegà i la pal·lidesa del seu rostre trencà la foscor.

—La bèstia bruta! La bèstia bruta! —vaig exclamar tancant fortament els punys—. Oh! Holmes, mai no em perdonaré per haver-lo deixat en mans del destí.

—Sóc més culpable jo que no pas vostè, Watson. Per tenir el cas ben lligat he posat en perill la vida del meu client. És el cop més fort que he hagut de suportar en tota la meva carrera. Però, com ho podia saber, com podia saber que arriscaria la seva vida passejant sol per l’erm, a desgrat de tots els meus advertiments?

—Que ens hagi tocat sentir els seus xiscles… Déu meu, aquells xiscles! I que, tot i així, haguem estat incapaços de salvar-lo! On és aquesta bèstia bruta de gos que l’ha dut a la mort? Es deu haver amagat entre les roques. I Stapleton on és? Ell haurà de respondre d’aquest fet.

—Ho farà. Ja vetllaré jo perquè sigui així. L’oncle i el nebot han estat assassinats; l’un mort a causa de l’espant produït per la visió de la bèstia que ell creia que era sobrenatural, l’altre conduït a la mort per la seva fugida desesperada en escapar-se de la bèstia. Llevat del que hem sentit no podem ni tan sols jurar l’existència de la bèstia, ja que Sir Henry ha mort, com és evident, a causa de la caiguda.

—Però juro que, per astut que sigui, abans no acabi el dia serà a les meves mans!

Restàrem uns instants a banda i banda del cos destrossat, compungits i aclaparats per una desgràcia tan sobtada i irrevocable que havia dut tots els nostres llargs i laboriosos esforços a un final tan lamentable. Aleshores, en sortir la lluna, pujàrem dalt del rocam d’on havia caigut el nostre amic i, des del cim, observàrem l’erm ombrívol, mig argentat i mig tenebrós. En la llunyania, a milles de distància en la direcció de Grimpen, lluïa una llum groga, solitària i estàtica. Només podia provenir de la casa aïllada dels Stapleton. Vaig renegar amargament, donant un cop de puny enlaire mentre m’ho mirava.

—Per què no l’enxampem ara mateix?

—El nostre cas no està complet. Aquest individu és extremadament prudent i astut. No val el que sabem sinó el que podem provar. Si fem un moviment en fals, el brètol se’ns pot escapar.

—Què podem fer?

—Demà tindrem moltes coses a fer. Aquesta nit l’única cosa que poden: fer és resar les últimes oracions pel nostre pobre amic.

Plegats, baixàrem la vessant escarpada i ens apropàrem al cos que ressaltava, negre i clar, damunt les pedres argentades. L’agonia d’aquelles extremitats contorsionades m’afectà fins a produir-me un espasme de dolor que em negà els ulls de llàgrimes.

—Hem d’anar a cercar ajuda, Holmes! No podem pas portar-lo tot el camí fins a la Mansió, nosaltres sols. Déu meu, s’ha tornat boig?

Proferí un crit i s’inclinà sobre el cos. Ara, dansava i reia prenent-me la mà. Podia ser ell, el meu amic impertorbable i autocontrolat? Realment, aquells eren cops amagats!

—Porta barba! Porta barba! L’home porta barba!

—Barba?

—No és Sir Henry… És… és el meu veí, el criminal!

Giràrem el cos a corre-cuita i la seva barba regalimant assenyalava la claror freda de la lluna. No hi podia haver dubte pel que feia al front sortit i als ulls enfonsats de fera. Era realment el mateix rostre que resplendia a la llum de l’espelma, quan per sobre la roca descobrirem la faç de Selden, el criminal.

Aleshores, de sobte, se’m va fer tot clar. Vaig recordar que el jove baró havia regalat la roba vella a Barrymore. Aquest la devia haver traspassat a Selden per tal d’ajudar-lo a escapar. Les botes, la camisa, la gorra; tot era de Sir Henry. Tot i així, la tragèdia apareixia prou sinistra; però aquest home, almenys, es mereixia la mort segons les lleis del seu país. Li vaig comunicar a Holmes com anava l’assumpte, amb el cor eixamplant-se’m dins del pit d’alegria i agraïment.

—Aleshores ha estat la roba que l’ha conduït a la mort? —digué—. Està clar que el gos ha seguit la víctima després d’haver ensumat una peça de roba de Sir Henry —la bota que li van prendre a l’hotel, segurament— i per això aquest home s’ha estimbat. Hi ha un fet curiós, però: Com ha pogut saber en Selden, enmig de la foscor, que el gos anava per ell?

—L’ha sentit.

—El fet d’escoltar l’udol d’un gos a l’erm no hauria pas conduït un home tan dur com ell a un tal paroxisme de terror, fins al punt d’arriscar-se a ser capturat altra volta, amb els crits tan esgarrifosos que feia. Pels xiscles que hem sentit, deu haver hagut de recórrer un llarg camí després de conèixer que la bèstia el perseguia. Però com se n’ha adonat?

—És un misteri per a mi saber per què aquest gos, suposant que les nostres conjectures siguin correctes…

—Jo no suposo res.

—Bé, doncs, per què aquest gos anava solt aquesta nit? M’imagino que no deu pas córrer sempre lliurement per l’erm. Stapleton no el devia pas deixar anar llevat que tingués raons per creure que Sir Henry hi era.

—La meva dificultat és més gran que la seva, car penso que ben aviat tindrem una explicació per a la seva mentre que la meva restarà sempre un misteri. La qüestió és ara què farem amb el cos d’aquest pobre desgraciat? No podem pas deixar-lo aquí a mercè de les guilles i els corbs.

—Suggereixo que el fiquem dins una d’aquestes cabanes fins que puguem comunicar-nos amb la policia.

—Exactament. I no hi ha dubte que entre tots dos podrem transportar-l’hi. Escolti Watson, què és això? És el nostre home en persona. Quina audàcia! Ni una paraula que pugui mostrar les nostres sospites, ni un sol mot, o els meus plans se n’aniran en orris.

Una figura se’ns estava apropant per l’erm, i vaig veure la guspira roja mig apagada d’un cigar. La lluna l’il·luminava i vaig poder distingir la silueta elegant i el caminar airós del naturalista. Es deturà en veure’ns, i després seguí avançant.

—Ei, doctor Watson, és vostè, oi? És l’última persona que m’imaginava trobar a l’erm, en aquesta hora de la nit. Però, Déu meu, què és això? Hi ha algú ferit? No… no em digui que és el seu amic Sir Henry!

Em passà pel davant d’una revolada i s’inclinà sobre l’home mort. Vaig notar com inspirava profundament i el cigar li queia dels dits.

—Qui… qui és? —quequejà.

—És Selden, l’home que s’escapolí de Princetown.

Stapleton es girà, pàl·lid com la mort, cap a nosaltres; però en un esforç suprem, superà la seva sorpresa i decepció. Ens mirà amb suspicàcia l’un després de l’altre.

—Déu meu! Quin assumpte tan esgarrifós! Com ha mort?

—Sembla que s’hagi trencat el coll en estimbar-se per aquestes roques. El meu amic i jo ens passejàvem per l’erm quan hem sentit un crit.

—Jo també he sentit un crit. Això és el que m’ha fet sortir de casa. Estava preocupat per Sir Henry.

—Per què per Sir Henry en concret? —no vaig poder evitar preguntar-li.

—Perquè jo li havia suggerit que vingués a fer-me una visita. En veure que no venia, m’ha estranyat; i, naturalment, m’he començat a preocupar per ell quan he sentit crits a l’erm. A propòsit —els seus ulls tornaren a dirigir-se cap a mi i després cap a Holmes alternativament—, han sentit alguna altra cosa a part del crit?

—No —digué Holmes— i vostè?

—Tampoc.

—Què vol dir, doncs?

—Oh! Vostè ja coneix les històries que els camperols conten sobre el gos fantasma, i tot això. Diu que se sent per l’erm de nit. Només em preguntava si hi hauria proves d’haver-se escoltat aquesta nit.

—No hem pas sentit res d’això, nosaltres —vaig respondre.

—I quina és la seva teoria sobre la mort d’aquest pobre individu?

—No hi ha dubte que l’angoixa i el fet d’estar-se a la intempèrie l’han fet parar boig. Ha fugit esparverat per l’erm en estat de follia, ha caigut i s’ha trencat el coll.

—Aquesta sembla l’explicació més raonable —digué Stapleton i deixà anar un sospir que, pel que em va semblar, indicava que se sentia alleujat—. I vostè què en pensa, míster Sherlock Holmes?

El meu amic el felicità:

—Vostè és ràpid fent identificacions —digué.

—L’hem estat esperant en aquesta contrada des que va arribar el doctor Watson. Encara ha estat a temps de presenciar una tragèdia.

—Sí, ben cert que sí. No dubto que les explicacions del meu amic s’avenen amb els fets. Me’n duré un record ben desagradable demà, quan torni a Londres.

—Oh! Se’n torna demà?

—Aquesta és la meva intenció.

—Espero que la seva visita posi una mica de llum sobre tots aquests esdeveniments que ens desconcerten.

Holmes arronsà les espatlles.

—No sempre es pot tenir l’èxit que es desitja. Un investigador necessita fets i no llegendes i murmuracions. No ha estat un cas satisfactori.

El meu amic parlava amb un to ben franc i despreocupat. Stapleton se’l mirava encara fixament. Després es girà cap a mi.

—Proposaria que transportéssim aquest pobre home cap a casa meva, però la meva germana s’espantaria tant, que no m’atreveixo a fer-ho. Crec que si el tapem estarà segur fins demà.

I així ho vàrem fer. Després de resistir-nos a l’oferta d’hospitalitat de Stapleton, Holmes i jo ens dirigírem a la Mansió de Baskerville, deixant que el naturalista tornés a casa tot sol. En mirar enrera vàrem veure la seva silueta allunyant-se lentament per la immensitat de l’erm i, al seu darrera, aquella clapa negra sobre el pendent argentada que assenyalava l’indret on jeia aquell home que havia acabat els seus dies d’una manera tan horrible.

—Finalment, arribem al cos a cos —digué Holmes mentre caminàvem plegats a través de l’erm—. Quins nervis d’acer que té aquest individu! Com s’ha refet de seguida davant d’allò que hauria pogut representar un xoc fortíssim, en adonar-se que un home equivocat havia estat víctima del seu pla. Ja li vaig dir a Londres, Watson, i li ho repeteixo ara, que mai no ens les hem hagut amb un enemic més del nostre tremp.

—Lamento que l’hagi vist a vostè.

—De primer, també m’ha contrariat a mi. Però Déu ens guard d’un ja està fet!

—Quina conseqüència tindrà en els seus plans el fet de saber que vostè és aquí?

—Potser el farà ser més cautelós o que prengui mesures desesperades immediatament. Com la majoria dels criminals intel·ligents, deu confiar excessivament en la seva intel·ligència i s’imagina que ens ha enganyat completament.

—Per què no l’arrestem ara mateix?

—Estimat Watson, vostè ha nascut per a ser un home d’acció. El seu instint sempre el condueix a despendre energia. Però pensi que si, per un suposar, l’haguéssim arrestat aquesta nit, què dimonis n’hauríem tret, d’això? No podem demostrar res contra ell. Aquí rau la diabòlica astúcia de l’assumpte. Si actués mitjançant un agent humà podríem obtenir-ne alguna prova però encara que arrosseguéssim aquest gos immens fins a la llum del dia, no ens ajudaria gens a posar la corda al voltant del coll del seu amo.

—Però tenim alguna base.

—Ni tan sols això. Només suposicions i conjectures. Seríem la riota de la Cort de Justícia si hi acudíssim amb una història com aquesta i amb les proves que tenim ara.

—Hi ha la mort de Sir Charles.

—El van trobar mort sense cap senyal de violència sobre el cos. Vostè i jo sabem que va morir de pura por; però com podem convèncer d’això els dotze membres impassibles del jurat? Quins senyals hi ha del gos? On són les marques dels seus ullals? Naturalment, ja sabem que un gos no mossega un cos sense vida, i que Sir Charles ja era mort abans que la bèstia l’encalcés. Però tot això hem de demostrar-ho i no estem pas en posició de fer-ho.

—Bé, però, i el que ha passat aquesta nit?

—No hem pas millorat gaire amb el que ha passat aquesta nit. Altre cop ens trobem que no hi ha relació directa entre el gos i la mort de l’home. No hem pas vist el gos. L’hem sentit però no podem pas provar que estigués perseguint l’home. Hi ha una total absència de mòbil. No, estimat amic, hem d’admetre que no tenim cap base de moment i s’ho val de córrer qualsevol risc per tal d’aconseguir-ne una.

—I com pensa aconseguir-la?

—Tinc grans esperances que Missis Laura ens ajudi quan vegi ben clar com està l’assumpte. I, a més, tinc el meu propi pla. Ja n’hi ha prou amb el que ha passat avui, però espero que abans no s’acabi el dia ens haurem sortit amb la nostra.

No vaig poder treure-li res més i continuà caminant immers en les seves cabòries, fins al portal dels Baskerville.

—Que pensa pujar a dalt?

—Sí. Ja no crec que hi hagi cap motiu per continuar amagat. Una última cosa, Watson. No digui res del gos a Sir Henry. Deixi que cregui que la mort de Selden ha estat tal com Stapleton ens vol fer creure. Així estarà més serè per a la prova que haurà de suportar demà; perquè demà, si no em falla la memòria en recordar el seu informe, està convidat a sopar a casa d’aquesta gent.

—I jo també.

—Aleshores, vostè s’haurà d’excusar, car ell hi ha d’anar tot sol. Això serà fàcil d’arranjar. I ara, si bé arribem tard per dinar, potser podrem almenys sopar una mica.





13. Tot parant les xarxes


Sir Henry estigué més content que no pas sorprès de veure Sherlock Holmes, perquè feia dies que esperava que els darrers esdeveniments aconseguissin fer-lo venir de Londres. El que sí que el sorprengué fou que el meu amic no portés equipatge ni donés explicacions de la seva absència. Entre els dos ben aviat cobrirem les seves necessitats d’informació i, després d’un sopar tardà, comunicàrem a Sir Henry tot allò que consideràvem convenient que sabés. Primer de tot em correspongué la desagradable tasca d’informar de la mort de Selden a en Barrymore i la seva dona. Per a ell tal vegada fou un gran alleujament, però ella es posà a plorar amargament eixugant-se les llàgrimes amb el davantal. Per a tothom era un home violent mig animal i mig dimoni, però per a ella mai no va deixar d’ésser el vailet entremaliat de la seva adolescència, el nen que ella duia sempre agafat de la mà. Molt dolent ha de ser un home que no tingui cap dona que plori per ell.

—He estat romancejant per la casa tot el dia des que Watson se n’ha anat aquest matí —digué Sir Henry—. M’imagino que em mereixo tota la confiança per haver mantingut la meva promesa. Si no hagués promès no sortir sol m’hauria passat una tarda molt més animada, perquè he rebut un missatge de Stapleton en el qual em convidava a casa seva.

—Estic segur que hagués tingut una tarda molt més moguda —digué Holmes molt sec—. Per cert, suposo que no s’ha adonat que hem estat lamentant que s’hagués trencat el cap.

Sir Henry obrí els ulls.

—Com ha estat això?

—Aquell pobre desgraciat anava vestit amb la seva roba. Tinc por que el seu majordom, que la hi havia donada, no tingui ara problemes amb la policia.

—No és probable. No tenen cap mena de marca, que jo sàpiga.

—És una sort per a ell; de fet, és una sort per a tots vostès, ja que estan tots fora de la llei en aquest assumpte. No estic segur que, com a detectiu, el meu primer deure no fos arrestar tota la gent de la casa. Els informes de Watson són documents summament comprometedors.

—Però, què hi ha del cas? —preguntà Sir Henry—. N’ha pogut treure l’entrellat? No crec pas que Watson i jo sapiguem gaire més que quan vam arribar.

—Crec que estaré en disposició d’aclarir-li més la situació abans que no passi gaire temps. És un assumpte extremadament complicat i dels més difícils que m’hagi trobat. Encara hi ha alguns punts foscos, però de tota manera estem arribant al fons de la qüestió.

—Hem tingut una experiència, com li haurà dit Watson, sens dubte. Hem sentit el gos per l’erm, de manera que no puc jurar que tot es tracta de vana superstició. Vaig treballar una mica amb gossos quan era a l’Oest i, quan en sento un, el reconec. Si vostè és capaç de posar un morrió a aquest i encadenar-lo, estic disposat a jurar que vostè és un dels més grans detectius de tots els temps.

—Crec que podré posar-li el morrió i una cadena al coll si vostè m’ajuda.

—Faré el que vostè em mani.

—Molt bé; i a més li demanaré que ho faci cegament, sense demanar-me’n la raó.

—Com vostè vulgui.

—Si ho fa així, crec que tenim moltes probabilitats que el nostre petit problema es resolgui. No dubto que…

Parà de cop mirant fixament enlaire, per damunt del meu cap. La llàntia li il·luminava el rostre amb tanta intensitat que hauria pogut ser una estàtua clàssica, la personificació de l’estat d’alerta i expectació.

—Què és això? —cridàrem els dos.

En mirar avall vaig adonar-me que reprimia alguna emoció interna. Els seus trets eren encara assossegats, però en els seus ulls brillava un divertit entusiasme.

—Disculpi l’admiració d’un afeccionat —digué mentre assenyalava la filera de retrats que cobrien la paret del davant—. Watson no admetrà que jo entengui gens d’art, però és enveja, perquè els nostres punts de vista sobre el tema difereixen. Ara bé, aquesta és una col·lecció de retrats realment formidable.

—Bé, m’encanta sentir-li-ho a dir —respongué Sir Henry, mirant el meu amic amb una certa sorpresa—. No vull pas dir que sigui gran coneixedor en la matèria, i seria millor jutge d’un cavall o d’un vedell que no pas d’un quadre. No sabia que vostè tingués temps per a aquesta mena de coses.

—Reconec quan una cosa és de qualitat només de veure-la, i ara la veig. Això és un Kneller i juraria que aquesta dama vestida de seda blava d’allà baix i el fornit cavaller que porta perruca és un Reynolds. Deuen ser retrats de família, suposo?

—Sí, tots.

—En sap els noms?

—Barrymore me’ls ha fet aprendre i em penso que sabré recitar la lliçó força bé.

—Qui és el cavaller del telescopi?

—És el contraalmirall Baskerville, que va servir amb Rodney a les índies Occidentals. L’home de la jaqueta blava i el rotlle de paper és Sir William Baskerville, que fou president dels Comitès de la Cambra dels Comuns amb Pitt.

—I aquest cavaller que tinc just al davant, el del vellut negre i la corbata de llaç?

—Ah! Té dret a conèixer-lo. Aquest és el causant de tots els mals, el malvat Hug que despertà el gos dels Baskerville. No crec que arribem a oblidar-lo.

Vaig mirar-me el seu retrat amb interès i una certa sorpresa.

—Déu meu! —digué Holmes—, sembla un home prou assossegat i de costums tranquil, però gosaria dir que hi ha un dimoni amagat en els seus ulls. L’hauria fet una persona més robusta i d’aspecte més rufià.

—No hi ha dubte de la seva autenticitat, car el nom i la data, 1647, són darrera la tela.

Holmes afegí ben poca cosa més, perquè el retrat del vell bergant semblava exercir una gran fascinació sobre ell, i se l’estigué mirant fixament durant tot el sopar. No fou fins més tard, quan Sir Henry ja s’hagué retirat a la seva habitació, que se sentí capaç de seguir el fil del seu pensament. Em conduí altre cop a la sala dels banquets, amb l’espelma de l’habitació a la mà, i l’alçà davant del retrat de la paret, deteriorat pel temps.

—No veu res?

Em vaig mirar l’ample capell emplomat, el seu cabell rinxolat, el coll blanc brodat i el rostre llarg i sever que s’hi emmarcava. No era pas una fesomia brutal, sinó més aviat afectada, dura i severa, amb una boca ferma, de llavis prims i un esguard fred i intolerant.

—Li recorda algú que vostè conegui?

—Per la mandíbula s’assembla una mica a Sir Henry.

—Una mera suggestió, potser. Però, esperi un moment!

Pujà dalt d’una cadira i, tot aguantant el llum amb la mà esquerra, cobrí amb la dreta l’amplada dels cabells i els rínxols llargs.

—Déu del cel! —exclamà amb sorpresa.

El rostre de Stapleton havia sorgit del quadre.

—Ahà! Ho veu, m’han entrenat a examinar les cares i no els seus guarniments. La primera qualitat d’un investigador criminal és veure darrere una disfressa.

—Però això és meravellós! Podria ser el seu retrat.

—Sí, és un exemple interessant de regressió tant física com espiritual. L’estudi dels retrats de família és suficient per a convertir un home a la doctrina de la reencarnació. L’individu és un Baskerville, això és evident.

—Amb designis sobre la successió.

—Exactament. Aquesta troballa del retrat ens ha fornit una de les anelles perdudes de la cadena més òbvies. El tenim, Watson, el tenim, i juraria que abans de demà a la nit s’estarà debatent en la nostra xarxa tan indefens com una de les seves papallones. Una agulla, un tros de suro i una etiqueta, i ja el podrem afegir a la nostra col·lecció de Baker Street!

Es girà i esclatà en un dels seus rars atacs de riure. No l’he sentit a riure gaire i la seva rialla ha estat sempre presagi de desgràcia per a algú.

Em vaig llevar molt d’hora al matí, però Holmes encara s’havia llevat abans que jo, perquè el vaig veure pujant pel camí mentre jo em vestia.

—Sí, avui tindrem un dia molt enfeinat —remarcà fregant-se les mans amb l’alegria de l’acció— les xarxes són totes al seu lloc i estem a punt de recollir-les. Sabrem, abans no comenci el dia, si hem caçat el nostre gran espet bocatort, o bé si s’ha esmunyit per les malles.

—Ja ha estat a l’erm?

—He enviat un informe des de Grimpen a Princetown sobre la mort de Selden. Crec que puc prometre que cap de vostès no es veurà implicat en l’assumpte. I també m’he posat en contacte amb el meu fidel Cartwright, que s’hauria quedat com un clau a la porta de la meva cabana com un gos sobre la tomba del seu amo, si no l’hagués tranquil·litzat comunicant-li que estic bé.

—Quin és el següent moviment?

—Veure Sir Henry. Ah! mira-te’l!

—Bon dia, Holmes —digué Sir Henry— sembla un general preparant els plans de la batalla amb el seu cap d’estat major.

—Aquesta és justament la situació. Watson estava demanant les meves ordres.

—I jo també!

—Molt bé. Vostè està convidat, si ho he entès bé, a sopar amb els nostres amics, els Stapleton, aquesta nit.

—Espero que vostè també vingui. Són gent molt hospitalària i estic segur que els alegraria molt de veure’l.

—Em sembla que Watson i jo haurem d’anar a Londres.

—A Londres?

—Sí, crec que, tal com estan les coses, serem més útils allà.

El rostre del jove baró s’allargà perceptiblement.

—Confiava que em protegirien en tot aquest assumpte. La mansió i l’erm no són pas llocs gaire agradables quan s’està sol.

—Estimat amic, vostè ha de confiar en mi sense reserva i fer exactament el que li dic. Ha de dir als seus amics que ens hauria agradat molt de venir amb vostè, però que assumptes de màxima urgència ens requerien a ciutat. Esperem tornar ben aviat a Devonshire. Se’n recordarà de donar-li aquest missatge?

—Si insisteix…

—No hi ha altra alternativa, li ho asseguro.

Pel seu front arrufat, vaig adonar-me que el baró se sentia profundament ferit pel que considerava un abandó.

—Quan volen marxar? —preguntà fredament.

—Immediatament després d’esmorzar. Anirem amb cotxe fins a Coombe Tracey, però Watson deixarà aquí les seves coses com a penyora que tornarà. Watson, vostè enviarà una nota a Stapleton per dir-li que lamenta no poder-hi anar.

—M’estan entrant ganes d’anar a Londres amb vostès —digué Sir Henry—. Per què m’hauria de quedar sol aquí?

—Perquè aquest és el seu lloc de combat. Perquè m’ha donat la seva paraula que faria allò que li digués, i jo li dic que resti aquí.

—D’acord, llavors em quedaré.

—Una altra cosa! Vull que vagi amb cotxe a Merripit House. Però després faci tornar el cotxe, i procuri que s’assabentin que pensa tornar a peu.

—A peu per l’erm?

—Sí.

—Però si això és precisament el que tan sovint m’havien advertit que no fes!

—Aquesta vegada ho pot fer amb tota seguretat. Si no tingués completa confiança en els seus nervis i coratge, no li ho suggeriria, però és fonamental que ho faci.

—Aleshores ho faré.

—I si valora la seva vida, no travessi l’erm en cap altra direcció que no sigui el camí recte que va de la Mansió Merripit al camí de Grimpen, que és la seva ruta natural de retorn.

—Faré exactament tal com diu.

—Molt bé. M’agradaria sortir de casa immediatament després d’esmorzar, si és possible, a fi de ser a Londres a la tarda.

Estava absolutament astorat davant d’aquell pla, tot i que recordava que Holmes havia dit a Stapleton, la nit anterior, que la seva visita acabaria l’endemà. No m’havia passat pel cap, però, que volgués que jo l’acompanyés, ni tampoc comprenia que haguéssim de ser absents els dos en un moment que ell mateix declarà que era crític. No hi havia res a fer, no obstant, llevat d’obeir sense reserva. De manera que ens acomiadàrem del nostre entristit amic i, al cap d’un parell d’hores, ja ens trobàvem a l’estació de Coombe Tracey i havíem enviat el cotxe de retorn. Un petit vailet ens esperava a la plataforma.

—Mana res, senyor?

—Agafaràs aquest tren cap a la ciutat, Cartwright. Tan bon punt arribis, telegrafiaràs a Sir Henry Baskerville en nom meu, dient-li que, si troba la meva llibreta de notes que he perdut, me l’enviï per correu certificat a Baker Street.

—Sí, senyor.

—I pregunta a l’oficina de correus de l’estació si hi ha cap missatge per a mi.

El xicot tornà amb un telegrama, que Holmes em donà. Deia així:

«Telegrama rebut. Vinc amb una ordre judicial en blanc. Arribo a les cinc quaranta. LESTRADE».

—Això és en resposta al meu telegrama d’aquest matí. És el millor dels professionals i penso que podem necessitar la seva ajuda. Ara, Watson, crec que no podem utilitzar millor el nostre temps que anant a veure la nostra coneguda Missis Laura Lyons.

El seu pla de campanya se’m començava a fer evident. Utilitzaria Sir Henry per convèncer els Stapleton que realment havíem marxat, mentre que el que realment faríem seria tornar a l’instant precís en què probablement seríem necessaris. El telegrama des de Londres, si Sir Henry en parlava als Stapleton, dissiparia els últims recels de les seves ments. Ja em semblava veure les nostres xarxes atrapant el gran espet bocatort.

Missis Laura Lyons era al seu despatx, i Sherlock Holmes inicià la seva entrevista amb franquesa i anant al gra de tal manera que la sorprengué considerablement.

—Estic investigant les circumstàncies que convergiren en la mort del difunt Sir Charles Baskerville —digué ell—. El meu amic aquí present, el doctor Watson, m’ha informat de tot allò que vostè li havia explicat i també de tot el que ha amagat en relació amb el tema.

—I què he amagat, jo? —preguntà desafiant.

—Vostè ha confessat que demanà a Sir Charles que fos al portal a les deu en punt. Nosaltres sabem que aquests foren el lloc i l’hora de la seva mort. Vostè ens ha amagat quina relació hi ha entre aquests esdeveniments.

—No hi ha cap relació.

—En aquest cas, doncs, és una extraordinària coincidència. Però crec que finalment aconseguirem establir-hi una relació. Vull ser-li absolutament franc, Missis Lyons. Considerem que aquest és un cas d’assassinat, i les proves poden implicar-hi no solament el seu amic míster Stapleton, sinó també la seva dona.

Missis Lyons es tornà a seure. Amb les mans esgarrapava els braços de la butaca, i em vaig adonar que les seves ungles rosades s’havien tornat blanques de tan fort com premia.

—La seva dona! —repetí—. La seva dona! No era pas un home casat, ell!

Sherlock Holmes arronsà les espatlles.

—Demostri-m’ho! Demostri-m’ho! I si ho aconsegueix…

L’espurneig ferotge dels seus ulls deia més que cap paraula.

—He vingut preparat per això —digué Holmes traient-se uns papers de la butxaca—. Aquí té una fotografia de la parella feta a York fa quatre anys. Al darrera posa Mr. y Mrs. Vandeleuer, però no tindrà cap dificultat en reconèixer-lo, i a ella també, si és que la coneix de vista. Aquí porto tres descripcions escrites per testimonis de confiança de quan Mr. i Mrs. Vandeleur regentaven l’escola privada de St. Oliver. Llegeixi-les, i digui’m si dubta de la identitat d’aquestes persones.

Missis Lyons se les mirà, i després alçà els ulls cap a nosaltres amb el rostre rígid d’una dona desesperada.

—Míster Holmes —digué ella—, aquest home m’ha proposat el matrimoni a condició que em divorciés del meu marit. M’ha mentit, el malvat, de totes les maneres concebibles. No m’ha dit mai una paraula que fos veritat. I per què? Per què? Jo m’imaginava que ho feia tot per mi. Però ara m’adono que no he estat altra cosa que un instrument en les seves mans. Per què hauria de ser lleial amb ell, que mai no ho ha estat amb mi? Per què hauria de protegir-lo de les conseqüències de les seves malvestats? Pregunti’m el que vulgui, que no li amagaré res. Una cosa li juro, i és que quan vaig escriure la carta, mai vaig ni tan sols somniar en fer-li cap mal al vell Sir Charles que havia estat el més afable dels meus amics.

—Confio completament en vostè, senyora —digué Sherlock Holmes—. El relat d’aquests esdeveniments seria menys dolorós i potser ho faria més fàcil si jo li contés el que ha passat i vostè verifiqués que no faig cap error. L’enviament d’aquesta carta fou Stapleton qui la hi suggerí.

—Ell me la va dictar.

—Suposo que la raó que devia donar fou que vostè rebria ajuda de Sir Charles per cobrir les despeses legals relacionades amb el seu divorci.

—Exactament.

—I després d’haver enviat la carta la va dissuadir d’acudir a la cita?

—Em digué que feria el seu amor propi que cap altre home trobés els diners per a aquest fi, i que, tot i que ell era un home pobre, sacrificaria fins a l’últim penic per tal d’apartar tots els obstacles que ens separaven.

—Sembla un caràcter molt ferm. I després no en va saber res més fins que va llegir la notícia de la mort al diari.

—No.

—I li va fer jurar que no diria res sobre la seva cita amb Sir Charles.

—Exactament. Digué que la mort era molt misteriosa, i que jo seria sospitosa si se sabien aquells fets. Em va espantar per tal que callés.

—Molt bé, però vostè tenia les seves sospites?

Vacil·là, i abaixà els ulls.

—El coneixia —digué— però si ell hagués estat lleial amb mi, jo hauria fet el mateix amb ell.

—Crec que, amb tot això, vostè se n’ha sortit prou bé —digué Sherlock Holmes—. Ha tingut Stapleton a les seves mans sabent-ho ell, i tot i així està viva. Ha estat caminant a la vora del precipici durant uns quants mesos. Ens hem d’acomiadar, ara, Missis Lyons, i és probable que ben aviat tingui notícies nostres.

—El nostre cas a poc a poc es va arrodonint, i les dificultats van esvaint-se davant nostre —digué Holmes, mentre esperàvem drets l’arribada de l’exprés de la ciutat—. Ben aviat estaré en posició de narrar en un sol relat continu un dels crims més sensacionals i singulars dels temps moderns. Els estudiants de criminologia el recordaran al costat dels incidents anàlegs de Grodno, a la Petita Rússia, l’any 1866, i naturalment els assassins d’Anderson a Carolina del Nord, però aquest cas té alguns trets propis que el diferencien dels altres. Fins i tot ara no tenim cap prova clara en contra d’aquest home tan astut. Però em sorprendria molt que no s’hagués aclarit tot abans d’anar-nos-en a dormir.

L’exprés de Londres entrà a l’estació rugint i un home de baixa estatura, que recordava un buldog esprimatxat, saltà d’un compartiment de primera classe. Els tres ens donàrem les mans i de seguida em vaig adonar, per la manera reverencial amb què Lestrade mirava el meu company, que havia après molt des dels temps en què treballaren junts per primer cop. Podia recordar molt bé el despreci amb què aquell home pràctic escoltava les teories d’un raonador.

—Hi ha res interessant? —preguntà.

—És l’assumpte més interessant de fa anys —respongué Holmes—. Disposem de dues hores abans de marxar. Penso que hauríem d’aprofitar-ho per sopar, i després, Lestrade, li traurem el mal gust de boca de la boira de Londres amb una mica de l’aire pur de la nit a Dartmoor. Mai no ha estat allà? Ah! bé, no crec pas que mai oblidi la seva primera visita.





14. El gos dels Baskerville


Un dels defectes de Sherlock Holmes, si és que se’n pot dir defecte, és que era extremadament reticent a comunicar totalment els seus plans a ningú fins al moment de posar-los en pràctica. En part li devia venir, sens dubte, del seu tarannà de líder que adora dominar la situació i sorprendre els qui l’envolten. En part, també, a causa de la seva precaució professional que l’impulsava a no córrer cap risc. El resultat, no obstant això, era una dura prova per a aquells qui actuaven com a ajudants o agents seus. Sempre m’havia fet patir amb això, però mai com durant aquella llarga caminada en la foscor. Teníem la gran prova davant nostre; per fi ens disposàvem a fer el darrer esforç, i Holmes encara no ens n’havia dit res, de manera que només vaig poder elucubrar quin seria el curs de la seva acció. Els nervis se’m posaren a flor de pell quan, finalment, la fredor del vent a la cara i els espais foscos i buits a banda i banda de l’estret camí m’anunciaren que tornàvem a ser a l’erm. A cada pas dels cavalls, a cada volta de roda, érem més a prop de la nostra suprema aventura.

La nostra conversa era destorbada per la presència del cotxer del carruatge que havíem llogat, de manera que ens veiérem obligats a parlar d’assumptes trivials, tot i que teníem els nervis en tensió a causa de l’emoció anticipada. Em vaig sentir alleujat, després d’una reserva tan poc natural, quan finalment passàrem per la casa de Frankland i vaig saber que érem a prop de la mansió escenari de l’acció. No pujàrem fins a la porta, sinó que restàrem prop del portal que donava a l’Avinguda. Vàrem pagar el cotxer i li ordenàrem que tornés a Coombe Tracey de seguida, mentre nosaltres començàvem a caminar fins a la casa Merripit.

—Porta armes, Lestrade?

El petit detectiu somrigué.

—Mentre porti pantalons tindré una butxaqueta, i mentre tingui una butxaqueta, hi duré alguna cosa a dins.

—Perfecte! El meu amic i jo també estem preparats en cas d’emergència.

—Vostè es mostra molt reservat en aquest assumpte, míster Holmes. A què hem de jugar ara?

—Al joc d’esperar.

—Déu meu, no sembla pas un lloc gaire agradable —digué el detectiu, tremolant i mirant al seu voltant les vessants tenebroses del turó i l’immens llac de boira que cobria el Fangar de Grimpen—. Veig els llums d’una casa davant nostre.

—És la casa Merripit el final del nostre trajecte. Li prego que camini de puntetes i que no parli si no és xiuxiuejant.

Avançàrem cautelosament pel camí, com si ens dirigíssim a la casa, però Holmes ens féu deturar a uns cent metres de distància.

—Ja estem bé —digué—. Aquestes roques de la dreta formen una magnífica pantalla.

—Hem d’esperar aquí?

—Sí. Hem de preparar la nostra petita emboscada aquí. Fiqui’s en aquell forat, Lestrade. Vostè ha estat dins la casa, oi, Watson? Pot dir-nos la posició de les habitacions? Què són aquestes finestres amb gelosia del final?

—Crec que són les finestres de la cuina.

—I aquella de més enllà que llueix tan intensament?

—Deu ser ben segur la del menjador.

—Les persianes són aixecades. Vostè coneix millor el terreny. Arrossegui’s sense fer soroll i miri què estan fent. Però, pel que més vulgui, procuri que no vegin que els observa!

Vaig avançar de puntetes pel caminet i em vaig ajupir darrera de la paret baixa que volta un hortet esquifit. Arrossegant-m’hi per darrera, vaig arribar fins a un lloc des d’on podia veure directament a través de la finestra que tenia la cortina enretirada.

Només hi havia dos homes a la sala, Sir Henry i Stapleton. Els veia asseguts de perfil a banda i banda de la taula. Els dos fumaven cigar i tenien el cafè i les copes de vi al davant. Stapleton parlava molt animat, però Sir Henry estava pàl·lid i distret. Potser el fet de pensar que havia de tornar a peu pel fatídic erm li enterbolia el pensament.

Mentre els mirava, Stapleton s’aixecà i sortí de la sala; al mateix temps Sir Henry omplí el seu got altra vegada i es recolzà sobre la cadira, aspirant el fum del seu cigar. Vaig sentir un «crec» a la porta i el cruixir d’unes botes damunt la grava. Les passes avançaven, al llarg del camí, per l’altra banda de la paret darrera la qual m’amagava. En mirar a l’altra banda, vaig veure el naturalista que es deturava davant la porta d’un cobert, situada en un racó de l’hort. Una clau girà dins del pany i en travessar el llindar se sentí un curiós soroll, com de baralla, que venia de l’interior. Només s’hi estigué un minut, i després vaig tornar a sentir la clau altra vegada; passà per davant meu i tornà a entrar a la casa. El vaig veure reunir-se altre cop amb el seu convidat i jo vaig tornar arrossegant-me lentament fins on els meus companys m’esperaven, per tal de contar-los el que havia vist.

—Així, Watson, que la dama no és amb ells? —preguntà Holmes, en acabar el meu informe.

—No.

—On pot ser, doncs? Perquè no hi ha cap altre llum en les altres habitacions, llevat de la cuina.

—No m’imagino on pot ser.

Ja havia dit que el gran Fangar de Grimpen era cobert d’una densa boira blanca. Doncs, ara, es dirigia lentament cap a nosaltres i s’instal·lava com un mur prop nostre, baixa, però densa i ben definida. La lluna brillava al seu damunt i semblava un gran camp de gel que relluïa, amb els extrems dels turons llunyans com roques que emergien de la seva superfície. El rostre de Holmes es girà cap allà i mormolà impacientment, en veure el seu avenç indolent.

—Ve cap a nosaltres, Watson.

—És greu, això?

—Realment molt greu; és l’única cosa en aquest món que podia desbaratar els meus plans. No pot ser gaire lluny, ara. Són les deu en punt. L’èxit de la nostra empresa i la seva vida pot ser que depenguin del fet que surti abans que la boira hagi cobert el camí.

La nit era clara i bonica sobre els nostres caps. Les estrelles brillaven amb una lluentor freda mentre la mitja lluna banyava tota l’escena amb una llum suau i difusa. Davant nostre s’alçava la massa obscura de la casa, el seu sostre dentat i les xemeneies arrissades netament dibuixades sobre el cel estrellat. Àmplies barres de llum daurada de les finestres del pis inferior s’estenien per l’hort i l’erm. Una d’elles s’apagà de sobte. Els servents havien sortit de la cuina. Només restava la llàntia del menjador on els dos homes, l’amfitrió assassí i el convidat inconscient, xerraven encara tot fumant.

A cada minut aquesta planúria de llana blanca que cobria la meitat de l’erm avançava cada cop més i més a prop de la casa. Les primeres alenades de boira s’enfilaven pel quadrat daurat de la finestra il·luminada. La paret més distant de l’hortet ja no era visible, i els arbres es dreçaven entre remolins de vapor blanc. Mentre miràvem, les garlandes de boira, començaren a envoltar les dues cantonades de la casa i s’enrotllaven lentament formant un únic banc sobre el qual el pis superior i la teulada suraven, com un estrany vaixell sobre un mar de broma. Holmes picà, enfurit, amb el puny contra la roca de davant nostre i clavà la seva petjada a terra, impacient.

—Si no surt d’aquí a un quart d’hora, el camí estarà totalment cobert. D’aquí a mitja hora ja no podrem veure’ns ni les mans.

—Retrocedim cap a un terreny més enlairat?

—Sí, crec que serà millor.

Així és que, a mesura que el banc de boira avançava cap a nosaltres, reculàrem fins a trobar-nos a uns vuit-cents metres de la casa i aquell mar de broma blanca, amb la lluna argentant-ne la superfície, progressava lentament i inexorable.

—Ens estem allunyant massa —digué Holmes—. No podem arriscar-nos que atrapin Sir Henry abans que nosaltres puguem arribar-hi. Costi el que costi hem de quedar-nos on som —es deixà caure de genolls i clavà l’orella a terra—. Gràcies a Déu em sembla que sento que s’acosta.

Un soroll de passes ràpides trencà el silenci de l’erm. Arraulits darrera les roques, miràvem atentament el banc de boira cobert de plata del davant. Les passes es feien més fortes, i entre la broma, com si fos darrera una cortina, avançava l’home que estàvem esperant. Mirà al seu voltant, com sorprès d’emergir a la nit clara i estrellada. Aleshores caminà amb rapidesa pel sender, passà per davant d’on ens amagàvem, i prosseguí amunt pel llarg pendent de darrera nostre. Mentre caminava no deixava de mirar darrera seu a un cantó i a l’altre, com qui se sentís inquiet.

—Silenci! —cridà Holmes i vaig sentir el soroll sec que fa una pistola en carregar-la—. Mirin! Ja ve!

En algun lloc, al bell mig del banc de broma que avançava, sonava un soroll compassat, tènue i agut, però continu. El núvol es trobava a menys de cinquanta metres d’on érem, i tots tres miràvem cap allà, sense saber quin seria l’horror que estava a punt de sorgir-ne. Jo era al costat de Holmes i vaig esguardar un instant el seu rostre. Tenia la cara pàl·lida i estava intranquil, els ulls li brillaven intensament a la llum de la lluna. Però, de sobte, els obrí mirant fixament al seu davant i els seus llavis se separaren de la sorpresa. Al mateix temps, Lestrade proferí un esclafit de terror i es llançà a terra. Jo em vaig posar dempeus de cop, amb la mà inerta sobre la meva pistola i la ment paralitzada per l’espantosa forma que havia sorgit de les ombres de la boira. Era un gos, un enorme gos negre com el carbó, un gos que no tenia res a veure amb els gossos que hagin vist ulls mortals. Treia foc per la boca oberta, els ulls li lluïen com brases vermelles, el seu musell, la seva gola eren perfilats per una flama tremolosa. Mai en el somni delirant d’una ment pertorbada no es podia haver concebut res més feréstec, més aterridor, més diabòlic que aquella forma i testa salvatges i fosques que s’abalançava cap a nosaltres des de la paret de broma.

A grans salts, l’enorme criatura negra baixava pel sender seguint de prop les petjades del nostre amic. Estàvem tan paralitzats per aquella aparició que el deixàrem passar abans no poguérem recuperar-nos de la impressió. Aleshores, Holmes i jo disparàrem alhora, i la criatura proferí un esgarip infernal que demostrava que, si més no, un dels trets l’havia tocat. Tot i així, no es deturà, sinó que continuà avançant a bots. Més endavant en el camí, vàrem veure Sir Henry mirant enrera, amb el rostre blanc com el clar de lluna i les mans alçades a causa de l’horror contemplant, desesperat, aquella cosa horrible que el perseguia.

Però aquell crit de dolor del gos havia dissipat tots els nostres temors. Si era vulnerable és que era mortal, i si l’havíem pogut ferir, el podríem matar. Mai no havia vist un home córrer com Holmes ho féu aquella nit. Tinc fama de ser lleuger de cames, però em deixà enrera en la mateixa mesura que jo vaig deixar enrera el petit professional. Davant nostre, mentre volàvem camí amunt, sentírem els esgarips de Sir Henry i el rugit intens del gos. Vaig arribar a temps de veure la bèstia llançar-se sobre la seva víctima, fer-la caure a terra i atacar-la al coll. Però l’instant següent Holmes ja havia descarregat els cinc trets del seu revòlver sobre la criatura. Amb un darrer udol agonitzant i una mossegada inútil en l’aire, rodà sobre la seva esquena, amb les quatre potes agitant-se furiosament, i després es desplomà sobre el seu flanc. Vaig ajupir-me panteixant, i vaig apuntar amb la meva pistola aquell cap espantós i lluent, però era inútil prémer el gallet. El gos gegant era mort.

Sir Henry jeia sense sentit en aquell mateix lloc on caigué. Li descordàrem el coll de la camisa i Holmes mormolà una pregària d’agraïment en veure que no hi havia cap signe de ferida, i que el rescat havia arribat a temps. Les parpelles del nostre amic començaren a bellugar-se, i féu un feble esforç per moure’s. Lestrade abocà una mica de brandy d’un flascó entre les dents de Sir Henry, mentre un parell d’ulls espantats ens miraven.

—Déu meu! —mormolà—. Què era allò? Què era, per l’amor de Déu?

—Sigui el que sigui, és mort —digué Holmes—. Hem abatut el fantasma de la família per sempre més.

En mida i en força, era una terrible criatura la que jeia davant nostre, tota llarga. No era un gos de raça ni un mastí, semblava més aviat una combinació dels dos. Era prim, salvatge i gran com una petita lleona. Fins i tot ara, malgrat la immobilitat de la mort, les seves enormes mandíbules semblaven treure una flama blava, i els seus ulls petits i fixos eren voltats de foc. Vaig tocar amb la mà el seu musell lluent i, en treure la mà, els meus dits també semblava que es cremessin i brillessin en les tenebres.

—Fòsfor —vaig dir.

—Una hàbil preparació de fòsfor —digué Holmes ensumant l’animal mort—. No hi ha cap olor que pugui interferir amb el seu sentit de l’olfacte. Li devem una gran disculpa, Sir Henry, per haver-lo exposat a aquesta situació tan espantosa. Jo estava preparat per enfrontar-me amb un gos, però no amb una criatura com aquesta. I la boira ens deixava poc temps per a rebre-la.

—Vostè m’ha salvat la vida.

—Després d’haver-la posat en perill. Se sent amb cor d’aixecar-se?

—Doni’m un altre glop de brandy, i estaré en condicions per al que sigui. Bé, ara, si m’ajudeu a aixecar-me… Què pensa fer ara vostè?

—Deixar-lo aquí. No està preparat per a noves aventures aquesta nit. Si es vol esperar, un o altre de nosaltres l’acompanyarà a la Mansió.

Intentà posar-se dempeus, trontollant, però encara estava pàl·lid com la cera, i tremolava de cap a peus. L’ajudàrem a arribar fins a una roca on s’assegué, fremint, amb el rostre entre les mans.

—Ara hem de marxar —digué Holmes—. Hem d’acabar la nostra tasca, i cada moment és important. Hem completat el nostre cas, i només ens resta atrapar el nostre home.

—Tenim mil probabilitats contra una de trobar-lo a la casa —prosseguí mentre tornàvem enrera pel sender—. Aquests trets el deuen haver avisat que tot ha començat.

—Estàvem a una certa distància, i la boira pot haver esmorteït el soroll.

—Seguia el gos per cridar-lo després… Poden estar-ne segurs. No, no! a hores d’ara deu ser fora! Però escorcollarem la casa per tal d’assegurar-nos-en.

La porta principal era oberta, de manera que vàrem entrar de pressa i miràrem, una a una, totes les habitacions davant la sorpresa d’un vell servent tremolós amb el qual ens topàrem al passadís. No hi havia cap llum, tret de la del menjador, però Holmes agafà una llàntia i no deixà cap racó de la casa sense explorar. No poguérem trobar ni un senyal de l’home que estàvem perseguint. Al pis de dalt, no obstant això, una de les habitacions era tancada amb clau.

—Hi ha algú a dins! —exclamà Lestrade—. Hi sento moviment. Obriu aquesta porta!

Un gemec esmorteït i un cruiximent ens arribà de dins. Holmes picà la porta, just pel damunt del pany, amb la planta del peu i la porta s’obrí. Pistola en mà, ens precipitàrem tots tres dins l’habitació.

Però a dins no hi havia cap senyal d’aquell individu desesperat i desafiant que esperàvem veure. En comptes d’això, ens vàrem trobar amb un objecte tan estrany i inesperat que restàrem per uns instants immòbils per la sorpresa.

L’habitació havia estat moblada com petit museu, i les parets eren cobertes de nombroses caixes amb tapa de vidre on hi havia col·leccions de papallones i arnes, la recol·lecció de les quals havia constituït el descans d’aquell home complex i perillós. Al centre de la sala hi havia un tronc vertical que, en algun moment, havien col·locat com a suport del cabiró corcat que travessava el sostre. Lligada a aquell tronc, hi havia una figura embolicada amb els llençols que s’havien utilitzat per immobilitzar-la que, durant una estona fou impossible de saber si es tractava d’un home o d’una dona. Li havien posat una tovallola al voltant del coll nuada al tronc per darrera. Una altra li cobria la part inferior de la cara, i per sobre d’aquesta dos ulls negres, uns ulls plens de pena i vergonya amb un posat de terrible interrogació, ens contemplaven. En un minut arrancàrem la mordassa, desférem els lligams i Mrs. Stapleton es desplomà davant nostre. Quan el seu bonic cap li caigué sobre el pit, vaig veure la marca rosa de la fuetada al seu coll.

—La bèstia bruta! —exclamà Holmes—. Ràpid, Lestrade, l’ampolla de brandy! Assegui-la en una cadira. S’ha desmaiat a causa dels mals tractes i l’esgotament.

Tornà a obrir els ulls i preguntà:

—Està bé? Ha aconseguit escapar-se?

—No se’ns pot pas escapar, senyora.

—No, no vull pas dir el meu marit. Sir Henry, està bé?

—Sí.

—I el gos?

—És mort.

Féu un gran sospir de satisfacció.

—Gràcies a Déu! Gràcies a Déu! Oh! Aquest truà! Miri com m’ha tractat —s’arremangà i veiérem amb horror que els braços eren coberts de morats—. I això no és res, res! També ha torturat la meva ment i la meva ànima, deshonrant-la. Vaig poder suportar tot això; els mals tractes, la solitud, una vida de decepció, tot mentre vaig poder mantenir l’esperança de tenir el seu amor, però ara sé que fins i tot en això he estat el seu instrument.

Es posà a somicar apassionadament mentre parlava.

—No li desitja pas el bé, senyora —digué Holmes—. Digui’ns, doncs, on podem trobar-lo. Si mai vostè l’ha ajudat a fer mal, ajudi’ns ara a nosaltres en compensació.

—Només hi ha un lloc on pugui haver fugit —respongué ella—. Hi ha una vella mina d’estany en una illa, al bell mig del Fangar. Allà amagava el seu gos i també fou en aquell lloc on féu els seus preparatius per si havia de cercar un refugi. Allà és on es deu haver amagat.

El banc de boira s’atapeïa com la llana blanca contra la finestra. Holmes aixecà la llàntia en aquella direcció.

—Miri —digué ell—, ningú no pot trobar el camí en el Fangar de Grimpen aquesta nit.

Ella picà de mans. Els ulls i les dents li lluïen amb una alegria ferotge.

—Pot trobar el camí per entrar-hi, però mai per sortir-ne —exclamà—. Com podria veure els seus punts de referència en una nit com aquesta? Els vàrem plantar entre els dos per marcar el camí per entre el Fangar. Oh! Si hagués pogut enretirar-los avui! Aleshores sí que l’haurien tingut a les seves mans.

Se’ns feia evident que tota persecució seria en va fins que s’hagués escampat la boira. Mentrestant, deixàrem Lestrade controlant la casa, mentre que Holmes i jo tornàvem a la Mansió de Baskerville amb Sir Henry. La història dels Stapleton no li podia ser amagada per més temps; i encaixà el cop amb fermesa quan s’assabentà de la veritable identitat de la dona que havia estimat. Però la commoció d’una nit d’aventures havia destrossat els seus nervis, i abans del matí li agafà un deliri febril del qual s’ocupà el doctor Mortimer. Els dos estaven destinats a viatjar plegats pel món abans que Sir Henry s’hagués convertit una vegada més en l’home sa i animós que havia estat, abans d’esdevenir el propietari d’aquelles possessions malastrugues.

I ara arribo ràpidament a la conclusió d’aquest relat singular, en el qual he intentat fer compartir al lector aquestes obscures pors i vagues suposicions que ennuvolaren les nostres vides tant de temps i acabaren d’una manera tan tràgica. El matí després de la mort del gos, la boira ja s’havia esvaït i Mrs. Stapleton ens guià fins al lloc on trobàrem el passatge per entre els sorramolls. Ens ajudaren molt a comprendre l’horror de la vida d’aquesta dona l’avidesa i la joia amb què ens posava sobre la pista del seu marit. La deixàrem sobre l’estreta península de terra ferma que s’endinsava en punxa en la vasta superfície dels sorramolls. Des de l’extrem, unes barres plantades ací i allà mostraven per on el camí serpentejava, de tofa d’herba en mata d’arbustos, entre aquells pous d’escuma verda i aquells fangars nauseabunds que barraven el pas als estranys. Els densos joncars i les carnoses plantes aquàtiques exhalaven un olor putrefacta i un vapor miasmàtic feixuc sobre els nostres rostres. Més d’una vegada un pas en fals ens féu enfonsar fins a la cuixa en l’obscur i tremolós fangar, que oscil·lava en suaus ondulacions uns quants metres al voltant dels nostres peus.

La seva urpa tenaç s’aferrissava als nostres turmells en caminar i, quan ens hi enfonsàvem, semblava com si una mà maligna ens estirés cap al fons d’aquelles obscenes fondàries, tan horrible i deliberada era l’engrapada d’aquell espantós fangar. Tan sols una vegada veiérem senyals que algú altre havia passat per aquest camí perillós abans que nosaltres. D’una tofa d’herba cotonosa que creixia en el llot, emergia un objecte obscur. Holmes s’enfangà fins a la cintura en sortir del camí per anar-lo a agafar, i si nosaltres no haguéssim estat allà per treure’l mai no hauria pogut tornar a trepitjar terra ferma. Sostenia enlaire una sabata negra. En la part interior del cuir hi havia gravat «Meyers, Toronto».

—Ha valgut la pena el bany de fang —digué ell—. És la bota perduda del nostre amic Sir Henry.

—Que Stapleton ha llençat quan fugia.

—Exactament. La va retenir a la mà després d’utilitzar-la per posar el gos darrera de la seva pista. Fugí quan s’adonà que el joc havia acabat malament, sense deixar-la anar. I la llançà en aquest punt de la seva fugida. Si més no, sabem que ha arribat fins aquí sa i estalvi.

Però estàvem destinats a no saber més que això, encara que era molt el que podíem imaginar. No hi havia cap possibilitat de trobar petjades al fangar, perquè el fang que pujava les recobria immediatament, però quan per fi arribàrem a un terreny més ferm més enllà del pantà, les cercàrem amb deler. Tot i així mai no veiérem el més mínim signe. Si la terra ens contava la veritable història, llavors Stapleton no arribà mai fins a aquella illa on tenia el refugi, en cerca de la qual havia lluitat contra la broma la nit anterior. En algun lloc, en el cor del gran Fangar de Grimpen, sota el llot fastigós de l’immens fanguissar que l’havia xuclat, jau enterrat aquest home fred i cruel.

Poguérem descobrir molts senyals de la seva presència a l’illa voltada de sorramolls on amagava el seu salvatge aliat. Una immensa roda motriu i un forn de fosa mig ple de desferra indicaven la posició d’una mina abandonada. Al costat hi havia les restes enrunades de les cases dels miners foragitats d’allà, sens dubte, pels vapors nauseabunds de la humitat circulant. En una d’aquestes cases, un collar i una cadena, al costat d’una gran quantitat d’ossos rosegats, mostraren on havien confinat l’animal. Un esquelet, amb un ble de cabell castany adherit, jeia entre les restes.

—Un gos! —digué Holmes—. Per Déu, un spaniel de pèl arrissat. El pobre Mortimer no tornarà a veure el seu gos. Bé, no sé pas si aquest lloc conté cap secret que no haguem esbrinat. Podia amagar el seu gos, però no podia fer callar la seva veu i d’aquí venien aquells esgarips que fins i tot a la llum del dia eren desagradables de sentir. En cas d’emergència, podia amagar-lo al cobert de Merripit, però sempre era un risc, i només el dia suprem que considerava com la culminació dels seus esforços, gosà fer-ho. Aquesta pasta que hi ha dins la llauna és sens dubte la mescla lluminosa amb la qual untava la criatura. Això li ho suggerí, naturalment, la història del gos infernal de la família, i el desig de fer que Sir Charles morís de por. No és estrany que el pobre criminal corregués i xisclés, com ho féu el nostre amic, i com hauríem fet nosaltres mateixos si haguéssim vist una criatura semblant llançar-se cap a nosaltres en les tenebres de l’erm. Era un truc molt astut ja que de portar la víctima a la mort, quin camperol s’hauria aventurat a investigar gaire a fons una criatura com aquella després de veure-la, com molts l’han vista per l’erm? Ja ho vaig dir a Londres, Watson, i ho torno a dir ara: mai no hem contribuït a caçar un home més perillós que el que reposa aquí sota…

Estengué el seu llarg braç cap a la vasta extensió clapejada de verd dels sorramolls, que s’allargava fins a unir-se amb els pendents rogencs de l’erm.





15. Retrospecció


Era una nit freda i boirosa de finals de novembre, i Holmes i jo sèiem a la vora del foc, a la nostra sala d’estar de Baker Street. Després del tràgic desenllaç de la nostra visita a Devonshire, havíem estat ocupats per dos assumptes de gran importància. El primer dels casos havia fet pública l’atroç conducta del Coronel Upwood en relació amb el famós escàndol dels Naips del Club Nonpareil. El segon era la defensa de la infortunada Mme Montpensier de l’acusació d’assassinat que requeia sobre ella, en relació amb la mort de la seva fillastra, Mlle Carère, la jove dama que, com es recordarà, fou trobada sis mesos després viva i casada a Nova York. El meu amic estava d’un humor excel·lent a causa de l’èxit que havia coronat una sèrie de casos difícils i importants, de manera que vaig poder induir-lo a discutir els detalls del misteri de Baskerville. Havia esperat pacientment l’oportunitat, perquè era conscient que mai no permetria que els casos s’encavalquessin, que la ment lògica i clara no s’apartaria d’un treball actual per embrancar-se mentalment amb els records del passat. Sir Henry i el doctor Mortimer eren a Londres de pas per al llarg viatge que havien receptat al primer perquè es refés dels nervis. Havien vingut a veure’ns aquella mateixa tarda, així és que era natural que el tema sorgís en la nostra conversa.

—Tota la seqüència d’esdeveniments —digué Holmes—, des del punt de vista de l’home que es feia dir Stapleton, era simple i directa, malgrat que per a nosaltres, que al principi no teníem mitjans per conèixer els motius de les seves accions, i només podíem veure part dels fets, tot ens semblés extraordinàriament complex. Jo he gaudit de l’avantatge de mantenir dues converses amb Mrs. Stapleton i el cas és tan clar que no crec pas que hagi quedat res en secret. Podrà trobar algunes notes sobre el cas a la lletra B del meu índex alfabètic de casos.

—Potser podria amablement fer-me de memòria un esquema oral del curs dels esdeveniments.

—Naturalment, encara que no li puc garantir que recordi tots els fets. La concentració mental intensa té una estranya forma d’esborrar el passat. L’advocat que té el cas a les seves mans i que és capaç de discutir amb un expert sobre el seu tema, s’adona que una o dues setmanes als tribunals l’hi treuen completament del cap. Així és que cadascun dels meus casos desplaça l’anterior, i el de Mlle Carère ha entelat els meus records de la Mansió de Baskerville. Demà, algun altre problema serà sotmès a la meva atenció i destronarà al seu torn del seu lloc el cas de la bonica dama francesa i l’infame Upwood. No obstant això, pel que fa al cas del gos, li relataré el curs dels esdeveniments tan bé com sàpiga, i vostè m’indicarà si m’oblido de res.

»Les meves investigacions demostren, més enllà de tot dubte, que el retrat de la família no menteix i que aquell individu era realment un Baskerville. Era fill d’aquell Rodger Baskerville, el germà petit de Sir Charles, que fugí a Sud-amèrica amb una sinistra reputació i del qual s’havia dit que morí solter. De fet, va casar-se i tingué un fill, aquest individu que es diu realment com el seu pare. Es casà amb Beryl García, una de les belleses de Costa Rica i, havent robat una considerable suma dels fons públics, canvià el seu nom pel de Vandeleur i se’n tornà a Anglaterra, on creà una escola a l’est de Yorkshire. Els seus motius per emprendre aquesta mena de negocis foren que, en el viatge cap a Anglaterra, féu coneixença d’un tutor tísic i utilitzà el talent d’aquell home per convertir el seu negoci en un èxit. Però Fraser, el tutor, morí i l’escola que havia començat molt bé, caigué en el desprestigi i la infàmia. Els Vandeleur consideraren que els calia canviar-se el nom pel de Stapleton, i amb la resta de la seva fortuna, els seus plans de futur i el seu gust per l’entomologia, s’instal·laren al Sud d’Anglaterra. Em vaig assabentar, al Museu Britànic, que era una autoritat reconeguda en el tema i que el nom de Vandeleur ha estat sempre estretament vinculat a una arna, que, quan estigué a Yorkshire, fou el primer a descriure.

»I ara arribem a aquella part de la seva vida que ha demostrat ser de tant interès per a nosaltres. L’individu, naturalment, havia fet investigacions i havia descobert que només dues vides s’interposaven entre ell i unes possessions molt valuoses. Quan arribà a Devonshire, els seus plans eren, crec jo, extremadament vagues, però el fet que planegés el mal es fa evident per la manera que féu passar la seva dona per la seva germana. La idea d’utilitzar-la com esquer estava clara en la seva ment, encara que potser no havia fixat els detalls del seu pla. Pretenia acabar posseint les propietats, i estava disposat a utilitzar l’instrument que calgués i córrer tots els riscs per a aquest fi. El seu primer pas fou instal·lar-se tan a prop de la casa dels seus avantpassats com pogués, i el segon establir una amistat amb Sir Charles Baskerville i els seus veïns.

»El propi Sir Charles li parlà del gos de la família, i preparà d’aquesta manera el terreny per a la seva mort. Stapleton, com continuaré anomenant-lo, sabia que el cor del vell era feble i que un xoc el podia matar, això ho va saber pel doctor Mortimer. Havia sentit a dir que Sir Charles era supersticiós i es prenia aquella obscura llegenda molt seriosament. La seva enginyosa ment de seguida li suggerí una manera d’acabar amb el baró que fes gairebé impossible d’establir la culpabilitat del veritable assassí.

»Un cop concebuda la idea, procedí a portar-la a terme amb una habilitat considerable. Un estratega ordinari s’hauria acontentat de treballar amb un gos salvatge. L’ús de mitjans artificials per tal de fer aparèixer la criatura com a diabòlica, fou un toc de geni per part seva. El gos el comprà a Londres, a la casa “Ross and Mangles”, els comerciants de Fulham Road. Era el més fort i salvatge que tenien. El transportà per la línia del Nord de Devonshire i caminà una gran distància per l’erm, per tal d’arribar a casa sense despertar sospites. Durant les seves caceres d’insectes, ja havia descobert la manera de penetrar en el Fangar de Grimpen i, gràcies a això, havia trobat un lloc segur per a la seva criatura. Allà l’encadenà i esperà la seva oportunitat.

»Però passà algun temps. No es podia pas induir el vell cavaller a sortir dels seus dominis de nit. Diverses vegades Stapleton romangué a l’aguait a punt d’atacar amb el seu gos, però sense resultat. Fou durant aquests infructuosos intents que ell, o millor dit el seu aliat, fou vist per alguns camperols i la llegenda del gos diabòlic rebé una nova confirmació. Ell esperava que la seva dona pogués atraure Sir Charles a la seva perdició, però aleshores ella demostrà ser inesperadament independent. No va voler enredar l’ancià cavaller en una relació sentimental que el lliurés a mans del seu enemic. Ni les amenaces ni —lamento dir-ho—, els cops, aconseguiren fer-la canviar d’idea. No volia tenir res a veure amb allò i, durant un temps, Stapleton es trobà en un cul-de-sac.

»Trobà la manera de sortir de les seves dificultats quan Sir Charles, que sentia amistat per ell, el convertí en intermediari de la seva obra de caritat amb aquella infortunada Laura Lyons. Presentant-se davant seu com a home solter, aconseguí una influència completa sobre ella i li donà a entendre que si de cas ella aconseguia el divorci del seu marit, ell es casaria amb ella. Els seus plans culminaren sobtadament quan sabé que Sir Charles era a punt de deixar la Mansió per consell del doctor Mortimer, amb l’opinió del qual ell fingí coincidir. Havia d’actuar immediatament, o la seva víctima estaria fora del seu poder. Aleshores, pressionà Mrs Lyons per tal que li escrivís aquella carta implorant al vell que li concedís una entrevista la nit abans de la seva partida cap a Londres. Després, ell, amb uns arguments astuts, impedí que hi anés, per tal de tenir l’oportunitat que tant havia esperat.

Aquell vespre, de tornada de Coombe Tracey, tingué temps per recollir el seu gos, l’empastifà amb la seva infernal pintura i portà la bèstia fins al portal, on tenia motius per esperar que trobaria l’ancià cavaller, esperant. El gos, incitat pel seu amo, saltà la reixa i perseguí l’infortunat baró, el qual s’escapà xisclant pel passeig dels Teixos. En aquell túnel llòbrec, devia ser un espectacle espantós veure l’enorme bèstia negra, amb els ulls i les mandíbules flamejants, saltant darrera la seva víctima. Al final del passeig, caigué fulminat de terror a causa d’una parada cardíaca. El gos havia corregut per l’herba, mentre que el baró corria per la terra, de manera que només es pogueren veure les petjades de l’home. En veure’l estès a terra, potser la criatura s’acostà a ensumar-lo, però en adonar-se que era mort, se’n tornà. Fou llavors quan deixà la petjada que el doctor Mortimer observà. En ser cridat, el gos retornà corrent al seu cau del Fangar de Grimpen, i allà restà el misteri que desconcertà les autoritats, alarmà tota la contrada i portà finalment el cas a les nostres mans.

»I això és tot pel que fa a la mort de Sir Charles Baskerville. S’adonà de tota l’astúcia diabòlica del cas, car, realment, hauria estat gairebé impossible inculpar el veritable assassí. El seu únic còmplice mai no l’abandonaria i la natura grotesca i inconcebible de la seva arma només servia per a fer-la més efectiva. Les dues dones implicades en l’assumpte, Mrs. Stapleton i Laura Lyons, restaren amb fortes sospites contra Stapleton. Missis Stapleton sabia que tenia certs plans contra l’ancià i coneixia també l’existència del gos. Missis Lyons no sabia cap d’aquestes dues coses, però estava impressionada per la mort en que s’havia esdevingut, el moment d’una cita no cancel·lada que només ella coneixia. No obstant això, ambdues eren sota la seva influència, i no les havia de témer. La primera meitat de la seva tasca finalitzava amb èxit, però faltava encara la part més difícil.

»És possible que Stapleton no conegués l’existència d’un hereu al Canadà. En qualsevol cas, devia assabentar-se pel seu amic, el doctor Mortimer, dels detalls de l’arribada d’Henry Baskerville. La primera idea de Stapleton era que aquest jove estranger del Canadà podia ser assassinat a Londres, sense que arribés a posar els peus a Devonshire. Desconfiava de la seva dona des que ella es negà a posar una trampa al vell i no s’atrevia a deixar-la gaire temps fora de la seva vigilància, per por de perdre la seva influència sobre ella. Per aquesta raó se l’endugué a Londres amb ell. S’allotjaren, segons he esbrinat, a l’hotel Mexmorough Private de Craven Street que, de fet, fou un dels que visità el meu agent en cerca de proves. Allà mantingué la seva dona tancada a la seva cambra mentre ell, disfressat i amb barba, seguia el doctor Mortimer a Baker Street, i després a l’estació i a l’hotel Northumberland. La seva dona tenia alguna sospita dels seus plans, però tenia tanta por del seu marit —una por fundada en els brutals mals tractes—, que no gosà escriure a l’home que ella sabia que estava en perill. Si la carta anava a parar a les mans de Stapleton, la seva pròpia dona no estaria pas fora de perill. Finalment, com sabem, adoptà el sistema de retallar les paraules per formar el missatge i escriure l’adreça amb una lletra canviada. La carta arribà a Sir Henry i fou la primera advertència del perill.

»Era essencial per a Stapleton obtenir alguna peça de roba de Sir Henry, a fi que, si es veia forçat a utilitzar el gos, sempre tingués la manera de posar-lo darrera la seva pista. Amb una promptitud característica i gran audàcia, es posà mans a l’obra immediatament, i sens dubte l’enllustrador o la cambrera de l’hotel reberen una bona propina per ajudar-lo en el seu propòsit. Per sort, malgrat tot, la primera bota que aconseguí era nova i així doncs, inadequada per al seu objectiu. Per això, la retornaren i li n’aconseguiren una altra. Un incident molt instructiu, ja que em demostrà, de manera concloent, que ens les havíem realment amb un gos, perquè cap altra suposició no podia explicar aquell neguit per aconseguir una bota vella i la indiferència envers la nova. Com més extravagant i grotesc és un incident, amb més cura se l’ha d’examinar. I allò que sembla complicar el cas és, si es considera adequadament i es manipula científicament, el més apropiat per dilucidar-lo.

»Després, l’endemà al matí, ens visitaren els nostres amics, seguits com sempre per Stapleton des del seu cabriolé. Pel seu coneixement d’on vivíem i del meu aspecte, així com de la meva conducta en general, m’inclino a pensar que la carrera criminal de Stapleton no s’ha limitat en absolut a l’afer de Baskerville. És significatiu que durant els darrers tres anys hi hagi hagut quatre grans robatoris a l’oest del país, sense que s’hagi detingut el delinqüent en cap dels casos. El darrer d’aquests robatoris, a Folkestone Court, al mes de maig, fou notable per l’assassinat a sang freda del criat que sorprengué el lladre, que anava sol i emmascarat i portava pistola. No dubto que Stapleton subvenia les seves necessitats d’aquesta manera i que durant anys fou un home desesperat i perillós.

»Tinguérem un exemple de la seva capacitat de reacció quan se’ns escapà amb tant d’èxit, i també de la seva audàcia en dir el meu nom a través del cotxer. A partir d’aquell moment, comprengué que jo m’havia fet càrrec del cas a Londres i que, per tant, allà no tenia cap possibilitat. Tornà a Darmoor i esperà l’arribada de Sir Henry.

—Un moment! —vaig dir—. Vostè ha descrit la seqüència dels esdeveniments correctament però hi ha un punt que ha deixat sense explicació. Què se’n va fer del gos mentre el seu amo era a Londres?

—He dedicat certa atenció al tema i és indubtablement molt important. No hi ha dubte que Stapleton tenia un còmplice, encara que és improbable que es posés a les seves mans compartint amb ell tots els seus plans. Era el vell criat de la casa Merripit que es diu Anthony. La seva relació amb els Stapleton ve de molts anys enrera, des dels temps de l’escola, així és que ell sabia que els seus amos eren realment marit i muller. Aquest home ha desaparegut i s’ha escapat del país. És significatiu que Anthony no sigui un nom comú a Anglaterra, mentre que Antonio sí que ho és a Espanya o als països hispanoamericans. L’home, com la mateixa Mrs Stapleton, parlaven bé l’anglès, encara que amb una mica d’accent en pronunciar la lletra c. Jo mateix he vist aquest vell travessar el Fangar de Grimpen, pel pas que Stapleton havia marcat. És molt probable, doncs, que, en absència del seu amo, fos ell qui s’ocupés del gos, encara que potser no sabés amb quin propòsit s’utilitzaria l’animal.

»Després, els Stapleton retornaren a Devonshire, cap on foren seguits ben aviat per Sir Henry i vostè. Unes paraules sobre el que vaig fer jo durant aquell temps. Potser li vingui a la memòria que, quan vaig examinar el paper on hi havia les paraules impreses enganxades, vaig cercar atentament la marca del paper. En fer això el vaig tenir a pocs centímetres dels ulls i vaig notar l’olor d’un perfum conegut amb el nom de llessamí blanc. Hi ha setanta-cinc perfums que un expert criminòleg ha de saber diferenciar, i més d’un cas, ho sé per experiència, ha depès de la seva ràpida identificació. El perfum em va suggerir la presència d’una dona i de seguida vaig pensar en els Stapleton. De manera que ja estava segur de l’assumpte del gos, i havia sospitat del criminal, fins i tot abans de viatjar cap a l’oest del país.

»El meu paper consistia a vigilar Stapleton i era evident que no ho podia pas fer si era amb vostè, perquè ell es posaria a la defensiva. Així, doncs, vaig enganyar tothom i vaig venir secretament, quan se’m suposava a Londres. Les meves penalitats no varen ser tan grans com vostè s’imagina, encara que aquests detalls trivials mai no han d’interferir en la investigació d’un cas. La major part del temps el vaig passar a Coombe Tracey, i només vaig utilitzar la cabana de l’erm quan em calia estar a prop de l’escenari de l’acció. Cartwright m’havia acompanyat i, disfressat de camperol, em fou de gran ajuda. Ell em portava el menjar i la roba neta. Mentre jo observava Stapleton, Cartwright sovint el vigilava a vostè, de manera que podia tenir tots els fils a les meves mans.

»Ja li he dit que els seus informes m’arribaven ràpid, ja que m’eren adreçats directament de Baker Street a Coombe Tracey. Em foren molt útils, especialment aquell fragment casualment cert de la biografia de Stapleton. Vaig poder establir la identitat de l’home i de la dona, i vaig saber finalment la meva posició exacta. El cas es complicà considerablement amb l’incident del criminal fet escàpol i la relació entre ell i els Barrymore. Això vostè també m’ho va aclarir molt bé, tot i que jo ja havia arribat a les mateixes conclusions a partir de les meves observacions.

»Quan vostè em descobrí a l’erm, jo ja tenia coneixement absolut de tot l’afer, però encara no disposava de proves per presentar a un jurat. Fins i tot l’intent de Stapleton contra Sir Henry aquella nit, que acabà amb la mort del desgraciat presidiari, no ens ajudà gaire per a obtenir proves d’assassinat contra el nostre home. Semblava que no hi havia més alternativa que enxampar-lo in fraganti; per això ens calia utilitzar Sir Henry tot sol i aparentment sense protecció, a tall d’esquer. Férem això amb el risc d’un xoc greu per al nostre client i aconseguírem completar el cas i abocar Stapleton a la seva destrucció. Que Sir Henry es veiés exposat a aquests perills, he de confessar que constitueix un retret que faig a la meva gestió del cas, però no teníem manera de preveure l’espectacle terrible i paralitzant que la bèstia representava, ni tampoc la boira que li permetria arribar a nosaltres en tan poc temps. Hem assolit el nostre objectiu, a un cost que tant l’especialista com el doctor Mortimer m’asseguren que és temporal. Un llarg viatge permetrà que el nostre amic es refaci, no tan sols dels seus nervis alterats, sinó també dels seus sentiments ferits. El seu amor per la dama era profund i sincer i, per ell, la part més trista de tota aquella negra història és que ella l’hagi enganyat.

»Tan sols resta indicar el paper que ella va jugar. No hi ha dubte que Stapleton exercia sobre ella una influència que podia ser deguda a l’amor o a la por o possiblement a ambdues coses, ja que no són pas emocions incompatibles. El cert és que era molt eficaç. Per ordre seva, acceptà fer-se passar per la seva germana, tot i que comprovà els límits del seu poder sobre ella, quan intentà convertir-la en un instrument directe del seu crim. Estava disposada a advertir Sir Henry, sempre i quan el seu marit no s’hi veiés involucrat. Una i altra vegada intentà fer-ho. El mateix Stapleton semblà capaç de sentir-se gelós quan veié que Sir Henry feia la cort a la dama, tot i que era part del seu pla, fins al punt que no va poder evitar d’esclatar de forma apassionada, revelant així l’ànima ferotge que les seves maneres contingudes amagaven tan intel·ligentment. Afavorint la intimitat, s’assegurava que Sir Henry visités sovint la casa Merripit i així, més tard o més d’hora, tindria l’oportunitat que desitjava. Un dia crític no obstant això, la seva muller es tornà contra ell. S’havia assabentat de la mort del criminal, i sabia que el gos seria portat a la casa el vespre que Sir Henry hi venia a sopar. Acusà el seu marit del crim que projectava, i seguí una escena violenta en la qual ell per primera vegada li confessà que tenia una rival en amor. La seva fidelitat es convertí de sobte en odi amarg, i ell s’adonà que ella el podia trair. Per això, la lligà per tal que no pogués advertir Sir Henry i esperava sens dubte que, quan tota la contrada hagués atribuït la mort de Sir Henry a la maledicció de la seva família, podria reconquerir la seva dona fent-li acceptar el fet consumat i convencent-la que mantingués en secret el que sabia. Aquí crec, de tota manera, que va fallar en els seus càlculs i que, si nosaltres no haguéssim estat allà, la seva sort hauria estat igualment segellada. Una dona de sang espanyola no perdona tan a la lleugera una ofensa. I ara, estimat Watson, ja no puc, sense acudir a les meves notes, oferir-li un relat més detallat d’aquest cas curiós. No crec que res essencial hagi quedat sense explicació».

—No podia pas esperar que mataria de por Sir Henry, com havia fet amb el seu vell oncle, amb aquell gos empastifat.

—La bèstia era ferotge i mig morta de fam. Si el seu aspecte no hagués matat de por la seva víctima, si més no hauria paralitzat la resistència que aquesta li podia oferir.

—Sens dubte. Només hi ha una cosa que no lliga. Si Stapleton aconseguia l’herència, com explicaria el fet que ell, l’hereu, hagués estat vivint d’incògnit sota un altre nom i tan a prop de les propietats? Com hauria pogut reclamar els seus drets sense desvetllar sospites i indagacions?

—És una dificultat formidable i crec que em demana massa si espera que jo li resolgui. El passat i el present entren dins del camp de les meves investigacions, però el que un home pugui fer en el futur és una qüestió difícil de dilucidar. Missis Stapleton havia sentit el seu marit parlar del problema en diferents ocasions. Hi havia tres possibilitats: podia reclamar la seva propietat des de Sud-amèrica, establir allà la seva identitat davant les autoritats britàniques i, d’aquesta manera, obtenir la fortuna sense ni tan sols viatjar a Anglaterra. També podia adoptar una disfressa elaborada durant un curt període de temps que li calgués ser a Londres o, finalment, podia fornir a un còmplice les proves i els documents establint-lo com a hereu i conservar el dret a reclamar una certa proporció de les rendes. No podem dubtar, pel que sabem, que hauria trobat algun camí per superar aquesta dificultat. I ara, estimat Watson, ens resten algunes setmanes de molta feina i per un vespre, crec que podem desviar les nostres preocupacions cap a canals més agradables. Tinc una llotja per anar a veure «Les Huguenots». Ha escoltat De Reszles? Puc demanar-li doncs que estigui a punt d’aquí a mitja hora? De camí podem parar-nos a Marcini per sopar, oi?





EL RETORN DE SHERLOCK HOLMES





Títol original: The Return of Sherlock Holmes

Títol original dels relats:

The Empty House

The Norwood Builder

The Dancing Men

The Solitary Cyclist

The Priory School

Black Peter

Charles Augustus Milverton

The Six Napoleons

The Three Students

The Golden Pince-Nez

The Missing Three-Quarter

Abbey Grange

The Second Stain



Arthur Conan Doyle, 1905

Traducció: Jordi Vidal i Tubau, 1990

Edició digital: caaltolo (v1.0)

Digitalització: Josep M.

ePUBCat base r1.3





El 1894, amb la publicació de «El problema final» (inclòs a Les memòries de Sherlock Holmes), Sir Arthur Conan Doyle creu haver-se desempallegat del seu odiat Sherlock Holmes, i poder dedicar-se per fi a escriure novel·la històrica, a la manera de les del seu admirat Sir Walter Scott. Però el problema —si és que va ser mai real— no se li va arribar a resoldre, ja que els lectors, que no acceptaven d’ell la seva «altra» obra literària, el van obligar a escriure noves aventures protagonitzades pel famós detectiu de Baker Street. A part les raons de tipus sentimental —la seva mare era una admiradora fervent de Holmes i Watson—, les raons econòmiques —els seus relats eren dels més ben pagats— el van menar, al cap de vuit anys, a escriure la novel·la El gos dels Baskerville, que es referia a un episodi anterior a la mort de l’heroi, i tres anys més tard a escriure la sèrie de relats curts recollits amb el títol de El retorn de Sherlock Holmes i publicada per entregues entre 1903 i 1904 a The Strand Magazine.

Al primer d’aquests relats, «La casa buida», després d’explicar-nos que Holmes en realitat no va morir, Watson l’acompanyarà, contra el malvat professor Moriarty. A «L’armador de Norwood», a «Els ballarins», a «El ciclista solitari» i a «L’escola Priory», Mr. John Hector McFarlane, Mr. Hilton Cubitt —en una curiosa intriga en què uns ballarins tenen un gran significat semiòtic—, Miss Violet Smith i el Dr. Thorneycroft Huxtable acudeixen en busca d’ajuda, cosa no gens fàcil si a més hi ha per entremig l’inspector Lestrade. Després, Holmes ajudarà Stanley Hopkins a aclarir la misteriosa mort del caçador de foques i balenes Peter Carey, conegut com a «Peter, el Negre».

Amb els relats titulats «Charles Augustus Milverton», «Els sis Napoleons», «Els tres estudiants», «El pinça-nas d’or», «El tres-quarts desaparegut», «Abbey Grange» i «La segona taca» es tanca la sèrie. En aquests relats Holmes continuarà amb el seu típic raonament i el seu procés de deducció, sorprenent com sempre el Doctor Watson i, per descomptat, els lectors, als quals proporcionarà fins i tot unes claus perquè, si ho volen, el puguin imitar.

En alguns dels darrers relats, Sir Arthur Conan Doyle ha anat introduint-hi reproduccions de textos cal·ligràfics, gravats i dibuixos que es complementen amb el text. No cal pas ser un Peirce —vegeu, si no, el llibre de Thomas A. Sebeok i Jean-Umiker-Sebeok, Sherlock Holmes i Charles S. Peirce. Un mètode de la investigació, publicat en traducció castellana— o un Umberto Eco per detectar intencions semiòtiques en els relats del creador de Sherlock Holmes. Intencions que queden prou explícites en les xifres dels títols: «sis», «tres», «dos» (pinça-nas), «tres-quarts» i «segona», i «Abbey Grange» i «Charles Augustus Milverton», paraules de cinc, sis, set, vuit i nou lletres, respectivament. Tot plegat, però, no deixa de ser una simple deducció holmesiana: és al lector a qui correspon de fer altres deduccions, o simplement limitar-se al plaer de la lectura, lineal, d’aquestes divertides històries.





1. LA CASA BUIDA


Fou en la primavera del 1894 que tot Londres s’interessava, i la bona societat estava consternada, per l’assassinat de l’Honorable Ronald Adair en les circumstàncies més estranyes i inexplicables. El públic ja s’havia assabentat dels detalls del crim facilitats per la investigació policial, si bé en aquesta ocasió es va ometre força informació, ja que el cas resultava tan complicat per al ministeri fiscal que no fou considerat necessari d’aportar tots els fets. No és fins ara, al capdavall de gairebé deu anys, que em veig autoritzat a lliurar les baules extraviades que conformen la totalitat de la cadena. El crim era interessant per ell mateix, però aquest interès no significà res per a mi comparat amb les inconcebibles seqüeles, que em varen proporcionar la més gran sorpresa rebuda en el decurs de la meva atzarosa vida. Fins i tot ara, després d’aquest llarg interval, m’estremeixo quan hi penso i experimento de bell nou el sobtat torrent de joia, esbalaïment i incredulitat que inundà completament la meva ment. Permeteu-me que digui al públic que ha mostrat un cert interès per les imatges momentànies que ocasionalment els he facilitat de les accions i pensaments d’un home remarcable, que no m’han de fer responsable si no he compartit els meus coneixements amb ells, la qual cosa hauria considerat el primer deure a complir en el cas de no haver-ne rebut una prohibició explícita dels seus llavis. Sortosament, vaig ser dispensat d’aquesta prohibició el tercer dia del mes passat.

És d’imaginar que la meva relació d’intimitat amb Sherlock Holmes m’havia suscitat un viu interès pel món del crim, i que d’ençà de la seva desaparició mai no havia deixat de seguir amb atenció els diversos problemes sortits a llum i fins havia provat en més d’una ocasió, per a la meva satisfacció personal, d’aplicar els seus mètodes a la recerca d’una solució, sense gaire èxit. No hi hagué, però, cap cas que m’atragués amb tanta força com la tragèdia de Ronald Adair. Quan en vaig llegir les dades de la investigació judicial, que implicaven un veredicte d’homicidi premeditat contra alguna persona o persones desconegudes, em vaig adonar amb més claredat de la pèrdua que la mort de Sherlock Holmes havia suposat per a la comunitat. Hi havia en aquest afer alguns aspectes que estava segur que haurien estat especialment significatius per a ell, i els esforços de la policia haurien estat complementats, o més aviat anticipats, per l’experta observació i la ment desperta del primer agent criminal d’Europa. Cada dia, de camí cap als meus compromisos professionals, m’entretenia a analitzar el cas sense que hi trobés una explicació prou adequada. Accepto el risc de narrar la mateixa història per segona vegada i recapitularé els fets coneguts pel gran públic a la fi de la investigació.

L’Honorable Robert Adair era el fill segon del Comte de Maynooth, en aquell temps governador d’una de les colònies australianes. La mare d’Adair havia tornat d’Austràlia per sotmetre’s a una operació de cataractes, i ella, el seu fill Ronald i la seva filla Hilda s’establiren al número 427 de Park Lane. Els joves, integrats al si de la bona societat, no tenien enemics ni vicis coneguts. Ell s’havia compromès amb Miss Edith Woodley, de Carstairs, però ho havien deixat córrer per mutu acord uns mesos abans, i no semblava pas que aquesta circumstància hagués deixat cap mena de rancúnia en cap dels dos. D’altra banda, la vida de l’home en qüestió es limitava a un cercle reduït i convencional, ja que els seus hàbits eren tranquils i el seu caràcter tenia ben poc d’emotiu. Tanmateix, aquest jove aristòcrata i indolent trobà la mort de la manera més estranya i inesperada entre les deu i les onze i vint de la nit del 30 de març del 1894.

Ronald Adair era un entusiasta de les cartes i hi jugava contínuament, però mai no hi apostava quantitats que poguessin deixar-lo en una situació delicada. Era membre dels clubs de joc Baldwin, Cavendish i Bagatelle. Hom demostrà que el dia de la seva mort, en acabat de sopar, havia jugat unes quantes partides de whist en aquest darrer club. Hi havia jugat també a la tarda. El testimoni dels seus companys de joc —Mr. Murray, Sir John Hardy i el coronel Moran— confirmava que el joc era el whist, i que la sort es distribuí amb força equanimitat. Adair devia haver perdut unes cinc lliures, però no més. La seva fortuna era considerable, i una pèrdua tan insignificant no podia afectar-li de cap manera. Havia jugat quasi a diari en un o altre club, però era un jugador prudent i sovint guanyava. Hom sabé que algunes setmanes abans, formant parella amb el coronel Moran, havia guanyat en el decurs d’una sessió la xifra de 420 lliures a Godfrey Milner i a Lord Balmoral. Això és tot el que la investigació va esbrinar del seu passat recent.

La nit del crim va tornar a casa, procedent del club, a les deu en punt. La seva mare i la seva germana havien sortit de visita. El majordom declarà que l’havia sentit entrar per la porta principal de la segona planta, on s’ubicaven les seves dependències. Allà dins havia encès el llum, i, com sigui que es va posar a fumar, havia obert la finestra. No se sentí cap més soroll provinent de la cambra fins a les onze i vint, hora en què arribaren Lady Maynooth i la seva filla. La dama provà d’ingressar a l’habitació del seu fill amb la intenció de desitjar-li una bona nit, però la porta era tancada per dins i no va obtenir cap mena de resposta als seus crits i trucs. Anà a la recerca d’ajut i varen forçar la porta. Trobaren l’infortunat jove ajagut al costat de la taula. Tenia el cap horriblement mutilat per un tret d’expansió disparat per un revòlver, però no es va trobar cap classe d’arma a l’interior de la cambra. Damunt la taula hi havia dos bitllets de 10 lliures i 17 lliures i deu penics en monedes de plata i or, disposades en petits munts de diferent valor. Hi havia també un full de paper amb diverses quantitats escrites, amb els noms d’alguns amics del club al costat, sobre el qual full hom conjecturà que, abans de la seva mort, havia estat mirant d’establir les seves pèrdues i guanys en el joc.

Un acurat examen de les circumstàncies només servia perquè es compliqués més el cas. En primer lloc, no existia cap motiu perquè el jove tanqués la porta per dins. Hi havia, en canvi, la possibilitat que l’assassí ho hagués fet i hagués fugit tot seguit per la finestra. La caiguda, però, era d’uns sis metres, i a baix hi havia un llit de safrà florit. Ni les flors ni el terra evidenciaven senyals de cap mena d’intrusió, ni era visible cap empremta a l’estreta llenca de gespa que separava la casa del carrer. Així, doncs, tot semblava indicar que havia estat el jove mateix qui havia tancat la porta. Però, com s’esdevingué la seva mort? Ningú no hauria pogut enfilar-se fins a la finestra sense deixar-hi empremtes. Suposant que algú li hagués disparat des de la finestra, hauria estat un tret molt poderós per infligir una ferida tan mortífera amb un revòlver. D’altra banda, Park Lane és una via molt freqüentada, i hi ha una parada de cotxes a no més de cent metres de la casa. Ningú no havia sentit cap tret. I, tanmateix, hi havia un home mort per un tret de revòlver que s’havia expandit com els projectils farcits de metralla i li havia causat una ferida capaç de provocar-li la mort a l’acte. Tals eren les circumstàncies del misteri de Park Lane, agreujat per l’absència d’un mòbil, perquè, com ja he dit abans, hom no sabia de cap enemic que pogués tenir el jove Adair, i ningú no havia provat d’endur-se els diners o els béns existents en aquella habitació.

Em vaig passar dies i dies considerant tots aquests fets, intentant de bastir una teoria que els reconciliés i de trobar la línia de menor resistència que el meu malaurat amic havia declarat que constituïa el punt inicial de tota investigació. He de confessar que vaig fer ben pocs progressos. Aquella tarda vaig travessar el Parc, i cap allà a les sis em trobava a la confluència d’Oxford Street amb Park Lane. Una colla de curiosos aplegats al carrer, tots mirant cap a una finestra concreta, m’indicaren la casa que havia anat a veure. Un home alt i prim amb ulleres de color, que en un primer moment vaig confondre amb un detectiu de paisà, exposava la seva teoria mentre els altres es congregaven al seu voltant per escoltar-lo. M’hi vaig apropar tant com vaig poder, però les seves observacions em semblaren d’allò més absurdes, de manera que vaig retirar-me’n amb un cert disgust. Quan ho feia, vaig topar contra un home vell i deforme que es trobava darrere meu, i li vaig tirar a terra alguns dels llibres que duia. Recordo que mentre els recollia em vaig fixar en el títol d’un, L’origen del respecte pels arbres, i se’m va acudir que aquell home devia ser un pobre bibliòfil que, ja per negoci o afecció, col·leccionava obres d’escassa divulgació. Vaig provar de disculpar-me per l’incident, però era evident que aquells llibres, que amb tan mala fortuna acabava de maltractar, eren objectes molt valuosos als ulls del seu propietari. Amb un grunyit de desdeny es girà, i jo em vaig quedar mirant aquella esquena encorbada i aquelles patilles blanques que desapareixien entre la multitud.

Les meves observacions a l’immoble del número 427 de Park Lane van projectar ben poca llum sobre el problema que acaparava el meu interès. La casa estava separada del carrer per una paret baixa amb un passamà, i tot plegat no feia més d’un metre i mig d’alçada. Resultava, doncs, ben fàcil per a qualsevol intrús d’entrar al jardí; però la finestra era del tot inaccessible, ja que no hi havia cap canonada ni res semblant que facilités a l’home més àgil del món d’enfilar-s’hi. Més desconcertat que mai, vaig optar per tornar cap a Kensington. No feia més de cinc minuts que acabava d’arribar, quan la donzella entrà al meu despatx i anuncià que hi havia una persona que desitjava de veure’m. Esbalaït, vaig constatar que no era altre que l’estrany i vell col·leccionista de llibres, amb la seva cara angulosa i arrugada sortint d’un garbuix de cabells blancs, i amb un munt dels seus preciosos volums, una dotzena si més no, sota el braç dret.

—Sembleu sorprès de veure’m, senyor —digué amb una veu rogallosa i estranya.

Vaig haver d’admetre que sí que ho estava.

—Bé, jo tinc consciència, senyor, i quan he vist que entràveu en aquesta casa, ja que us he seguit fins aquí, m’he dit: «aniràs a veure un moment aquest gentil cavaller, et disculparàs per haver estat una mica brusc amb ell i li donaràs les gràcies per haver-te collit els llibres de terra».

—Potser n’heu fet un gra massa d’una fotesa —vaig dir jo—. Permeteu-me que us pregunti com sabíeu qui era jo.

—Bé, senyor, resulta que sóc veí vostre. Trobareu la meva llibreria al xamfrà de Church Street, i em faríeu molt content si em veníeu a veure. Potser sou un col·leccionista, senyor. Porto aquí Ocells britànics, Catul i La guerra santa, autèntiques gangues tots ells. Amb cinc volums podríeu omplir el buit que hi ha en aquella segona prestatgeria. Sembla un xic abandonada, no us sembla, senyor?

Vaig girar el cap per mirar la vitrina que hi havia darrere meu. Quan em vaig tombar, vaig veure Sherlock Holmes somrient a l’altra banda de la meva taula d’estudi. Em vaig posar dret, el vaig fitar durant uns segons tot esbalaït, i pel que sembla vaig sofrir un desmai per primera i única vegada a la meva vida. Un vel em va entelar la visió, i quan s’esvaí em vaig adonar que tenia el coll descordat i un regust de brandy als llavis. Holmes estava inclinat sobre la meva cadira amb el seu flascó a la mà.

—Estimat Watson —digué aquella veu tan familiar—, us dec mil disculpes. No tenia idea que quedaríeu tan afectat.

El vaig agafar del braç.

—Holmes! —vaig exclamar—. Sou vós de veritat? Pot ser que encara sigueu viu? Es possible que aconseguíssiu sortir d’aquell terrible esvoranc?

—Espereu un moment! —va dir ell—. Esteu segur que us trobeu prou bé per entrar en discussions? Us acabo de proporcionar un seriós ensurt amb la meva innecessàriament dramàtica aparició.

—Estic prou bé. Però us dic de veritat, Holmes, que amb prou feines puc creure el que veuen els meus ulls. Déu del cel! I pensar que, de tots els homes d’aquest món, sou vós qui esteu en el meu despatx! —Vaig tornar a agafar-lo de la màniga i vaig notar el braç prim i tendinós sota la roba—. Bé, almenys no sou pas un esperit. Estimat amic, estic foll de joia de veure-us! Seieu, si us plau, i expliqueu-me com vàreu poder sortir viu d’aquell esgarrifós avenc.

Es va asseure davant meu i encengué una cigarreta amb el seu posat indolent. Anava vestit amb l’apedaçada levita de llibreter, però la resta d’aquell personatge descansava en una pila de roba blanca i llibres vells damunt la taula. Holmes semblava més prim i entusiasta que mai, però hi havia un matís pàl·lid en aquell rostre aquilí que revelava que la seva vida recent no havia estat gaire saludable.

—M’alegra que em pugui estirar, Watson —va dir—. No és pas cosa de broma que un home alt hagi d’escurçar la seva estatura durant unes quantes hores. Ara, benvolgut amic, pel que fa al capítol d’explicacions, voldria demanar-vos la vostra col·laboració en una nit de feina dura i perillosa. Potser fóra millor que us oferís un relat complet de la situació quan hàgim acabat aquesta feina.

—Em menja la curiositat. M’estimaria més que m’ho expliquéssiu ara.

—Vindreu amb mi aquesta nit?

—Quan vulgueu i on vulgueu.

—Com en els vells temps. Encara podrem fer un mos per sopar abans de marxar. Bé doncs, pel que fa a aquell avenc, us diré que no vaig trobar gaires problemes per sortir-ne, perquè el cert és que no hi vaig arribar a caure mai.

—No hi vàreu arribar a caure?

—No, Watson, no hi vaig caure. La nota que us vaig deixar era del tot sincera. Tenia ben pocs dubtes que havia assolit la fi de la meva carrera quan vaig albirar la sinistra figura del Professor Moriarty enmig del camí estret que conduïa cap a la seguretat. Vaig llegir un propòsit inexorable en els seus ulls grisos. Vaig bescanviar, doncs, unes paraules amb ell i vaig obtenir la seva amable autorització per escriure la breu nota que vós trobaríeu més tard. La vaig deixar junt amb la meva cigarrera i el meu bastó i vaig seguir el camí amb Moriarty encara al darrere. En arribar al final del senderol, vaig quedar acorralat. Ell no esgrimí cap arma, sinó que va córrer cap a mi i em va llançar els seus llargs braços al coll. Sabia que jo havia arruïnat tot el seu joc i no tenia cap més desig que la revenja. Vàrem rodolar plegats per la vora de l’avenc. Tinc, però, alguns coneixements de baritsu, un sistema de lluita japonès, que m’han resultat de gran utilitat en més d’una ocasió. Vaig aconseguir escapolir-me del seu domini, i ell, amb un crit esgarrifós, espernetegà i esgarrapà l’aire durant uns segons. Però gràcies als seus esforços, perdé l’equilibri i va caure al buit. Apostat a la vora de l’avenc, vaig veure com queia una bona estona. Després, xocà amb una roca, va rebotar i anà a parar dins l’aigua.

Vaig escoltar sorprès aquesta explicació, que Holmes em lliurà entre bafarades de fum de la seva cigarreta.

—Però, i les empremtes? —vaig preguntar—. Vaig veure amb els meus propis ulls que dues persones havien transitat pel camí i cap de les dues no havia tornat.

—Tot anà de la manera següent. En el mateix moment que el professor havia desaparegut en el buit, em vaig adonar de l’extraordinària sort que el fat havia posat al meu abast. Sabia que Moriarty no era l’únic home que havia jurat la meva mort. Hi havia tres homes més, com a mínim, la set de venjança dels quals només seria intensificada per la fi del seu líder. Tots ells eren homes molt perillosos, i un o altre m’atraparia. D’altra banda, si tot el món estava convençut que jo havia mort, aquests homes es prendrien algunes llibertats, esdevindrien vulnerables i tard o d’hora jo els podria destruir. Ja hi hauria temps per anunciar que encara formava part del món dels vius. El cervell treballa amb tal celeritat que crec que ja havia reflexionat en tot això inclús abans que el Professor Moriarty assolís el fons de la cascada de Reichenbach.

»Em vaig aixecar i vaig examinar la paret de roca que es dreçava davant meu. En el vostre pintoresc relat del fet, que vaig llegir amb gran interès uns mesos després, afirmàveu que la paret era escarpada. Això no era literalment cert. En realitat, presentava alguns llocs segurs perquè hi posés el peu, i fins i tot l’indici d’una plataforma sortint. El cingle era tan alt que escalar-lo tot esdevenia una utopia òbvia, i es feia també impossible tornar pel mateix camí sense deixar-hi petjades en el terra humit. Hagués pogut, és cert, retrocedir d’esquena, com he fet tantes vegades, però l’evidència de tres jocs d’empremtes en la mateixa direcció hauria arruïnat els meus propòsits. Tot plegat, doncs, em va aconsellar que m’arrisqués a escalar el cingle. No va resultar una feina fàcil, Watson. La fressa de la cascada retrunyia als meus peus. No sóc pas una persona propensa a deixar-se endur per la fantasia, però us asseguro que em semblà que sentia la veu de Moriarty cridant-me des del fons de l’avenc. Un error hauria pogut ser fatal. Més d’una vegada, quan se m’escapava algun manat d’herba de les mans o em relliscava el peu en les osques humides de la roca, vaig creure que em precipitava timba avall. Tanmateix, vaig continuar pujant fins que vaig assolir una plataforma força ampla i coberta de molsa verda, on podria romandre invisible amb una considerable comoditat. Allí em trobava ajagut, benvolgut Watson, quan vós i els vostres acompanyants arribàreu amb la intenció d’investigar les circumstàncies de la meva mort d’una manera tan commovedora com ineficaç.

»Per fi, quan ja us havíeu format les inevitables i errònies conclusions, tornàreu cap a l’hotel i jo em vaig quedar sol. Havia imaginat que acabava d’arribar al final de les meves aventures, però un esdeveniment inesperat em demostrà que les sorpreses no s’havien acabat. Una enorme roca procedent de les altures va passar davant meu, impactà al bell mig del camí i es precipità timba avall. Vaig pensar per un moment que es tractava d’un accident, però tot seguit, en alçar els ulls, vaig veure el cap d’un home retallat sobre el cel crepuscular, i una altra roca va caure sobre la plataforma que jo ocupava, a poc més d’un pam del meu cap. Naturalment, el significat d’aquest fet era obvi. Moriarty no havia estat sol. Un còmplice —la mirada del qual havia bastat perquè em convencés de la seva perillositat— havia muntat guàrdia mentre el professor m’atacava. A una certa distància, inadvertit per mi, havia presenciat la mort del seu amic i la meva evasió. Havia estat esperant, i, després d’enfilar-se al cim del cingle, havia provat d’endegar la tasca allí on el seu company havia fallat.

»No em vaig aturar a pensar-hi gaire, Watson. Aquell rostre sorrut tornà a abocar-se a la timba, i vaig comprendre que això era el preliminar de la caiguda d’una altra roca. Em vaig despenjar per la paret fins al camí. No crec pas que ho hagués aconseguit amb sang freda. Resultava cent vegades més difícil que enfilar-se. Però no tenia pas temps de pensar en el perill, perquè una tercera roca va passar arran mentre penjava agafat de la vora de la plataforma amb les dues mans. A mitja paret vaig relliscar, però gràcies a Déu vaig aterrar, il·lès, sobre el camí. Em vaig posar a caminar, vaig recórrer setze quilòmetres per les muntanyes enmig de la foscor, i una setmana més tard em trobava a Florència amb la seguretat que ningú no sabia què se n’havia fet de mi.

»Vaig tenir només un confident: el meu germà Mycroft. Us dec mil disculpes, benvolgut Watson, però era imprescindible que tothom es pensés que jo era mort, i és segur que no hauríeu escrit pas un relat tan convincent de la meva malaurada fi si no haguéssiu cregut que era veritat. Moltes vegades en el decurs dels últims tres anys he agafat la ploma per escriure-us, però sempre he tingut por que la vostra afectuosa consideració envers la meva persona us empenyés a alguna indiscreció que traís el meu secret. És per això que m’he apartat de vós aquest vespre després que m’heu recollit els llibres de terra, perquè en aquell moment em trobava en perill i qualsevol mostra d’emoció i sorpresa per part vostra hauria atret l’atenció cap a la meva identitat i hauria pogut generar conseqüències deplorables i irreparables. Pel que fa a Mycroft, vaig haver de confiar en ell perquè em proporcionés els diners que necessitava. El curs dels esdeveniments a Londres no va anar tan bé com jo confiava, perquè el judici de la banda de Moriarty deixà dos dels seus membres més perillosos, els meus enemics més venjatius, en llibertat. Així, doncs, vaig optar per viatjar pel Tibet durant dos anys, durant els quals vaig gaudir de la visita a Lhassa i vaig passar uns quants dies amb el dalai-lama. És possible que hàgiu llegit alguna cosa de les notables exploracions d’un noruec anomenat Sigerson, però estic segur que mai no se us va acudir que estàveu rebent noves del vostre amic. Més tard vaig passar a Pèrsia, vaig visitar la Meca i vaig tenir una breu però interessant entrevista amb el califa a Kartum, els resultats de la qual he comunicat al ministeri d’Afers Estrangers. Havent tornat a França, vaig despendre alguns mesos en una investigació sobre els derivats del quitrà d’hulla, que vaig dirigir a un laboratori de la ciutat de Montpeller, al sud de França. En acabada aquesta investigació amb resultats satisfactoris, i després d’esbrinar que només quedava un dels meus enemics a Londres, em disposava a tornar quan els meus moviments foren accelerats per la notícia de l’apassionant misteri de Park Lane, que no només em cridà l’atenció pels seus propis mèrits, sinó que semblava brindar-me algunes possibilitats personals força peculiars. De manera que he vingut a Londres de seguida, m’he presentat a Baker Street, he provocat un atac d’histèria a Mrs. Hudson i m’he adonat que Mycroft havia conservat les meves habitacions i els meus papers tal com jo els havia deixat. Així doncs, estimat Watson, a les dues d’aquesta tarda ja era assegut a la meva butaca del meu vell despatx, desitjant de veure el meu vell amic Watson ocupant l’altra cadira que tan sovint havia honorat amb la seva presència».

Tal va ser l’extraordinària narració que vaig escoltar aquell vespre del mes d’abril, una narració que m’hauria estat impossible de creure de no ser per la visió d’aquella figura alta i prima i d’aquell rostre ansiós que mai no havia sospitat que tornaria a veure. D’alguna manera, ell s’havia adonat de la meva profunda aflicció, i manifestava la seva solidaritat en la seva actitud més que no pas amb paraules.

—El treball constitueix el millor antídot contra la tristesa, benvolgut Watson —va dir—, i tinc preparada una sessió de treball per a tots dos aquesta nit que, si la podem dur a terme amb èxit, justificarà l’existència d’un home en aquest planeta.

Fou en va que li’n demanés més detalls.

—Ja n’escoltareu i en veureu prou abans de demà —va respondre—. Tenim tres anys del passat per discutir. Us suggeriria que deixéssiu el tema aparcat fins a dos quarts de deu d’aquesta nit, quan ens submergirem en la notable aventura de la casa buida.

Havíem tornat als vells temps quan, a l’hora prevista, em trobava assegut al seu costat en un cabriolé, amb el revòlver a la butxaca i el pessigolleig de l’aventura al cor. Holmes es mostrava fred, seriós i reservat. A la llum dels fanals del carrer, vaig veure que tenia les celles arrufades i els llavis fins, premuts en un posat d’intensa meditació. Ignorava a quina bèstia salvatge ens disposàvem a enfrontar-nos enmig de la fosca selva criminal de Londres, però estava convençut, en veure l’expressió del mestre dels detectius, que l’aventura seria molt seriosa. El sardònic somriure que de tant en tant dibuixaven els seus llavis no presagiava res de bo en relació amb l’objecte de la nostra investigació.

Jo em pensava que ens dirigíem a Baker Street, però Holmes féu aturar el cotxe al xamfrà de Cavendish Square. Un cop haguérem baixat, em vaig fixar que Holmes mirava a dreta i esquerra amb desconfiança, i que a cada cantonada adoptava tota mena de mesures per assegurar-se que no ens seguia ningú. El nostre trajecte resultava d’allò més singular. El coneixement de Holmes dels camins de Londres era extraordinari, i en aquesta ocasió avançava amb rapidesa i fermesa per un eixam de cavallerisses i estables, l’existència dels quals jo desconeixia. Finalment vàrem desembocar en un carreró delimitat per cases velles i tenebroses que ens dugué a Manchester Street, i des d’aquí a Blandford Street. Arribats en aquest punt. Holmes tombà de sobte per un passatge estret, accedí a un pati interior per una porta de fusta, i tot seguit obrí la porta posterior d’una casa amb una clau. Vàrem entrar-hi, i ell tancà la porta darrere nostre.

El lloc era molt fosc, però em semblava evident que es tractava d’una casa buida. Els nostres peus cruixien sobre l’empostissat de fusta del terra, i la meva mà tocà una paret el paper de la qual penjava a trossos. Els freds i prims dits de Holmes es tancaren al voltant del meu canell i em va conduir per un llarg passadís fins que vaig albirar vagament una finestreta de ventilació coberta de pols damunt d’una porta. Aleshores Holmes girà de sobte a la dreta, i ingressàrem en una àmplia sala quadrada i buida, molt fosca als racons però dèbilment il·luminada al centre pels llums del carrer que discorria davant l’edifici. No hi havia cap llum en les immediacions, i la finestra presentava una capa massa gruixuda de pols perquè poguéssim discernir la silueta del company. El meu amic em posà la mà a l’espatlla i m’apropà els llavis a l’orella.

—Sabeu on som? —va xiuxiuejar.

—Jo diria que això és Baker Street —vaig respondre, mirant a través dels vidres bruts de la finestra.

—Exacte. Som a la casa Camden, que es dreça just davant de les nostres velles dependències.

—Però, què hi fem, aquí?

—Som en aquesta casa perquè proporciona una excel·lent panoràmica d’aquell pintoresc edifici. Seríeu tan amable, amic Watson, d’apropar-vos un xic més a la finestra, tenint bona cura de no deixar-vos veure, i fer un cop d’ull a les nostres velles estances, punt de partida de tantes i tantes aventures? Comprovarem si aquests tres anys d’absència m’han arrabassat del tot la meva capacitat de sorprendre-us.

Em vaig acostar amb precaució al vidre i vaig mirar cap a la finestra que tan familiar em resultava. Quan els meus ulls s’hi fixaren, no vaig poder reprimir un crit sufocat d’esbalaïment. La persiana estava baixada, i dins l’estança s’hi veia una intensa llum. A la pantalla lluminosa de la finestra es definia la silueta fosca i ben marcada d’un home assegut en una cadira. La dignitat del cap, la quadratura de les espatlles i l’angulositat de les faccions no deixaven lloc al dubte. La cara es va girar, i l’efecte fou comparable al d’aquelles siluetes negres que agradava de construir als nostres avis. Era una reproducció perfecta de Holmes. Tan sorprès estava jo, que vaig estendre la mà per assegurar-me que l’home que es trobava al meu costat era Sherlock Holmes. Ell s’estremí en un silenciós atac de riure.

—I bé? —em va dir.

—Déu del cel! —vaig exclamar—. Es extraordinari!

—Confio que ni l’edat ni el costum marceixi la meva infinita varietat de recursos —digué, i vaig reconèixer en el to de la seva veu l’entusiasme i l’orgull que l’artista despèn en la pròpia creació—. Se m’assembla força, no és cert?

—Jo hauria jurat que éreu vós.

—El mèrit correspon a Monsieur Oscar Meunier, de Grenoble, que invertí uns quants dies en la realització del motlle. Es un bust de cera. Els altres detalls els he organitzat jo durant la visita que he efectuat aquesta tarda a Baker Street.

—Però, per què?

—Perquè, benvolgut Watson, tinc motius molt poderosos per fer creure a unes persones determinades que sóc allí quan en realitat sóc aquí.

—Creieu potser que vigilen les vostres habitacions?

—Sé que les vigilen.

—Qui?

—Els meus vells enemics, Watson. L’encisadora societat el líder de la qual descansa al peu de la cascada de Reichenbach. Cal que recordeu que ells, i només ells, sabien que jo encara era viu. I creien que, tard o d’hora, tornaria a les meves dependències. Les han vigilades contínuament, i aquest matí m’hi han vist arribar.

—Com ho sabeu?

—Perquè he reconegut el seu sentinella així que he tret el cap per la finestra. És un home força inofensiu que es diu Parker, garroter d’ofici i virtuós de l’arpa jueva. No em preocupa gens. El que em preocupa bastant més és la formidable personalitat que s’oculta darrere seu, l’amic íntim de Moriarty, l’home que deixà caure els rocs al penya-segat, el criminal més murri i perillós de Londres. Aquest és l’home que m’empaita aquesta nit, Watson, i és també l’home que menys sospita que li anem al darrere.

Els plans del meu amic començaven a revelar-se de forma gradual. Des d’aquest còmode amagatall, els vigilants eren vigilats, i els batedors, caçats. Aquella ombra angulosa que teníem al davant constituïa el reclam, i nosaltres érem els caçadors. En silenci, enmig de la foscor, contemplàvem les figures apressades que passaven una i altra vegada per davant de la posició que ocupàvem. Holmes romania callat i immòbil, però es mantenia en una frisosa alerta, amb els ulls fixos en aquell tràfec de passants. Hi havia força gent que es movia amunt i avall, la majoria emboçats amb abrics i bufandes. Un parell de vegades em va semblar que ja havia vist la mateixa figura abans, i em vaig fixar d’una manera especial en dos homes que aparentment s’arreceraven del vent al portal d’una casa emplaçada més amunt del carrer. Vaig provar d’atreure l’atenció del meu company cap a ells, però aquest va emetre una breu exclamació d’impaciència, i continuà fitant el carrer. Més d’un cop picava, nerviós, de peus a terra i donava copets a la paret amb els dits. Resultava evident que s’estava intranquil·litzant, i que els seus plans no seguien el curs que ell havia previst. Per fi, poc abans de mitjanit, i quan el carrer començava a buidar-se de transeünts, Holmes es posà a passejar amunt i avall de la cambra, pres d’una agitació incontrolable. Em disposava a formular-li alguna observació, quan vaig aixecar els ulls cap a la finestra il·luminada i vaig experimentar una sorpresa tan gran com l’anterior. Vaig prémer el braç de Holmes i vaig assenyalar cap amunt.

—L’ombra s’ha mogut! —vaig exclamar.

Ja no era el perfil, sinó l’esquena, allò que s’havia girat cap a nosaltres.

Aquells últims tres anys no havien pas llimat les aspreses del seu temperament, ni de la seva impaciència, i Holmes mostrava una intel·ligència tan activa com sempre.

—I és clar que s’ha mogut —va dir—. M’heu pres per un lladregot ridícul, Watson, que deixaria un maniquí evident i esperaria que alguns dels homes més astuts d’Europa es deixessin engalipar? Ens hem passat dues hores en aquesta habitació, i Mrs. Hudson ha efectuat algun canvi de posició en aquella figura vuit vegades, és a dir, un cop cada quart d’hora. Ho fa des del davant, per evitar que la seva ombra pugui ser vista. Ah!

Va contenir la respiració en una aspiració estrident i excitada. Enmig de la llum pàl·lida, vaig veure com estirava el cap, en una actitud rígida per l’atenció. Aquells dos homes devien ser encara arraulits al portal, però jo no podia pas veure’ls. Tot era tranquil i silenciós, llevat d’aquella pantalla de llum groga situada davant nostre amb la figura negra retallada al bell mig. En el silenci absolut, vaig sentir de nou aquella nota breu i sibilant que expressava una intensa excitació a penes reprimida. A l’instant següent, Holmes m’empenyia cap al racó més fosc de l’estança, i vaig notar la seva mà sobre els meus llavis. Els dits que m’agafaven tremolaven. Mai abans no havia vist el meu amic tan neguitós, i tanmateix a baix, al carrer, tot romania solitari i silenciós.

De sobte, però, em vaig adonar d’allò que els seus esmolats sentits ja havien distingit. Un so baix i esmorteït arribà a les meves oïdes, no pas procedent de Baker Street, sinó del darrere de la mateixa casa on ens trobàvem amagats. Una porta es va obrir i es tancà. Tot seguit se sentiren unes passes pel passadís…, unes passes que pretenien ser silencioses, però que ressonaven amb estridència per la casa buida. Holmes es va arrambar contra la paret i jo vaig fer el mateix, mentre la meva mà es tancava sobre el mànec del meu revòlver. Escrutant la penombra, vaig veure la vaga silueta d’un home, una ombra més negra que la foscor de la porta oberta. S’aturà un instant, i tot seguit continuà avançant per l’habitació en posició ajupida i amenaçadora. La sinistra figura es trobava ja a no més de tres metres de nosaltres, i jo ja m’havia col·locat en situació de saltar-li al damunt, quan em vaig adonar que no tenia idea de la nostra presència. Va passar pel nostre costat, s’acostà a la finestra i, amb gran lentitud i silenciosament, l’aixecà uns quinze centímetres. Quan es va ajupir fins a l’altura d’aquesta obertura, la llum del carrer, lliure de l’obstacle del polsós vidre, inundà de ple el seu rostre. L’home semblava pres d’una agitació considerable. Els ulls li brillaven com estrelles, i les faccions s’estremien d’una forma convulsiva. Era un home ja entrat en anys, amb un nas prominent i afuat, un front ample i calb i un enorme bigoti de pèls grisencs. Duia al cap un clac tirat endarrere, i portava un vestit d’etiqueta amb pitera que resplendia sota el seu abric. La cara era esprimatxada i bruna, solcada d’arrugues ben marcades que li conferien un aspecte salvatge. Duia a la mà el que semblava un bastó, però quan el deixà a terra va fer un soroll metàl·lic. Després va treure de la butxaca de l’abric un objecte voluminós, i es va sumir en una tasca que culminà amb un cop sec i fort com el d’un forrellat en tancar-se. Encara agenollat a terra, s’inclinà endavant i carregà tot el seu pes i força sobre una mena d’alçaprem, amb el resultat d’un grinyol agut i perllongat que va culminar una vegada més en un fort cop. Aleshores es va dreçar, i vaig veure que el que tenia a la mà era una mena de fusell, amb una culata curiosament deforme. En va obrir la recambra, hi ficà alguna cosa i tancà d’un cop la tapa de la recambra. Tot seguit es va ajupir i recolzà l’extrem del canó sobre l’ampit de la finestra, i jo vaig veure com el seu bigoti llarg reposava damunt la culata i l’ull li resplendia en fitar per la mira. Li vaig sentir un lleu sospir de satisfacció quan abraçà la culata contra l’espatlla, i vaig veure aquell sorprenent objectiu, la silueta negra sobre la pantalla groga, al final de la trajectòria de la seva visió. Per un moment s’estigué rígid i immòbil. Llavors el seu dit va prémer el gallet. Se sentí un xiulet fort i estrany i una dringadissa llunyana de vidres trencats. En aquell precís instant, Holmes va saltar com un tigre sobre l’esquena del tirador i li etzibà un cop de puny a la cara. L’home es va incorporar en qüestió de segons, i agafà Holmes pel coll amb una força convulsiva, però jo el vaig copejar al cap amb la culata del meu revòlver i va tornar a caure a terra. M’hi vaig llançar a sobre mentre el meu company donava avís mitjançant un xiulet. Vaig sentir un martelleig de peus corrent sobre el paviment, i dos policies uniformats, junt amb un detectiu de paisà, entraren a la casa per la porta principal i feren acte de presència a l’habitació que ocupàvem.

—Sou vós, Lestrade? —preguntà Holmes.

—Sí, Mr. Holmes. Jo mateix m’he ocupat del cas. M’alegro de tornar-vos a veure a Londres, senyor.

—He pensat que potser no us faria res de comptar amb una petita ajuda no oficial. Tres homicidis inadvertits en un any no són una fotesa, Lestrade. En canvi, vàreu manejar el misteri Molesey amb bastant menys de la vostra acostumada…, vaja, vull dir que vàreu estar força encertat.

Tots ens havíem incorporat. El nostre presoner respirava dificultosament, custodiat per dos cepats agents de policia. Alguns curiosos ja començaven a congregar-se al carrer. Holmes anà cap a la finestra, la va tancar i baixà la persiana. Lestrade havia encès dues espelmes, i els policies les seves llanternes. Per fi vaig tenir ocasió de donar un bon cop d’ull al nostre presoner.

Era un rostre extraordinàriament viril i sinistre el que ens mirava. Dotat del front d’un filòsof i la barra d’un sensualista, aquell home semblava posseir unes facultats admirables per al bé o per al mal. Però ningú no podia observar els seus ulls blaus i cruels, emmarcats per sengles celles cíniques i baixes, o aquell nas ferotge i agressiu i aquell front amenaçador, solcat d’arrugues, sense llegir-hi els senyals de perill més evidents de la naturalesa humana. No feia cas de cap de nosaltres, sinó que tenia els ulls clavats en el rostre de Holmes amb una expressió on es combinaven l’odi i l’esbalaïment a parts iguals.

—Dimoni! —no deixava de murmurar—, sou un dimoni ple d’astúcia!

—Vaja, coronel —digué Holmes mentre s’arranjava el coll arrugat de la camisa—, «els viatges acaben quan els enamorats es retroben», com diu aquell vell refrany. Crec que no he tingut el plaer de veure-us d’ençà que em vàreu honorar amb totes aquelles atencions quan em trobava a la lleixa de la cascada de Reichenbach.

El coronel continuava fitant el meu amic com sumit en trànsit.

—Dimoni, sou un dimoni d’allò més murri! —era tot el que podia dir.

—Encara no he fet les presentacions de rigor —va dir Holmes—. Aquest, cavallers, és el coronel Sebastian Moran, antany al servei de l’Exèrcit de Sa Majestat a l’índia i el millor tirador que el nostre imperi oriental hagi vist mai. Em penso que no vaig errat, coronel, quan afirmo que el nombre de tigres que vós heu caçat no ha estat igualat per ningú.

Aquell home d’aspecte terrible no va dir res, però continuà observant el meu amic; amb uns ulls salvatges i el seu llustrós bigoti, era la viva imatge d’un tigre.

—No me’n sé avenir que la meva senzilla estratagema hagi pogut engalipar un sicari tan veterà com vós —digué Holmes—. Us ha de resultar molt familiar. No heu lligat mai un infant a un arbre, us hi heu amagat entre les fulles amb el fusell carregat, i heu esperat que la carnada atragués el tigre? Aquesta casa buida és el meu arbre, i vós sou el meu tigre. És possible que disposeu d’alguns rifles de reserva per si us atacava més d’un tigre, o en la improbable suposició que erréssiu el tret. Aquests —va assenyalar al seu voltant— són els meus rifles de reserva. El paral·lelisme és exacte.

El coronel Moran féu un salt endavant amb un bram de ràbia, però els policies el varen contenir. La fúria que descrivia el seu rostre era d’allò més terrible.

—Confesso que em vàreu sorprendre un xic —digué Holmes—. No havia pas previst que vós faríeu ús d’aquesta casa buida i aquesta pràctica finestra. M’havia imaginat que operaríeu des del carrer, on us esperaven el meu amic Lestrade i els seus agents. Llevat d’això, tot s’ha esdevingut tal com jo em pensava.

El coronel Moran s’adreçà al detectiu oficial.

—Vós podeu tenir o no una raó justa per arrestar-me —va dir—, però no veig cap motiu perquè hagi de suportar les burles d’aquest individu. Si estic en mans de la justícia, cal procedir amb els tràmits legals.

—Bé, em sembla un suggeriment força raonable —va fer Lestrade—. Teniu res més a afegir, Mr. Holmes, abans d’anar-nos-en?

Holmes acabava de recollir la sofisticada escopeta d’aire comprimit del terra i n’estava examinant el mecanisme.

—Una arma admirable i única —va dir—, silenciosa i dotada d’una enorme potència. Vaig conèixer Von Herder, el mecànic alemany invident que la construí especialment per al difunt Professor Moriarty. Durant molts anys he sabut de la seva existència, per bé que no he tingut mai abans l’oportunitat de tocar-la. Us recomano que hi presteu una especial atenció, Mr. Lestrade, així com a les bales que conté.

—Podeu pujar-hi de peus, Mr. Holmes, que l’examinarem amb cura —digué Lestrade, mentre el seu grup avançava ja cap a la porta—. Teniu res més a dir?

—Només us voldria preguntar quins càrrecs teniu intenció d’assignar a aquest home.

—Quins càrrecs, dieu? Doncs l’intent frustrat d’homicidi contra Mr. Sherlock Holmes, és clar.

—Més val que no ho feu, Mr. Lestrade. Us suggeriria que jo no aparegués en aquest assumpte per res. Només a vós correspon el mèrit de l’extraordinari arrest que acabeu d’efectuar. Sí, Lestrade, us felicito! Gràcies a la vostra prodigiosa combinació d’astúcia i audàcia, heu aconseguit d’atrapar-lo.

—Atrapar-lo? Atrapar qui, Mr. Holmes?

—L’home que totes les forces de seguretat han estat empaitant en va: el coronel Sebastian Moran, autor de la mort de l’honorable Ronald Adair amb una bala explosiva d’escopeta d’aire comprimit a través de la finestra oberta del segon pis del número 427 de Park Lane, el dia 30 del mes passat. Aquests són els càrrecs, Lestrade. I ara, Watson, si us veieu capaç de suportar el corrent d’aire provinent d’una finestra trencada, crec que mitja hora d’estada a les meves habitacions amb un cigar a la mà podria aportar-vos una estona força profitosa.

Les nostres dependències no havien estat alterades, gràcies a la supervisió de Mycroft Holmes i la diligent cura de Mrs. Hudson. Tot just entrar-hi em vaig adonar, és cert, d’una insòlita netedat, si bé tots els antics detalls eren als seus llocs respectius. Encara hi havia el racó on Holmes solia consagrar-se als seus experiments de química i la taula de fusta tacada d’àcid. Damunt d’un prestatge descansava la renglera de llibres vells i obres de consulta que bona part dels nostres conciutadans haurien llençat al foc. Els diagrames, l’estoig del violí i els estris de fumador —fins i tot la babutxa persa que contenia la picadura de tabac—, tot plegat em va ullprendre quan vaig mirar al meu voltant. Dos personatges ocupaven la sala: un era Mrs. Hudson, que dibuixà un ampli somriure en veure’ns entrar; l’altre era l’estrany maniquí que tan destacat paper havia representat en les aventures d’aquella nit. Era una reproducció de cera pintada del meu amic, tan ben feta que resultava un facsímil perfecte. Es dreçava sobre un petit pedestal, vestit amb una bata vella de Holmes d’una forma tan natural que l’efecte des del carrer era d’allò més admirable.

—Suposo que heu adoptat tota mena de precaucions, Mrs. Hudson —va dir Holmes.

—M’he estat tota l’estona de genolls, senyor, tal com m’havíeu dit.

—Excel·lent. Ho heu fet molt bé. Us heu fixat on ha anat a parar la bala?

—Sí, senyor. Em temo que ha espatllat el vostre bust, ja que li ha travessat el cap i ha anat a impactar a la paret. L’he recollida del terra. Aquí la teniu!

Holmes em va mostrar la bala tot dient:

—Una bala de revòlver, com podeu veure, Watson. Una jugada mestra, perquè, qui es podria pensar que aquest projectil va ser disparat per una escopeta d’aire comprimit? Molt bé, Mrs. Hudson, us quedo molt agraït per la vostra col·laboració. I ara, Watson, feu-me el favor d’ocupar la vostra vella butaca, ja que hi ha alguns aspectes que m’agradaria de considerar amb vós.

S’acabava de treure la tronada levita i ara tornava a ser el Holmes dels vells temps, abillat amb la bata de color marró que havia tret a la seva efígie.

—Els nervis del vell sicari no han perdut llur fermesa, ni els seus ulls llur intensitat —anuncià, tot rient, mentre inspeccionava el malmès front del seu bust—. Ha col·locat una bala de plom entre cella i cella i ha fet que travessés la part posterior del cervell. Era el millor tirador de l’índia, i em penso que n’hi ha ben pocs de millors que ell a Londres. N’havíeu sentit parlar abans?

—La veritat és que no.

—Vaja, vaja, són coses de la fama! De fet, si no recordo malament, vós tampoc no havíeu sentit el nom del Professor James Moriarty, posseïdor d’un dels cervells més brillants d’aquest segle. Passeu-me l’índex de biografies que hi ha al prestatge.

Va passar les pàgines amb indolència, recolzat sobre el respatller de la cadira, mentre desprenia espesses bafarades de fum del seu cigar.

—La meva col·lecció de personatges començats per «M» és força completa —va observar—. Moriarty sol ja és prou important per atorgar a qualsevol recull la categoria d’il·lustre, i aquí tenim Morgan, l’emmetzinador, Merridew, un home d’infausta memòria, Mathews, que em va trencar l’ullal esquerre a la sala d’espera de Charing Cross, i, finalment, vet ací el nostre amic d’aquesta nit.

Em va passar el llibre, i jo vaig llegir-hi:

—«Moran, Sebastian, coronel. Desocupat. Ex-membre del primer cos de Sapadors de Bengala. Nascut a Londres, 1840. Fill de Sir Augustus Moran, Companion of the Bath[1], ex-ministre britànic a Pèrsia. Educat a Eton i Oxford. Serví a la campanya de Jowaki, a la campanya d’Afganistan, a Charasiab (despatxos), Sherpur i Cabul. Autor de Caça major als Himalaia Occidentals, 1881; Tres mesos a la jungla, 1884. Adreça: Conduit Street. Clubs: Anglo-indi, Tankerville, Bagatelle Card Club».

Al marge figurava escrita en la pulcra cal·ligrafia de Holmes l’anotació següent: «El segon home més perillós de Londres».

—Això és desconcertant —vaig constatar, mentre li tornava el volum—. Aquest home té un brillant historial militar.

—Es ben veritat —replicà Holmes—. Ha estat sempre un home amb uns nervis de ferro. Encara hom parla a l’índia de com va recórrer una claveguera a l’encalç d’un perillós tigre ferit. Hi ha alguns arbres, Watson, que assoleixen una certa alçària i desenvolupen de sobte una excentricitat inadvertida fins aleshores. Ho veureu sovint en el gènere humà. Jo tinc la teoria segons la qual cada individu representa en el seu desenvolupament tot el seguit dels seus ancestres, i que un gir sobtat cap al bé o el mal resideix en alguna influència intensa transmesa a través del seu arbre genealògic. Cada un de nosaltres esdevenim, per dir-ho així, l’epítom de la història de la nostra família.

—Això és, segurament, força imaginari.

—No hi insistiré pas. Sigui quina sigui la raó, el coronel Moran va triar el mal camí. Sense causar cap escàndol fastuós, s’ho va manegar per convertir l’índia en poc menys que un infern. Llavors es jubilà, vingué a Londres i tornà a fer-se un nom en el món del crim. Fou aleshores que el va cridar el Professor Moriarty, que el convertí en el cap de la seva banda. Moriarty el proveïa generosament de diners, i només l’utilitzava per a treballs molt delicats que cap criminal ordinari no hauria pogut pas realitzar. Sens dubte deveu recordar la mort de Mrs. Stewart, de Lauder, al 1887, oi? Doncs bé, estic segur que Moran hi era al darrere; tanmateix, no es pogué provar res en contra seu. Tan ben amagat estava el coronel, que ni tan sols quan hom desarticulà la banda de Moriarty no el vàrem poder inculpar. Recordeu aquella data en què us vaig anar a veure a les vostres dependències i vaig baixar les persianes per por a les escopetes d’aire comprimit? No dubto que em tingueu per un home capriciós. Jo sabia molt bé el que feia, perquè coneixia l’existència d’aquesta singular escopeta i sabia també que un dels millors tiradors del món seria al seu darrere. Quan érem a Suïssa, ens seguí acompanyant Moriarty, i estic del tot convençut que va ser ell qui em proporcionà aquells cinc terribles minuts a la lleixa de les cascades de Reichenbach.

»Ja us podeu pensar que vaig llegir els diaris amb una certa atenció durant el meu sojorn a França a la recerca d’alguna possibilitat d’enxampar-lo. Mentre ell voltés per Londres en llibertat no valia la pena de venir a instal lar-m’hi. Dia i nit hauria notat la seva ombra suspesa damunt meu, i tard o d’hora havia d’arribar-li l’oportunitat. Què hi podia fer jo? No podia pas exposar-me a engegar-li un tret, perquè aleshores hauria estat jo qui hagués anat a parar al banc dels acusats. No hauria servit de res apel·lar a un magistrat. No poden intervenir confiant en el que els podria semblar una sospita evident. Així, doncs, no vaig fer res. Però sí que vaig repassar a diari la secció d’informació criminal de la premsa, sabedor que tard o d’hora l’atraparia. Llavors s’esdevingué la mort d’aquest tal Ronald Adair. La meva oportunitat havia arribat per fi! Sabent el que jo sabia, no era segur que el coronel Moran n’havia estat l’autor? Havia jugat a cartes amb aquell pobre xicot, l’havia seguit a casa seva des del club i li havia disparat per la finestra oberta. No en tinc cap mena de dubte. Aquesta classe de bales són prou potents per a destrossar un cap humà. Vaig venir de seguida. Em va veure un sentinella, el qual s’apressà a anunciar la meva presència al coronel. He de suposar que no es deuria negar a relacionar el meu sobtat retorn amb el seu crim, la qual cosa el va alarmar d’allò més. Jo estava segur que ell provaria d’eliminar-me immediatament, i que utilitzaria aquesta arma terrible amb aquest propòsit. Així que li vaig deixar una diana esplèndida davant la finestra i, després d’avisar la policia els serveis de la qual podria necessitar —per cert, Watson, que heu advertit la seva presència en aquell portal amb infal·lible precisió—, vaig escollir el que em semblava un prudent lloc d’observació, sense somiar ni per un instant que ell triaria el mateix indret des d’on portaria a terme el seu atac. Ara, benvolgut Watson, ha quedat res que exigeixi una explicació?

—Sí —vaig fer—. Encara no m’heu aclarit quin fou el mòbil del coronel Moran per assassinar l’honorable Ronald Adair.

—Ai, amic Watson, em temo que entraríem en el reialme de la conjectura, on fins i tot la més lògica de les ments és susceptible de fallar-hi. Cadascú deu haver-se format la seva pròpia hipòtesi sobre la base dels fets, i la vostra té tantes possibilitats de ser correcta com la meva.

—N’heu construït una, doncs?

—Em penso que no resulta difícil explicar els fets. És sabut que el coronel Moran i el jove Adair havien guanyat plegats una estimable quantitat de diners. Darrerament, Moran jugava brut, la qual cosa jo sabia des de força temps enrere. Crec que el dia de l’assassinat, Adair acabava de descobrir que Moran feia trampes. És molt possible que enraonés amb ell en privat i l’amenacés amb desemmascarar-lo si no renunciava voluntàriament a ser membre del club i prometia que no jugaria més a cartes. No sembla probable que un home tan jove com Adair fos capaç de moure un gran escàndol desemmascarant un personatge il·lustre força més vell que ell. Tal vegada actuà com acabo de suggerir. L’exclusió dels seus clubs significaria per a Moran la ruïna, ja que d’un temps ençà vivia dels beneficis que li reportaven els seus trucs en el joc. De manera que va matar Adair en el moment en què aquest comptava els diners que havia de tornar, perquè no volia aprofitar-se del joc brut del seu company. Va tancar la porta, per tal que les senyores no el sorprenguessin i insistissin a saber què feia amb tots aquells noms i tantes monedes. Què en penseu?

—No tinc cap mena de dubte que hi heu tocat de mig a mig.

—Serà el tribunal qui n’establirà la veracitat. Mentrestant, sigui com sigui, el coronel Moran ja no ens tornarà a molestar, la famosa escopeta d’aire comprimit de Von Herder passarà a embellir el Museu de Scotland Yard, i una vegada més Mr. Sherlock Holmes és lliure per a consagrar la seva vida a l’estudi d’aquests interessants petits problemes que la complexa vida londinenca presenta tan a bastament.





2. L’ARMADOR DE NORWOOD


—Des del punt de vista de l’expert en afers criminals —va dir Mr. Sherlock Holmes—, Londres ha esdevingut una ciutat molt poc interessant d’ençà de la desaparició del difunt Professor Moriarty.

—Amb prou feines puc arribar a concebre que hi hagi gaires ciutadans decents que estiguin d’acord amb vós —vaig observar.

—Molt bé, molt bé, no he de ser egoista —digué ell amb un somriure, mentre enretirava la seva cadira de la taula de l’esmorzar—. No hi ha dubte que la comunitat hi ha sortit guanyant i ningú no hi ha perdut, llevat dels pobres especialistes desocupats que han vist esvair-se una oportunitat de treball. Quan aquell home era viu, la premsa matinal oferia infinites possibilitats. Sovint, Watson, em proporcionava la pista més insignificant, l’indici més trivial, i tanmateix ja era suficient per dir-me que aquell cervell maligne i superdotat es trobava allí, com les vibracions més febles a les vores de la teranyina recorden la immunda aranya que hi reposa al bell mig. Petits robatoris, assaltaments absurds, un atemptat aparentment sense cap propòsit…, qualsevol detall podia conformar un tot connectat que implicava l’home que en posseïa la clau. Cap capital d’Europa no oferia les possibilitats que Londres brindava aleshores a l’estudiós científic del món criminal. Però ara… —s’encongí d’espatlles en una còmica desaprovació de l’estat de coses en què ell tant hi tenia a veure.

En l’època de què enraono, Holmes havia tornat per passar uns quants mesos a Londres i jo, a petició seva, havia venut la meva clientela i compartia de bell nou les habitacions de Baker Street. Un jove doctor, anomenat Verner, m’havia demanat preu per la meva petita clientela de Kensington i em pagà amb esbalaïdora celeritat l’elevada quantitat que jo li havia suggerit…, un incident que només s’explicaria uns quants anys després, quan vaig esbrinar que Verner era un parent llunyà de Holmes, i que fou el meu amic qui en realitat havia trobat els diners.

Els nostres mesos de companyonia no havien estat, al capdavall, tan improductius com ell s’entestava a declarar. Quan reviso les meves notes, m’adono que aquell període inclou el cas dels documents de l’ex-president Murillo, així com l’esgarrifosa aventura del vaixell neerlandès, el Friesland, que tan a prop estigué de costar-nos la vida a tots dos. La seva naturalesa freda i orgullosa fou, però, sempre contrària a qualsevol cosa que pogués suscitar l’aplaudiment del públic, i m’advertí en els termes més severs de no dir ni una paraula sobre ell, els seus mètodes o els seus èxits…, una prohibició que, com ja he explicat, tot just acaba de ser retirada.

Mr. Sherlock Holmes s’havia repenjat sobre el respatller del seu seient després d’aquesta capriciosa queixa i estava desplegant ociosament l’exemplar del diari matinal, quan vàrem sentir un insistent repic del timbre, seguit immediatament després per uns forts cops, com si algú truqués a la porta del carrer amb el puny. Quan varen obrir, ens arribà un tumultuós soroll de corredisses pel vestíbul, un ràpid martelleig de peus que pujaven l’escala, i un instant després un jove frenètic, amb els ulls sortits, pàl·lid, escabellat i gairebé sense alè, entrava de sobte a l’habitació. Ens va mirar de l’un a l’altre, i en veure la nostra expressió inquisidora s’adonà que ens devia una disculpa per aquella entrada tan brusca.

—Ho sento, Mr. Holmes —va exclamar—. No penseu malament de mi. Estic a punt de perdre el seny. Mr. Holmes, jo sóc l’infortunat John Hector McFarlane!

S’anuncià com si el sol nom pogués explicar tant el motiu de la seva visita com les seves maneres, però vaig constatar en l’inexpressiu semblant del meu company que no li deia més coses a ell que a mi.

—Agafi una cigarreta, Mr. McFarlane —va dir, oferint-li el paquet—. Estic convençut que amb aquests símptomes el meu amic, el Doctor Watson, us receptarà un sedant. El temps ha estat un xic massa calorós aquests darrers dies. Ara, si us trobeu una mica més serè, m’agradaria que seguéssiu en aquella cadira i ens expliquéssiu ben a poc a poc i amb molta tranquil·litat qui sou i què voleu. Acabeu d’esmentar el vostre nom com si l’hagués de reconèixer, però us asseguro que, llevat dels fets evidents que sou solter, procurador, francmaçó i asmàtic, no sé res de vós.

Acostumat com estava als mètodes del meu amic, no em costà gaire de seguir les seves deduccions i fixar-me en la negligència en els vestits, el feix de paperam legal, l’emblema del rellotge i l’agitada respiració que les havien originat. El nostre client, però, semblava desconcertat.

—Sí, sóc tot això, Mr. Holmes, i també sóc l’home més desgraciat del moment en tot Londres. Per l’amor de Déu, no m’abandoneu, Mr. Holmes! Si vénen a arrestar-me abans que hagi acabat el meu relat, demaneu-los temps per tal que pugui explicar-vos tota la veritat. Aniria a la garjola de bon grat si sabés que vós treballàveu per a mi a fora.

—Arrestar-vos! —exclamà Holmes—. És realment d’allò més grati…, més interessant. Sota quins càrrecs creieu que us arrestaran?

—Sota el càrrec d’assassinar Mr. Jonas Oldacre, de Lower Norwood.

L’expressiva cara del meu company manifestà una solidaritat no pas mancada, em temo, d’una certa satisfacció.

—Diantre! —va exclamar—. Precisament li deia al meu amic el Doctor Watson fa un moment, mentre esmorzàvem, que els casos sensacionals havien desaparegut dels diaris.

El nostre visitant estengué una mà tremolosa i agafà l’exemplar del Daily Telegraph que descansava sobre els genolls de Holmes.

—Si li heu donat un cop d’ull, senyor, haureu vist de seguida quin és l’assumpte que m’ha empès a molestar-vos aquest matí. Suposo que el meu nom i el meu infortuni deu anar en boca de tothom. —Va plegar el diari per mostrar-nos les pàgines centrals—. Heus-lo aquí. Amb el vostre permís, us ho llegiré. Escolteu això, Mr. Holmes. Els titulars resen: «Misteri a Lower Norwood. Desapareix un conegut armador. Hom sospita d’homicidi i incendi deliberats. Una pista apunta al criminal». Tal és la pista que a hores d’ara ja estan seguint, Mr. Holmes, i sé que porta, infal·liblement, fins a mi. M’han seguit des de l’estació de London Bridge, i estic segur que només esperen una ordre d’arrest per detenir-me. Això trencarà el cor a la meva mare…, li trencarà el cor! —Es retorcia les mans posseït per una aprensió agònica, i oscil·lava endavant i endarrere a la seva cadira.

Vaig contemplar aquell home, acusat de perpetrar un crim violent, amb interès. Tenia el cabell molt ros i un rostre atractiu malgrat la seva pal·lidesa, ben afaitat, amb uns ulls blaus espantats i una boca petita i delicada. Deuria tenir uns vint-i-set anys, i la seva indumentària i el seu posat corresponien als d’un cavaller. De la butxaca de la jaqueta d’estiu que duia sortia el feix de documents que proclamaven la seva professió.

—Cal que aprofitem tot el temps que puguem —suggerí Holmes—. Watson, tindríeu la bondat d’agafar el diari i llegir-me el paràgraf en qüestió?

Sota els enèrgics titulars que el nostre client havia citat, vaig llegir la suggestiva crònica que segueix:

«La passada nit, o aquesta matinada, s’ha esdevingut a Lower Norwood un incident que sembla apuntar a un seriós crim. Mr. Jonas Oldacre és un conegut resident d’aquest suburbi, on ha dirigit el seu negoci d’armador durant molts anys. Mr. Oldacre és un home solter de cinquanta-dos anys d’edat, i viu a la Mansió Deep Dene, al sector de Sydenham de la carretera del mateix nom. S’ha guanyat la reputació de ser un personatge de costums estranys, callat i reservat. S’ha passat uns quants anys pràcticament retirat del negoci, del qual es diu que ha acumulat una riquesa considerable. Tanmateix, encara hi ha un magatzem de fusta a la part del darrere de la mansió, i la passada nit, cap a les dotze, hom donà l’alarma que s’havia calat foc a un munt de fusta. Els bombers varen arribar de seguida al lloc del sinistre, però la fusta seca cremava amb gran virulència i fou impossible d’extingir les flames fins que la pila s’hagué consumit del tot. Fins aquí, l’incident presentava l’aspecte d’un accident ordinari, però una sèrie d’indicis semblen assenyalar la perpetració d’un important crim. Resultava sorprenent que el propietari de l’establiment es trobés absent de l’escenari de l’incendi, i hom procedí a una investigació que demostrà que havia desaparegut de la casa. L’escorcoll del seu dormitori revelà que ningú no havia dormit al llit, que la caixa forta havia estat oberta, que hi havia un bon nombre de documents importants escampats per tota l’habitació i, finalment, s’hi va trobar alguns senyals d’una lluita a mort: taques de sang al terra de la cambra i un bastó de roure amb el mànec també tacat de sang. Se sap que Mr. Jonas Oldacre havia rebut una visita al seu dormitori aquella mateixa nit, i el bastó trobat és propietat d’un jove procurador de Londres anomenat John Hector McFarlane, soci de la firma Graham & McFarlane, ubicada al número 426 de Gresham Buildings, a la capital. La policia considera que ja té prou proves al seu poder per suggerir un motiu força convincent per a la perpetració del crim, i no hi ha dubte que seguiran alguns interessants esdeveniments relacionats amb aquest cas.

»ULTIMA HORA. - En tancar aquesta edició, corren rumors en el sentit que Mr. John Hector McFarlane ha estat ja arrestat sota el càrrec d’assassinat de Mr. Jonas Oldacre. Si més no, és cert que se n’ha ordenat la detenció. Hom ha descobert nous i més sinistres esdeveniments en el decurs de la investigació a Norwood. A banda dels senyals de lluita al dormitori de l’infortunat armador, se sap a hores d’ara que les finestres de l’estança (que es troba a la planta baixa) eren obertes, que hi havia marques sobre la pila de fusta com si s’hi hagués arrossegat algun objecte voluminós i, finalment, s’assegura que hom ha trobat unes restes carbonitzades entre les cendres resultants de l’incendi. La teoria de la policia considera que s’ha comès un crim extraordinari, que la víctima fou colpejada fins a la mort al seu propi dormitori, i que l’assassí li robà alguns documents i arrossegà el cadàver sobre la pila de fustes per cremar-lo a fi d’esborrar qualsevol vestigi del crim. S’ha confiat la direcció de la investigació criminal a les experimentades mans de l’inspector Lestrade, de Scotland Yard, que està seguint les pistes amb la seva acostumada sagacitat».



Sherlock Holmes escoltà aquest singular relat amb els ulls closos i les puntes dels dits juntes.

—El cas presenta alguns aspectes interessants —va dir, amb el seu posat decandit—. Em permeteu que us pregunti abans que res, Mr. McFarlane, com és que encara esteu en llibertat, tot i les nombroses proves que justifiquen la vostra detenció?

—Jo visc a Torrington Lodge, a Blackheath, amb els meus pares. Però la nit passada, com sigui que havia d’enraonar de negocis amb Mr. Jonas Oldacre en una hora molt avançada, em vaig allotjar en un hotel de Norwood amb la intenció de tornar a ciutat des d’allí. No sabia res de tot aquest afer fins que ja era al tren, quan he llegit el que vós acabeu d’escoltar. Aleshores m’he adonat de seguida de la perillosa situació en què em trobava, i he vingut corrents a deixar el cas a les vostres mans. No tinc cap mena de dubte que m’haurien arrestat al meu despatx a la City o bé a casa meva. Un home m’ha seguit des de l’estació de London Bridge, i no tinc cap dubte… Déu del cel, què és això?

Vàrem sentir el timbre de la porta, seguit instantàniament per un soroll de passes que pujaven l’escala. Al cap d’uns segons, el nostre amic Lestrade compareixia al llindar de la porta de l’habitació. Per sobre de la seva espatlla, vaig entreveure un parell de policies uniformats que s’esperaven fora.

—Mr. John Hector McFarlane? —preguntà Lestrade.

El nostre infortunat client es va incorporar amb un semblant cadavèric.

—Quedeu arrestat per l’assassinat premeditat de Mr. Jonas Oldacre, de Lower Norwood.

McFarlane es girà cap a nosaltres amb un gest de desesperació, i tornà a deixar-se caure a la cadira com si l’haguessin esclafat.

—Permeteu-me un moment, Lestrade —intervingué Holmes—. Em penso que no us ve pas de mitja hora, i aquest cavaller es disposava a facilitar-nos la seva versió d’aquest apassionant assumpte, la qual podria ajudar-nos en l’aclariment dels fets.

—Crec que no resultarà gaire difícil d’aclarir-los —va replicar Lestrade, sorrut.

—Tot i amb això, amb el vostre permís, m’agradaria molt de sentir aquest relat.

—Bé, Mr. Holmes, se’m fa molt difícil de negar-vos res, ja que heu donat un cop de mà a la Policia un parell de vegades en el passat, i Scotland Yard us està en deute —va dir Lestrade—. Tanmateix, he de romandre al costat del detingut, i tinc l’obligació d’advertir-li que qualsevol cosa que digui podrà obrar en contra seva al judici.

—És l’únic que desitjo —digué el nostre client—. Tot el que us demano és que m’escolteu i us assabenteu de tota la veritat.

Lestrade consultà el seu rellotge i va dir:

—Us concediré mitja hora.

—En primer lloc —digué McFarlane—, he de confessar que no coneixia Mr. Jonas Oldacre de res. El seu nom m’era familiar; durant molts anys els meus pares varen tenir relació amb ell, però acabaren per distanciar-se’n. Vaig quedar molt sorprès, per tant, quan ahir, cap a les tres de la tarda, el vaig veure entrar al meu despatx de la City. Però vaig quedar més esbalaït encara quan m’anuncià el motiu de la seva visita. Duia a la mà alguns fulls d’un bloc de notes plens de gargots —aquí els teniu—, i me’ls va deixar damunt la taula.

»—Això és el meu testament —em va dir—. Vull que vós, Mr. McFarlane, el redacteu en forma legal. M’asseuré aquí mateix mentre ho feu.

»Em vaig posar a copiar el text, i ja us podeu imaginar el meu astorament quan vaig descobrir que, llevat d’algunes excepcions, em deixava totes les seves possessions a mi. Era un home estrany, petit, semblant a una fura i amb les celles blanques, i en alçar el cap per mirar-lo vaig veure els seus ulls grisos clavats en els meus amb una expressió divertida. Amb prou feines podia donar crèdit a les clàusules del testament; però ell m’explicà que era un home solter gairebé mancat de parents vius, que havia conegut els meus pares en la seva joventut, i que sempre m’havia tingut per un jove molt assenyat i estava segur que els seus diners anirien a parar a mans prudents. Com és natural, li vaig expressar les gràcies tot quequejant. El testament fou degudament acabat i signat, en presència del meu escrivent com a testimoni. És aquest paper de color blau, i aquests fulls, com ja he explicat, en constitueixen l’original. Llavors Mr. Jonas Oldacre m’informà que hi havia una sèrie de documents —contractes d’arrendament d’edificis, títols de propietat, hipoteques, valors i d’altres per l’estil— que calia que jo revisés i entengués. Va afegir que no estaria tranquil fins que acabéssim de formalitzar tots els tràmits, i em demanà que anés a visitar-lo aquella mateixa nit a Norwood, portant el testament amb mi, per tal d’arranjar-ho tot.

»—Recordeu, jove, que no heu de dir ni una paraula de tot això als vostres pares fins que ho hàgim acabat de resoldre—. Es mostrà molt insistent en aquest punt, i m’ho féu prometre solemnement.

»Ja us fareu càrrec, Mr. Holmes, que jo no estava pas en disposició de negar-li res del que em pogués demanar. Era el meu benefactor, i la meva obligació moral consistia a dur a terme tot allò que ell desitgés. Vaig trametre, per tant, un telegrama a casa per tal d’informar-los que tenia un assumpte important entre mans, i que no em resultava possible de preveure a quina hora arribaria. Mr. Oldacre em digué que li complauria molt que acceptés de sopar amb ell a partir de les nou, ja que no seria pas a casa abans d’aquesta hora. Tanmateix, vaig topar amb algunes dificultats per tal de localitzar la mansió, i ja eren gairebé dos quarts de deu quan hi vaig arribar. El vaig trobar…

—Un moment! —l’interrompé Holmes—. Qui us va obrir la porta?

—Una dona de mitjana edat, que deuria ser, suposo, la seva criada.

—I va ser ella, m’imagino, qui anuncià el vostre nom.

—Exacte —respongué McFarlane.

—Continueu, si us plau.

Mr. McFarlane s’eixugà el front, amarat de suor, i va reprendre el seu relat:

—La criada em va fer passar en una saleta, on hi havia servit un frugal sopar. A continuació, Mr. Jonas Oldacre em conduí al seu dormitori, que contenia una caixa forta. La va obrir, i en va treure un munt de documents, que ens posàrem a revisar tot seguit. Eren entre les onze i les dotze quan haguérem acabat. Aleshores em digué que no havíem de molestar la criada, de manera que em féu sortir per la finestra de la seva cambra, la qual havia restat oberta tota l’estona.

—Tenia la persiana abaixada? —preguntà Holmes.

—No n’estic gaire segur, però crec que només era mig abaixada. Sí, ara recordo que Mr. Oldacre acabà de pujar-la per tal d’obrir la finestra de bat a bat. Aleshores, jo no trobava el meu bastó.

»—No passeu pena, fill meu —em va dir ell—. Espero que a partir del dia d’avui ens veurem amb força assiduïtat, i ja us guardaré el bastó fins a la propera vegada que vingueu a visitar-me.

»El vaig deixar allí, amb la caixa forta oberta i els documents classificats en piles damunt la taula. Era tan tard que ja no podia tornar a Blackheath, de manera que vaig pernoctar a l’Anerley Arms, i ja no en vaig saber res més fins que he llegit aquesta terrible desgràcia al diari aquest matí.

—Teniu res més a preguntar al detingut, Mr. Holmes? —va preguntar Lestrade, que havia arrufat les celles un parell de vegades en el decurs d’aquesta singular explicació.

—No, fins que no hagi anat a Blackheath.

—Voleu dir a Norwood —li corregí Lestrade.

—Oh, sí; no hi ha dubte que era això el que he volgut dir —va respondre Holmes, amb un enigmàtic somriure.

Lestrade sabia, a partir de moltes més experiències de les que gosava reconèixer, que aquell esmolat cervell podia tallar com una navalla el que resultava impenetrable per a ell. Vaig veure com fitava el meu company amb curiositat.

—M’agradaria de tenir unes paraules amb vós, Mr. Sherlock Holmes —va dir el policia—. Ara, Mr. McFarlane, els meus dos agents, que esperen darrere la porta, us escortaran fins a un cotxe aturat a fora.

El malaurat jove s’aixecà i, després d’adreçar-nos una darrera mirada de súplica, sortí de l’estança. Els oficials se’l varen endur al cabriolé, però Lestrade es quedà.

Holmes havia agafat els fulls que conformaven l’esborrany del testament i els examinava amb el màxim interès reflectit en el rostre.

—Hi ha algunes observacions a remarcar sobre aquest document, no us sembla, Lestrade? —digué el meu amic mentre li lliurava els papers.

—Entenc molt bé les primeres ratlles, i les del mig del segon full, i un parell del final —observà el detectiu oficial—, però l’escriptura restant és força deficient, i hi ha tres paràgrafs que resulten il·legibles.

—Què en traieu, d’això? —preguntà Holmes.

—Què en traieu vós?

—Que fou escrit en un tren; l’escriptura clara representa estacions, la deficient, sotragueig, i la il·legible, moments en què el comboi passava sobre confluències de vies. Un expert científic en deduiria de seguida que aquests fulls es varen escriure en una línia de rodalies, ja que enlloc, tret de la immediata proximitat a una gran ciutat, no hi ha una successió tan ràpida d’encreuaments de vies. Tenint en compte que ocupà tot el viatge a escriure el seu testament, sembla evident que el tren era un exprés, i només es va aturar una vegada entre Norwood i London Bridge.

Lestrade esclafí a riure.

—Sou massa ràpid per a mi quan comenceu a desenvolupar les vostres teories, Mr. Holmes —va dir—. Què hi té això a veure amb el cas que ens ocupa?

—Bé, confirma el relat del vostre jove detingut referent al fet que el testament fou escrit per Jonas Oldacre en el decurs del viatge que protagonitzà ahir. És curiós —no us sembla?— que un home redacti un document tan important d’una manera tan atzarosa com aquesta. Suggereix que aquest personatge no es pensava pas que aquests papers tinguessin gaire importància a efectes pràctics. Si un home ha d’escriure un testament que ni tan sols té intenció de fer efectiu, és possible que el redacti d’aquesta manera tan inapropiada.

—Bé, però també va escriure la seva pròpia sentència de mort, al mateix temps —observà Lestrade.

—Oh, això és el que creieu?

—Vós no ho veieu així?

—Bé, tot podria ser; però encara no acabo de veure el cas gaire clar.

—Que no el veieu clar? Vaja, si no us sembla clar, què més necessiteu per tal de fer-ho clar? Tenim un jove que s’assabenta de sobte que en el moment que mori un home més gran que ell accedirà a una fortuna. Què és el que fa? No en diu res a ningú, però s’inventa qualsevol pretext per anar a veure el seu client aquella mateixa nit; espera fins que l’única persona que viu a la casa a més de Mr. Jonas Oldacre s’ha retirat a descansar, i aleshores, en la solitud de la cambra de l’home, l’assassina, en crema el cos sobre la pila de fustes i s’allotja en un hotel de les rodalies. Les taques de sang que hem trobat a l’habitació i al bastó són molt pàl·lides. És probable que McFarlane s’imaginés que el crim seria incruent, i confiava cremar el cadàver per tal d’esborrar tots els vestigis del mètode de l’assassinat…, uns vestigis que d’alguna manera havien d’implicar-lo. No ho trobeu prou evident?

—Precisament allò que em desconcerta més, amic Lestrade, és que es tracti d’una fotesa tan evident —objectà Holmes—. És una llàstima que no afegiu la imaginació a les vostres portentoses qualitats. Però si poguéssiu posar-vos per un moment en el lloc d’aquest jove, triaríeu la mateixa nit del dia en què s’ha fet el testament per tal de cometre el crim? No us semblaria massa perillós propiciar una relació tan pròxima entre els dos incidents? Triaríeu una ocasió en què algú sabia que éreu present a la casa, després que una criada us hi havia deixat entrar? I, finalment, us prendríeu la molèstia d’amagar el cos i tanmateix deixaríeu el vostre bastó com a senyal que sou vós el criminal? Heu de reconèixer, Lestrade, que tot això és força improbable.

—Pel que fa al bastó, Mr. Holmes, vós sabeu tan bé com jo que, sovint, un criminal està molt neguitós i fa coses que un home fred hauria d’evitar. Potser tenia massa por perquè tornés al dormitori. Faciliteu-me una altra teoria que s’escaigui millor als fets.

—Us en podria facilitar ben bé mitja dotzena —va dir Holmes—. Se m’acut, per exemple, una de molt possible i fins i tot probable. Us la regalo. El vell exhibeix uns documents que tenen un valor evident. Un rodamón que passa pel costat de la casa els veu a través de la finestra, la persiana de la qual és només mig abaixada. El procurador surt de l’habitació. El rodamón hi entra! Agafa un bastó que troba allà dins, mata Oldacre i fuig després de cremar-ne el cos.

—Per què el rodamón havia de cremar el cos?

—Per la mateixa regla de tres, per què havia de fer-ho McFarlane?

—Per esborrar alguna prova.

—Potser el rodamón volia ocultar que s’hi hagués comès un assassinat.

—I per què el rodamón no se n’endugué res?

—Perquè només hi havia paperam que ell no podia negociar.

Lestrade brandà el cap, però em va semblar que la seva actitud era força menys segura que abans.

—Molt bé, Mr. Sherlock Holmes, vós podeu buscar el vostre rodamón, si voleu, mentre nosaltres retenim el nostre home a la presó. El futur demostrarà qui té la raó. Recordeu, Mr. Holmes, que fins al moment present no ha desaparegut cap dels documents, i que el detingut és l’únic home en tot el món que no tenia cap motiu per endur-se’n cap, ja que era l’hereu legal i en qualsevol cas el destinatari final de tota la paperassa.

El meu amic semblà vulnerable a aquest comentari.

—No és la meva intenció de negar que les proves mostren, en alguns aspectes, una tendència molt clara a favor de la vostra teoria —va dir—. Només voldria assenyalar que també hi caben d’altres teories possibles. Com molt bé heu dit, el futur decidirà. Bon dia tingueu! Em penso que em deixaré caure per Norwood durant la jornada d’avui per tal de constatar els vostres progressos.

Quan el detectiu hagué marxat, el meu amic es va incorporar i procedí als preparatius per a la seva jornada de treball amb la jovialitat d’aquell que afronta una tasca agradable.

—El meu primer moviment, Watson —em digué, mentre es posava la levita—, serà, com he dit abans, en la direcció de Blackheath.

—I per què no aneu a Norwood?

—Perquè ens trobem en aquest cas amb un incident singular sotmès a un altre incident singular. La policia comet l’error de concentrar la seva atenció al segon perquè és aquest, de fet, el que presenta una naturalesa criminal. Però em sembla evident que la manera més lògica d’investigar el cas consisteix a projectar alguna llum sobre el primer incident…, el del curiós testament, redactat d’una manera tan sobtada i amb un beneficiari tan inesperat. Un cop esbrinat aquest punt, potser resulti més senzill de simplificar el que s’esdevingué tot seguit. No, benvolgut amic, em penso que no podeu pas fer res per ajudar-me. No hi veig cap perspectiva de perill, o en cas contrari ni en somnis em plantejaria de sortir sense la vostra companyia. Confio que quan ens tornem a veure aquest vespre, estigui en condicions d’informar-vos que he pogut fer alguna cosa en favor d’aquest infortunat jove que s’ha lliurat a la meva protecció.

Ja era tard quan el meu amic tornà a casa, i em vaig adonar al primer cop d’ull al seu rostre, macilent i ansiós, que les grans esperances que havia invertit en la seva expedició no s’havien satisfet. Es va passar una hora fregant les cordes del seu violí, en un intent d’apaivagar el seu esperit agitat. Per fi, optà per deixar l’instrument i submergir-se en un detallat relat de les seves aventures.

—Tot va malament, Watson…, tot va tan malament com pot. M’he mostrat tossut davant Lestrade, però, si he de ser-vos franc, em penso que per una vegada ell segueix el bon camí i nosaltres seguim una senda equivocada. Tots els meus instints van per un cantó, i tots els fets van per l’altre, i molt em temo que els jurats britànics no hauran assolit encara aquest nivell d’intel·ligència quan donin preferència a les meves teories en comptes dels fets de Lestrade.

—Heu anat a Blackheath?

—Sí, Watson, hi he anat, i m’he adonat de seguida que el malaurat Oldacre era un canalla considerable. El pare havia sortit a la recerca del seu fill. La mare era a casa…, una dona menuda, peluda, amb els ulls blaus, afectada per un atac de por i indignació. No cal ni dir que s’ha negat a admetre la possibilitat més remota que el seu fill en sigui el culpable, però no ha expressat ni sorpresa ni aflicció pel destí d’Oldacre. Ans al contrari, m’ha enraonat d’ell amb una actitud tal, que inconscientment donava un suport considerable a la versió de la policia; perquè, si el seu fill l’hagués sentida parlar de l’home en qüestió d’aquella forma s’hauria vist impulsat envers l’odi i la violència.

»—Sempre ha estat una mena de serp maligna i astuta —em va dir—, fins i tot quan era jove.

»—Ja el coneixíeu, aleshores? —li vaig preguntar.

»—Sí, el coneixia bé. De fet, era un antic pretendent meu. Gràcies a Déu que vaig tenir prou seny per apartar-me’n i casar-me amb un home millor, encara que més pobre. Ja m’hi havia promès, Mr. Holmes, quan em vaig assabentar de la pertorbadora història de com s’havia convertit en un gat perdut en un gabial, i vaig quedar tan horroritzada per la seva brutal crueltat que ja no vaig voler saber-ne res més. —Va buscar en un escriptori, i en va treure una fotografia d’una dona esgarrifosament mutilada i desfigurada amb un ganivet—. És la meva pròpia fotografia —explicà la dona—. Me la va enviar, junt amb un renec, el matí del meu casament.

»—Bé —vaig dir jo—, si més no us ha perdonat, ja que ha deixat totes les seves possessions al vostre fill.

»—Ni el meu fill ni jo volem res de Jonas Oldacre, ja sigui viu o mort —exclamà ella, irritada—. Hi ha un Déu en el Cel, Mr. Holmes, i aquest mateix Déu que ha castigat aquell home pervers demostrarà en el moment més oportú que les mans del meu fill són innocents del vessament de la seva sang.

»Doncs bé, he seguit un parell de pistes, però no he pogut arribar a res que donés suport a la nostra hipòtesi, sinó a alguns detalls que més aviat la contradeien. De manera que he optat per deixar-ho córrer, i me n’he anat cap a Norwood.

»Deep Dene és una enorme mansió moderna de maó emplaçada enmig de la finca, amb un camí delimitat per una filera d’arbustos de llorer al davant. A la dreta, a una certa distància de la carretera, es troba el magatzem de fusta que havia estat l’escenari de l’incendi. Aquí teniu un plànol esquemàtic del lloc, que he traçat en un full del meu bloc de notes. Aquesta finestra de l’esquerra és la del dormitori d’Oldacre. Es pot veure del camí estant. Aquest constitueix l’únic motiu de consol que he trobat en la meva visita d’avui. Lestrade no hi era present, però ha estat el cap de policia qui m’ha fet els honors. Els agents acabaven d’efectuar-hi un gran descobriment. S’havien passat tot el matí rastellant les cendres de les fustes cremades, i a més de les restes orgàniques carbonitzades hi havien trobat uns quants discs metàl·lics descolorits. Els he examinats amb gran atenció, i no he dubtat que eren botons de pantalons. Fins i tot he distingit que un d’ells estava marcat amb el nom de “Hyams”, el sastre d’Oldacre. Llavors he escorcollat la gespa amb deteniment, a la recerca d’indicis i pistes, però la secada l’ha convertit en un terreny tan dur com el ferro. De manera que no hi he trobat res, llevat del fet que havien arrossegat algú o alguna cosa a través d’una tanca de troana alineada amb el munt de fustes. Tot això, per suposat, encaixa amb la versió oficial. He deambulat per la gespa amunt i avall amb el sol d’agost clavat a l’esquena. Però al cap d’una hora no havia aconseguit esbrinar res que no sabés abans.

»Bé, després d’aquest desengany, he anat al dormitori i l’he examinat. Les taques de sang eren molt febles i descolorides, però sens dubte fresques. També les marques que hi ha al bastó són molt imprecises. No hi ha cap mena de dubte que el bastó pertany al nostre client. Ell mateix ho admet. A la catifa, hi he distingit petjades dels dos homes implicats, però cap d’una tercera persona, la qual cosa concedeix un punt més a favor de la teoria de la policia, que amplia cada cop més el seu avantatge sobre nosaltres.

»Només em quedava un bri d’esperança, que al capdavall ha quedat reduït al no-res. He examinat el contingut de la caixa forta, la major part del qual havia estat retirat i amuntegat damunt la taula. Els documents estaven guardats a l’interior de sobres segellats, un parell dels quals la policia havia obert. Pel que he pogut constatar, tot aquell paperam no aplega un gran valor, i la llibreta d’estalvis no demostra pas que Mr. Oldacre es trobés en unes circumstàncies financeres gaire galdoses. M’ha semblat que hi mancaven papers. Hi havia al·lusions a algunes escriptures —possiblement les més valuoses— que no he pogut trobar. Això, en el cas que aconseguíssim demostrar-ho, capgiraria l’argument de Lestrade, perquè, qui robaria res si sabia que ho heretaria a curt termini?

»Finalment, després d’haver seguit totes les pistes possibles sense arribar a cap mena de conclusió, he provat sort amb la criada. Mrs. Lexington és una dona petita, bruna i reservada, amb ulls desconfiats que miren de cua d’ull. Podria dir-nos alguna cosa si ho volgués…, n’estic convençut. En canvi, s’ha mostrat callada com una figura de cera. Sí, havia obert la porta a Mr. McFarlane a dos quarts de deu. Ha dit que més valia que s’hagués tallat la mà en comptes de fer-ho. Se n’havia anat a dormir a dos quarts d’onze. La seva cambra es troba a l’extrem oposat de la casa, i no va sentir res del que passava. Mr. McFarlane s’havia deixat el barret i, segons creia recordar, el bastó al vestíbul. La criada es despertà quan sonà l’alarma d’incendi. El seu pobre i estimat senyor havia estat assassinat. Que si tenia enemics? Bé, tothom té enemics, però Mr. Oldacre evitava el contacte amb l’altra gent i només mantenia relació amb persones del món dels negocis. La criada havia vist els botons, i estava segura que pertanyien a la roba que el seu senyor duia la nit passada. La pila de fustes estava molt resseca, ja que no havia plogut des de feia un mes. Va cremar com l’esca, i quan la dona va arribar al lloc del sinistre no hi veié sinó flames. Tant ella com els bombers pogueren sentir l’olor de carn carbonitzada procedent del magatzem. No en sabia res, dels documents, ni dels assumptes privats de Mr. Oldacre.

»Així doncs, benvolgut Watson, heus aquí el relat d’un fracàs. I tanmateix, tanmateix… —va prémer els punys en un paroxisme de convicció—, sé que hi ha quelcom d’erroni en la versió oficial. Ho pressento. Hi ha alguna cosa amagada, i aquella criada la coneix. Tot i amb això, no treu cap a res que en continuem parlant, Watson. Però, de no ser que tinguem un cop de sort, molt em temo que el cas de la desaparició de Norwood no figurarà pas en la crònica dels nostres èxits que preveig que, tard o d’hora, un públic pacient haurà de suportar.

—I és clar —vaig fer jo—, vós creieu que l’aparició d’aquell home podria facilitar les coses en un judici.

—És un al·legat perillós, amic Watson. Recordeu aquell terrible assassí, Bert Stevens, que volia que li aconseguíssim l’absolució l’any 1887? Heu vist mai un home més submís i jovial que aquell?

—Teniu raó.

—De no ser que reeixim a demostrar una teoria alternativa, el nostre client estarà perdut. Amb prou feines s’hi pot trobar un sol detall en el cas que no l’inculpi, i totes les investigacions posteriors només han servit per estrènyer el cercle al seu voltant. Per cert que hi ha un curiós detall en relació amb aquells documents que podria constituir un bon punt de partida per a la nostra investigació. Quan he revisat la llibreta d’estalvis, he constatat que el modest estat de comptes es deu, sobretot, als importants xecs estesos en el decurs de l’any passat a favor d’un tal Mr. Cornelius. Confesso el meu interès per esbrinar qui pot ser aquest Mr. Cornelius, amb el qual un armador efectua unes transaccions tan importants. És possible que aquest personatge hagi participat en l’assumpte que ara ens ocupa? Cornelius podria ser un corredor de borsa, però no hem trobat pas accions que corresponguin a unes sumes tan elevades. Per manca de qualsevol altre indici, les meves indagacions haurien de prendre ara la direcció d’una recerca al banc del cavaller que ha fet efectius aquests xecs. Però molt em temo, estimat amic, que el cas present culminarà amb l’ignominiós desenllaç de l’execució del nostre client a mans de Lestrade, la qual cosa suposarà un triomf per a Scotland Yard.

No sé quant de temps dormí Sherlock Holmes aquella nit, però quan vaig baixar a esmorzar se’l veia pàl·lid i desmillorat, amb uns ulls més brillants que de costum per les fosques ombres que els envoltaven. Damunt la catifa sobre la qual reposava la seva cadira hi havia un escampall de burilles de cigarreta i de les primeres edicions dels diaris matinals. Vaig veure també un telegrama desplegat damunt la taula.

—Què en penseu, d’això, Watson? —em preguntà, mentre em passava el missatge.

Procedia de Norwood, i hi deia el següent:

«Descoberta pista important i fresca. Culpabilitat McFarlane definitivament demostrada. Us aconsello abandoneu cas. LESTRADE».

—Sembla que va de debò —vaig observar.

—És el quiquiriquí victoriós de Lestrade —replicà Holmes, amb un amarg somriure—. Tanmateix, em sembla prematur d’abandonar el cas. Al capdavall, una pista fresca i important sempre és una arma de doble tall, i podria tallar en un sentit ben diferent del que Lestrade s’imagina. Preneu el vostre desdejuni, Watson, i sortirem plegats per veure què hi podem fer. Em penso que avui necessitaré la vostra companyia i suport moral.

El meu amic no esmorzà pas, ja que una de les seves peculiaritats era que en els moments de més gran intensitat no s’autoritzava a ingerir cap mena d’aliment, i estic segur que hauria persistit en la seva decidida actitud fins a l’extrem de desmaiar-se de pura inanició. «Ara mateix no em puc pas permetre que gasti energies en la digestió», hauria dit, com a resposta als meus consells mèdics. No vaig quedar gens sorprès, per tant, quan aquell matí deixà el seu desdejuni intacte i va partir amb mi cap a Norwood. Una multitud de curiosos continuava congregada en les immediacions de la mansió de Deep Dene, que era, tal com jo havia imaginat, una modesta vil·la dels afores de Londres. Lestrade sortí a rebre’ns a la porta, amb el semblant enrojolat per la victòria i un posat triomfant i insolent.

—Bé, Mr. Holmes, ja teniu alguna prova que demostri que anem equivocats? Heu trobat el vostre rodamón? —va exclamar.

—Encara no he arribat a cap conclusió —respongué el meu company.

—En canvi, nosaltres sí que vàrem arribar a una conclusió ahir, i ara s’ha demostrat que és correcta. De manera que haureu d’acceptar que aquesta vegada us hem passat al davant, Mr. Holmes.

—El vostre aspecte revela que, en efecte, alguna cosa inhabitual s’ha esdevingut —digué Holmes.

Lestrade va esclafir en una sonora rialla.

—Ja veig que no us agrada ser derrotat més del que ens agrada als altres —va dir el policia—. Ningú no pot esperar que la sort li vingui sempre de cara, no és veritat, Doctor Watson? Passeu a l’interior si us plau, cavallers, i em penso que us podré convèncer d’una vegada per sempre que va ser John McFarlane l’autor del crim.

Ens conduí pel passadís fins a una sala fosca situada a la part del darrere de la casa.

—Per aquí passà el jove McFarlane per tal de recuperar el seu barret un cop comès el crim —va anunciar—. Ara, mireu això.

Amb dramàtica prestesa, encengué un llumí, i a la seva llum vàrem veure una taca de sang sobre la paret emblancada. Quan hi apropà el llumí, em vaig adonar que era quelcom més que una taca. Era l’empremta, ben marcada, d’un dit polze.

—Examineu-la amb la vostra lent d’augment, Mr. Holmes.

—Sí, això és el que faig.

—Ja sabeu que no existeixen dues empremtes de polze iguals?

—Ho he sentit dir alguna vegada, en efecte.

—Bé, doncs, us importaria comparar aquesta marca amb aquesta empremta en cera del polze dret del jove McFarlane, que els meus homes han obtingut aquest matí?

Quan Lestrade va acostar la impressió sobre cera a la taca de sang, no vaig necessitar pas una lent d’augment per constatar que totes dues procedien del mateix polze. Llavors em resultà evident que el nostre client estava perdut.

—Això és definitiu —sentencià Lestrade.

—Sí, això és definitiu —vaig repetir de forma espontània.

—Es definitiu —digué Holmes.

Un matís en el to de la seva veu em cridà l’atenció, i em vaig girar per mirar-lo. Un extraordinari canvi s’havia esdevingut al seu rostre. Ara, les seves faccions expressaven un sentiment reprimit de joia.

Els ulls li resplendien com dos estels. Em féu l’efecte que s’esforçava d’allò més per contenir un atac compulsiu de riure.

—Déu meu! Déu meu! —va exclamar per fi—. Bé doncs, qui hauria gosat de pensar-ho? I que decebedores que poden ser les aparences, sens dubte! Un jove tan refinat i amable com semblava! Això ens ensenya a no confiar gaire en el nostre propi criteri, no us sembla, Lestrade?

—Sí, sempre hi ha qui mostra una excessiva tendència a ser massa orgullós, Mr. Holmes —va dir Lestrade. La insolència d’aquell home era esfereïdora, però no estàvem pas disposats a sentir-nos ofesos.

—Quin fet més prodigiós que aquest jove recolzés el polze dret sobre la paret quan recollí el seu barret del penjador! Un acte d’allò més natural, ben mirat. —Holmes aparentava tranquil·litat, però tot el seu cos s’agitava en un tremolor de continguda excitació mentre enraonava—. Per cert, Lestrade, qui ha realitzat tan gran descobriment?

—Fou la criada, Mrs. Lexington, qui va atreure l’atenció de l’agent que custodiava la casa aquesta nit envers aquest detall.

—On era l’agent en qüestió?

—Es trobava de guàrdia al dormitori on es va cometre el crim, per tal d’assegurar-se que ningú no hi toqués res.

—Però, per què la policia no s’adonà d’aquesta empremta ahir?

—Bé, no teníem cap motiu especial per procedir a una observació acurada del vestíbul. A més, no es troba en un indret gaire evident, com podeu veure.

—No, no, és clar que no. Suposo que no teniu cap dubte que la taca ja hi era ahir.

Lestrade va fitar Holmes com si es pensés que s’estava tornant boig. Confesso que jo mateix vaig quedar sorprès tant per la seva jocosa actitud com per aquesta absurda observació.

—No sé si us penseu que McFarlane fugi de la seva cel·la emparat en la fosca de la nit per tal de consolidar les proves en contra seu —va dir Lestrade—. Deixo a l’opinió de qualsevol expert la decisió de si aquesta és o no l’empremta del seu polze.

—No hi ha dubte que és la marca del seu polze.

—Bé, doncs, ja n’hi ha prou —digué Lestrade—. Mireu, Mr. Holmes, jo sóc un home pragmàtic, i quan trobo una prova arribo a les meves conclusions. Si teniu res més a dir-me, seré a la saleta, redactant l’informe.

Holmes havia recuperat la seva equanimitat, per bé que encara em semblava detectar un deix de diversió en el seu rostre.

—Déu meu, es tracta d’un procés molt trist, Watson, no trobeu? —em va dir—. I, no obstant això, encara resten alguns aspectes singulars on s’oculta algun bri d’esperança per al nostre client.

—M’alegra de sentir-ho —vaig exclamar de cor—. Temia que tot s’hagués acabat per a ell.

—Jo no gosaria pas fer una afirmació tan categòrica, benvolgut Watson. El cert és que hi ha una escletxa força important en aquesta prova en la qual el nostre amic tant confia.

—Ho dieu de debò, Holmes? De què es tracta?

—Molt senzill: sé que aquesta empremta no hi era pas aquí quan ahir vaig examinar el vestíbul. I ara, Watson, més val que sortim a fer un tomb a la llum del sol.

Amb la ment confusa, però amb el cor reconfortat per una flama d’esperança, vaig acompanyar el meu amic en el seu passeig pel jardí. Holmes circumdà la casa i en va examinar cada una de les façanes amb gran interès. Llavors tornà a entrar dins la mansió. Algunes de les estances mancaven de qualsevol peça de mobiliari, però això no obstant Holmes les va inspeccionar totes minuciosament. Érem al final del passadís del pis de dalt, que comunicava tres cambres desocupades, quan el meu company manifestà un nou espasme de joia.

—Aquest cas presenta alguns trets en veritat únics, Watson —va dir—. Em penso que ha arribat el moment de guanyar-nos la confiança del nostre amic Lestrade. Ha passat una bona estona a expenses nostres, i potser podrem tornar-li la pilota si la meva lectura del problema resulta la correcta. Sí, sí; em penso que ja sé com cal enfocar el tema.

L’inspector de Scotland Yard escrivia encara al saló quan Holmes el va interrompre.

—Tenia entès que estàveu redactant un informe d’aquest cas —va dir Holmes.

—Sí, això és el que faig ara.

—No creieu que és una mica prematur? No puc evitar de pensar que les proves de què disposeu no són pas concloents.

Lestrade coneixia el meu amic massa bé perquè ignorés el seu comentari. Va deixar la ploma damunt la taula i l’observà amb una mirada plena de curiositat.

—Què voleu dir, Mr. Holmes?

—Només, que hi ha una evidència significativa en què vós no heu parat esment.

—Podeu dir-me de què es tracta?

—Em penso que sí.

—Feu-ho, si us plau.

—Ho provaré. De quants agents de policia podeu disposar?

—N’hi ha tres que volten per les immediacions de la casa.

—Excel·lent! —va exclamar Holmes—. Puc preguntar-vos si tots tres són homes alts i corpulents, i tenen una veu potent?

—No en tinc cap dubte, encara que no acabo d’entendre què hi té a veure la veu.

—Potser jo us podria ajudar a entendre això, i un parell de coses més —respongué Holmes—. Si sou tan amable de convocar els vostres homes, em comprometo a intentar-ho.

El detectiu oficial féu el que hom li demanava, i quan tots ens vàrem congregar al voltant de Sherlock Holmes, aquest digué:

—Trobareu al cobert una quantitat considerable de palla. Us demano, senyors agents, que em feu el favor de portar-me’n un parell de bales. Estic segur que ens serviran de gran ajut per tal de determinar la prova que necessito. Moltes gràcies, senyors. Watson, crec que teniu alguns llumins guardats a la butxaca. Mr. Lestrade, m’agradaria molt que m’acompanyéssiu al replà superior de l’escala.

Com ja he dit, al pis de dalt hi havia un ampli passadís que comunicava tres dormitoris buits. Holmes ens va reunir al final del passadís; els tres policies somreien i Lestrade fitava el meu amic amb esbalaïment, expectació i irrisió reflectits al seu semblant. Holmes ens contemplava amb el posat d’un bruixot que es disposa a realitzar un conjur.

—Tindríeu la bondat, Mr. Lestrade, d’enviar un dels vostres agents a buscar dues galledes d’aigua? Deixeu la palla al terra, separada de les parets. Em penso que ara ja estem del tot preparats.

El rostre de Lestrade havia començat a enrojolar-se per efecte de l’enuig.

—Em pregunto si no teniu intenció de jugar una estona amb nosaltres, Mr. Holmes —va dir—. Si en sabeu res, estic segur que ens ho podríeu explicar sense necessitat de tantes ximpleries.

—Us garanteixo, amic Lestrade, que hi ha una bona raó darrere de tots els meus actes. Es possible que us recordeu que m’heu pres el pèl fa unes poques hores, quan el sol semblava lluir sobre el vostre terreny, de manera que ara no em podeu pas negar el dret a ostentar un xic de pompa i cerimònia. Em faríeu el favor, Watson, d’obrir aquella finestra, i aplicar en acabat un llumí encès a la palla?

Així ho vaig fer i, empesa pel corrent, una espiral de fum negre es va estendre pel passadís mentre la resseca palla cremava i crepitava.

—Ara, cal que provem de demostrar-vos, Lestrade, l’evidència que busco. Us prego, cavallers, que crideu tots la paraula «Foc» quan jo hagi comptat fins a tres. Esteu preparats? Doncs vinga: un, dos, i… tres!

—Foc! —vàrem cridar a l’uníson.

—Gràcies. Tornem-hi una altra vegada.

—Foc!

—Només una última vegada, senyors, tots junts.

—Foc! —El crit deuria recórrer tot Norwood.

Amb prou feines s’havia extingit, quan s’esdevingué un fet sorprenent. De sobte, es va obrir una porta en el que semblava una sòlida paret situada al final del passadís, i un home petit i arrugat en sortí corrents com un conill de la seva llodriguera.

—Excel·lent! —va dir Holmes amb calma—. Watson, aboqueu una galleda d’aigua sobre la palla. Això mateix! Lestrade, permeteu-me que us presenti el testimoni principal dels fets: Mr. Jonas Oldacre.

El detectiu contemplà el nouvingut ple d’astorament. Oldacre parpellejava davant la intensa resplendor del passadís, i mirava els presents així com les últimes espurnes del foc. Tenia un rostre marcat per l’odi, astut, pervers, maligne, amb uns ulls furtius i les celles blanques.

—Què vol dir, això? —digué Lestrade per fi—. Què heu estat fent durant tot aquest temps?

Oldacre esclafí en una rialla nerviosa, alhora que s’apartava un pas del semblant envermellit del furiós detectiu.

—No he fet pas cap mal.

—Que no heu fet cap mal? Heu fet tot el possible perquè un home innocent fos executat. De no ser per l’ajuda d’aquest cavaller, no estic pas segur que hi haguéssiu fracassat.

Aquell desgraciat començà de gemegar.

—Us dono la meva paraula, senyor, que només era una broma.

—Una broma, dieu? Doncs us ben asseguro que no tindreu pas motius perquè us en rigueu. Arresteu-lo i vigileu-lo fins que jo hagi tornat. Mr. Holmes —continuà dient quan els agents se n’hagueren anat—, ja us fareu càrrec que no podia pas parlar en presència dels meus homes, però no m’importa reconèixer davant del Doctor Watson que ha estat aquesta l’actuació més brillant que heu tingut mai, per bé que és un misteri per a mi com ho heu fet. Acabeu de salvar la vida d’un home innocent i heu evitat un seriós escàndol que hauria arruïnat la meva reputació al Cos de Policia.

Holmes va somriure i donà uns copets a l’esquena de Lestrade.

—En comptes de veure-la arruïnada, benvolgut senyor, descobrireu que la vostra reputació ha guanyat molts enters. Només cal que efectueu un parell d’esmenes a l’informe que redactàveu, i tothom entendrà com n’és de difícil d’entabanar l’inspector Lestrade.

—I no voleu pas que hi consti el vostre nom?

—Ni pensar-hi. La feina ben feta constitueix la meva recompensa. Potser, també, veuré reconegut el meu mèrit el dia llunyà en què permetré al meu zelós cronista que publiqui els seus relats, oi, Watson? Bé, ara, vegem on ha estat amagada aquesta rata.

Al passadís, a dos metres escassos del final, hi havia un envà d’estucat amb una porta hàbilment camuflada. La cambra interior estava il·luminada mitjançant una sèrie de clivelles practicades sota el ràfec, i contenia algunes peces de mobiliari, queviures i aigua, i una certa quantitat de llibres i documents.

—Vet aquí un dels avantatges de ser armador —observà Holmes quan hi vàrem ingressar—. El seu ofici li ha permès de construir aquest petit amagatall sense l’ajut de cap còmplice…, llevat, és clar, de la seva lleial criada. Jo de vós, Lestrade, no m’hi pensaria pas a arrestar-la també.

—Seguiré el vostre consell. Però, com coneixíeu l’existència d’aquest lloc, Mr. Holmes?

—He arribat a la conclusió que l’individu en qüestió s’amagava a la casa. Quan he mesurat aquest passadís i he descobert que feia gairebé dos metres menys de llargada que el seu homònim del pis de sota, he vist molt clar on s’ocultava. He pensat que no conservaria pas la sang freda de romandre al seu amagatall davant una alarma de foc. Per suposat que hauríem pogut entrar-hi per detenir-lo, però m’ha semblat força més divertit de propiciar que es descobrís per ell mateix. A més, Lestrade, us devia un xic d’intriga, en compensació per la vostra broma d’aquest matí.

—Bé, senyor, ja us heu pres la revenja en aquest sentit. Però, com diantre sabíeu que Mr. Oldacre es trobava dins la casa?

—Per la marca del dit polze, Lestrade. Vós n’heu dit que era la prova definitiva; i de veres que ho ha estat, encara que en un sentit força diferent. Jo sabia que no hi era pas, ahir. Acostumo de prestar molta atenció als detalls, com de ben segur haureu observat, i ahir vaig examinar el vestíbul i vaig constatar que les parets estaven netes. En conseqüència, l’empremta ha estat deixada en el decurs de la nit passada.

—Sí, però, com?

—Molt senzill. Quan varen segellar aquells sobres, Jonas Oldacre demanà a McFarlane que fixés un dels segells tot prement la cera tova amb el dit polze. Ho deuria fer amb tanta espontaneïtat i naturalitat, que m’atreviria a dir que el jove ni es recordà d’aquest detall. És possible que, quan s’esdevingué aquest fet, el mateix Oldacre no tenia idea del profit que en podia treure. Més tard, quan va considerar el cas dins la seva llodriguera, se li acudí de sobte que podia emprar aquella empremta per tal de deixar una prova aclaparadora que responsabilitzés McFarlane del seu suposat assassinat. Fou ben senzill per a ell de treure una impressió de cera del segell, sucar-la en la sang que obtingué d’una punxada, i deixar-ne la marca sobre la paret ell mateix o mitjançant la seva criada. Si examineu els documents que s’endugué al seu cau, m’hi jugo el que vulgueu que hi trobareu el segell amb la marca del polze.

—Esplèndid! —exclamà Lestrade—. Esplèndid! Tot és clar com l’aigua, tal com acabeu d’explicar-ho. Però, quina era la finalitat d’aquest engany, Mr. Holmes?

Resultava divertit de veure com l’arrogància del detectiu oficial havia deixat pas, de sobte, a l’actitud d’un infant que exposa els seus dubtes al professor.

—Bé, no crec que sigui gaire difícil d’explicar. El cavaller que a hores d’ara ens espera a la planta baixa és una persona molt malèvola i rancorosa. Sabeu que en certa ocasió fou rebutjat per la mare de McFarlane? No ho sabeu! Ja us vaig dir que us convenia que anéssiu a Blackheath abans de venir a Norwood. Doncs bé, Oldacre alimentà aquesta ofensa, tal com ell la considerava, dins el seu pervers i astut cervell fins que es convertí en una obsessió que el dugué a planejar la seva venjança durant molts anys, encara que mai no se li va presentar l’oportunitat. En el decurs dels darrers dos anys, els negocis li havien anal malament —per causa d’una inversió massa arriscada, segons que tinc entès—, fins que es trobà en una situació força precària. Aleshores provà d’estafar els seus creditors, i amb aquesta intenció va pagar una sèrie de xecs per un valor considerable a un tal Mr. Cornelius, que era, m’imagino, ell mateix amb un nom fals. Encara no he seguit la pista d’aquests xecs, però no tinc cap dubte que es varen fer efectius en alguna ciutat de províncies on Oldacre menava, de tant en tant, una doble vida. La seva intenció consistia a canviar de nom, endur-se els diners i fer-se fonedís, i així començaria una nova vida en algun indret on ningú no el conegués.

—Bé, és possible.

—Se li acudí que, si desapareixia, podria burlar tots els seus creditors, i al mateix temps acompliria una aclaparadora revenja sobre la seva antiga estimada mitjançant la impressió que havia estat assassinat pel seu únic fill. Era una obra mestra d’infàmia, i la dugué a terme com un veritable mestre. La idea del testimoni, que proporcionaria un excel·lent mòbil a la perpetració del crim, la visita secreta de McFarlane, desconeguda pels seus pares, la retenció del bastó, la sang, i les restes carbonitzades d’un animal sobre la pila de fusta, tot fou planificat d’una manera admirable. Tot plegat va entreteixir una xarxa que, durant algunes hores, em va semblar que no deixava lloc a cap escapatòria possible. Tanmateix, el nostre amic no estava pas dotat de la destresa suprema d’un artista, del coneixement precís del punt en què havia d’aturar-se. Volgué millorar el que ja era perfecte, per tal que s’estrenyés el nus de la corda penjada entorn del coll de la seva infortunada víctima, i ho arruïnà tot. Baixem al pis de sota, Lestrade. Hi ha un parell de preguntes que m’agradaria de formular-li.

La perversa criatura era asseguda al seu saló, amb un agent de policia a cada costat.

—Només era una broma, senyor, una broma innocent i res més —gemegava sense parar—. Us asseguro, senyor, que si em vaig amagar fou només per comprovar els efectes de la meva desaparició, i tinc la certesa que no sereu tan injust per imaginar que jo permetria que li passés res de dolent al pobre Mr. McFarlane.

—Això ja ho decidirà el jurat —digué Lestrade—. Sigui com sigui, no tinc més remei que arrestar-vos sota el càrrec de conspiració, quan no d’intent d’homicidi frustrat.

—I és probable que descobriu que els vostres creditors embargaran el compte corrent de Mr. Cornelius —afegí Holmes.

L’homenet, desconcertat, girà els seus ulls maliciosos vers el meu amic.

—Us dec el gran favor que acabeu de fer-me —va dir—. Potser us podré pagar el meu deute algun dia.

Holmes somrigué amb indulgència.

—Molt em temo que tindreu el vostre temps molt ocupat durant uns quants anys —digué el meu company—. Per cert, què vàreu col·locar damunt la pila de fusta a més dels vostres pantalons vells? Un gos mort, o potser uns conills? No m’ho voleu dir? Vaja, quin comportament tan descortès! Molt bé, jo diria que, en funció de la quantitat de sang i de carn carbonitzada, n’hi deuria haver prou amb un parell de conills. Si algun dia n’escriviu el corresponent relat, Watson, em penso que podreu utilitzar la versió dels conills amb plenes garanties.





3. ELS BALLARINS


Holmes duia unes quantes hores assegut en silenci, amb la seva llarga i prima esquena encorbada sobre un vas químic en el qual trafegava amb un producte especialment pudent. Tenia el cap enfonsat sobre el pit i semblava, en la meva opinió, un ocell estrany i esprimatxat, amb el plomatge gris i el cap negre.

—Així doncs, Watson —va dir de sobte—, no penseu pas invertir en valors sud-africans?

Aquell comentari em deixà bocabadat. Tot i que estava acostumat a les curioses facultats de Holmes, aquesta sobtada intrusió en les meves reflexions més íntimes se’m feia inexplicable.

—Com diantre ho sabeu, això? —vaig preguntar.

Ell es va girar sobre el seu tamboret, amb un tub d’assaig fumejant a la mà i una mirada divertida als ulls.

—Bé, Watson, heu de reconèixer que aquesta vegada us he agafat desprevingut —em va dir.

—Ho reconec.

—Us hauria de fer signar un paper en aquest sentit.

—Per què?

—Perquè d’aquí a cinc minuts em direu que la meva observació ha estat d’allò més senzilla.

—Us asseguro que no diré res d’això.

—Sabeu, Watson? —va deixar el tub d’assaig al seu prestatge i procedí a alliçonar-me amb l’aire d’un professor que s’adreça als seus alumnes—, no resulta gaire difícil de bastir una sèrie de deduccions, cada una de les quals depenent de l’anterior i a la vegada simple en ella mateixa. Si, havent fet això, hom suprimeix les deduccions principals i es limita a presentar a la seva audiència el punt de partença i la conclusió, aconsegueix un efecte desconcertant, per bé que, possiblement, enganyós. Per tant, no m’ha resultat pas difícil, a partir de l’observació de l’estria que teniu entre l’índex i el polze esquerres, de determinar que no estàveu pas decidit a invertir el vostre capitalet als jaciments d’or.

—No hi veig cap mena de relació.

—Es molt probable, però jo puc mostrar-vos-en una en un tres i no res. Vet ací les baules desaparegudes de la cadena: 1: Quan anit vàreu tornar del club, dúieu una marca de guix entre l’índex i el polze. 2: Aquesta marca de guix la teniu cada vegada que jugueu a billar, ja que és allí on sosteniu el tac. 3: Vós no jugueu mai a billar, tret que sigui amb en Thurston. 4: Em vàreu comentar quatre setmanes enrere que en Thurston tenia una opció sobre una propietat sud-africana que expiraria en el termini d’un mes, i que desitjàveu participar-hi amb ell. 5: El vostre talonari de xecs és tancat a la meva calaixera, i no me n’heu demanat pas la clau. 6: No us heu proposat pas d’invertir els vostres diners en aquest negoci.

—Que extraordinàriament simple! —vaig exclamar.

—Ja hi som! —replicà ell, un xic enutjat—. Tots els problemes esdevenen puerils un cop que us els he explicat. Vet aquí un enigma que no us he explicat pas. Vegem què sou capaç de deduir-ne, amic Watson.

Em va llançar un tros de paper damunt la taula i es va tombar per continuar amb els seus experiments químics.

Vaig contemplar els absurds jeroglífics dibuixats en el paper amb total perplexitat.

—Però, Holmes, això és el dibuix d’un infant! —vaig exclamar.

—Oh, això és el que vós us penseu!

—Què podria ser, si no?

—Això mateix és el que Mr. Hilton Cubitt, de la mansió Ridling Thorpe, a Norfolk, està tan ansiós de saber. Aquest petit enigma ha arribat amb el primer correu, i m’ha anunciat que vindria fins aquí amb el tren següent. Em sembla que algú truca a la porta, Watson. No m’estranyaria gens que fos ell.

Vàrem sentir unes passes pesades que pujaven l’escala, i segons després compareixia davant nostre un cavaller alt, rubicund i ben afaitat, els ulls clars i les galtes colrades del qual revelaven una vida apartada de les boires de Baker Street. Tot just va entrar, semblà que ens dugués una alenada dels aires sans i frescos de la costa oriental del país. Després que ens va donar la mà a tots dos, es disposava a seure quan els seus ulls ensopegaren amb el paper amb els curiosos dibuixos, que jo tot just acabava d’examinar i havia deixat sobre la taula.

—Bé, Mr. Holmes, què en penseu, d’això? —preguntà el nostre visitant—. M’han dit que vós hi teniu la mà trencada, en la resolució de misteris estranys, i no crec pas que en pugueu trobar un de més estrany que aquest. Us he enviat el paper a la bestreta per tal que tinguéssiu temps d’estudiar-lo abans que jo arribés.

—No hi ha dubte que és una curiosa producció —constatà Holmes—. A primera vista, hom diria que és l’entremaliadura d’un infant. Consisteix en una sèrie de petites i absurdes figures que dansen sobre el paper on han estat dibuixades. Per què atribuïu tanta importància a un objecte tan grotesc?

—Jo no li’n donaria pas cap, però la meva esposa sí. N’està molt espantada. Ella no en diu res, però puc llegir el terror als seus ulls. És per això que vull arribar fins al fons de l’assumpte.

Holmes aixecà el paper per tal que la llum del sol hi incidís de ple. Era un full arrencat d’un bloc de notes. Els dibuixos eren fets amb llapis, i es disposaven de la manera següent:



Holmes l’examinà durant una estona, i en acabat el va doblegar per la meitat i se’l guardà dins el seu llibre de butxaca.

—Aquest promet ser un cas d’allò més interessant i inhabitual —va observar—. Vós me n’heu facilitat alguns detalls a la vostra carta, Mr. Hilton Cubitt, però us quedaria molt agraït si teníeu la bondat de tornar a explicar-los en benefici del meu amic, el Doctor Watson.

—He de reconèixer que no tinc pas gaire traça per explicar històries —ens advertí el nostre visitant, mentre ajuntava i separava les mans en un tic nerviós—. Ja em preguntareu sobre tot allò que no us hagi deixat prou clar. Començaré en el temps del meu casament, l’any passat. Abans que res, hauria de dir que, per bé que no sóc pas un home ric, els meus avantpassats han ocupat Ridling Thorpe des de fa cinc segles, i no hi ha, en tot el comtat de Norfolk, cap família més coneguda que la meva. L’any passat vaig venir a Londres amb motiu de la celebració del jubileu, i em vaig aturar en una casa d’hostes de Russell Square perquè Parker, el vicari de la nostra parròquia, s’allotjava allí. Fou en aquell mateix indret que hi vaig conèixer una jove americana que es deia Patrick…, Elsie Patrick. Aviat ens vàrem fer amics, i quan s’acabà el meu mes d’estada a ciutat me’n sabia tan enamorat com pot arribar a estar-ne un home. Ens vàrem casar discretament pel civil, i vàrem tornar a Norfolk convertits en marit i muller. Considerareu que és una bogeria, Mr. Holmes, que un home de bona família es casi amb una dona d’aquesta manera, sense saber res del seu passat ni dels seus orígens, però si la veiéssiu i la coneguéssiu potser ho entendríeu.

»L’Elsie es mostrà sempre molt sincera al respecte. No puc pas dir que no em concedís l’oportunitat de penedir-me’n, si així ho volia.

»—He tingut algunes relacions força desagradables en la meva vida —em digué—, però estic decidida a oblidar-les totes. No em demanis que al·ludeixi al meu passat, ja que em resultaria molt dolorós. Si em prens per esposa, Hilton, prendràs una dona que, personalment, no té res de què avergonyir-se. Però hauràs d’acontentar-te amb la meva paraula i concedir-me el dret al silenci sobre tot allò que m’ha esdevingut fins al moment en què em convertiré en la teva esposa. Si aquestes condicions et semblen massa severes, més val que tornis a Norfolk i em deixi’s en la vida solitària en què em vares trobar.

»Fou el dia abans de les nostres noces que em digué aquestes paraules. Jo li vaig respondre que ja m’estava bé d’acceptar-la com a esposa en les condicions que m’exposava, i fins ara he complert la meva paraula.

»Bé, ja fa un any que ens vàrem casar, i hem estat molt feliços en tot aquest temps. Però un mes enrere, a finals de juny, vaig albirar els primers indicis de problemes. Un dia, la meva esposa rebé una carta d’Amèrica. Hi vaig veure el segell americà. Ella va empal·lidir, va llegir la lletra i tot seguit la llançà al foc. No en va fer cap mena d’al·lusió, i jo tampoc, perquè una promesa és una promesa, però ella no ha conegut ni una sola hora de tranquil·litat d’ençà d’aquell moment. Hi ha sempre una mirada de temor als seus ulls…, una mirada com d’espera i expectació. Em penso que faria bé de confiar en mi. S’adonaria que pot comptar amb mi com al seu millor amic. Però, fins que no gosi parlar-ne, jo no en puc dir res. Us asseguro, Mr. Holmes, que l’Elsie és una dona digna de tota confiança, i que qualsevol problema que tingués en el seu passat no va ser pas culpa seva. Jo no sóc més que un simple propietari de Norfolk, però no trobareu a Anglaterra un home que consideri el seu honor familiar en un grau més alt que jo. Ella ho sap molt bé, i ja ho sabia fins i tot abans que ens caséssim. L’Elsie no gosaria mai tacar la reputació de la meva família, d’això n’estic del tot segur.

»Bé, us referiré a continuació la part més estranya de la meva història. Fa una setmana —el dimarts de la setmana passada—, vaig trobar, dibuixades amb guix a l’ampit d’una finestra, unes quantes figures de ballarins, com les que hi ha en aquest paper. Vaig pensar que havia estat el noi de l’estable qui les havia dibuixades, però el xicot em va jurar que no en sabia pas res. Tot i amb això, algú les havia dibuixades durant la nit. Vaig manar que ho netegessin, i només li vaig comentar el tema posteriorment a la meva esposa. Davant la meva sorpresa, ella s’ho va prendre molt seriosament i em demanà que, en el cas que apareguessin més figures similars, les hi mostrés. Res no succeí durant una setmana, i de sobte, ahir al matí, vaig trobar aquest full de paper sobre el rellotge de sol del jardí. El vaig ensenyar a l’Elsie, i tot seguit ella va patir un desmai. D’ençà d’aleshores, ja no ha tornat a recobrar el seny, i ha restat com narcotitzada amb una expressió de terror omnipresent als seus ulls. Fou llavors que us vaig escriure i us vaig enviar el paper, Mr. Holmes. No era un assumpte que pogués sotmetre a criteri de la policia, perquè s’haurien rigut de mi, però vós sabreu aconsellar-me. Ja us he dit que no sóc pas un home ric, però si cap perill amenaça la meva estimada esposa, no vacil·laré a despendre fins l’última moneda dels meus estalvis per protegir-la».

Era un bon jan, aquest home de les velles terres d’Anglaterra, senzill, sincer i amable, d’ulls grans, blaus i transparents, i de rostre ample i afable. L’amor i la confiança envers la seva esposa transcendien a les seves faccions. Holmes acabava d’escoltar el seu relat amb la màxima atenció, i ara reflexionava en silenci.

—¿No creieu, Mr. Cubitt —digué per fi—, que més valdria que enraonéssiu d’aquest assumpte amb la vostra esposa, i li demanéssiu que compartís el seu secret amb vós?

Hilton Cubitt brandà el cap en un gest de negativa.

—Una promesa és una promesa, Mr. Holmes. Si l’Elsie tingués la intenció de dir-m’ho, ho faria. Si no, no és pas lícit per part meva que forci la seva confiança. En canvi, està més que justificat que provi de resoldre el cas pel meu compte, i això és el que faré.

—Aleshores, us hi ajudaré de tot cor. En primer lloc, us heu assabentat de la presència d’estranys a les rodalies de casa vostra?

—No.

M’imagino que és un indret molt tranquil. Creieu que l’aparició d’una cara nova hi suscitaria comentaris?

—En les rodalies més immediates, sí. Però hi ha una sèrie de petits balnearis no gaire lluny. I els grangers solen acceptar hostes.

—És evident que aquests jeroglífics tenen un significat. Resulta impossible de determinar si aquest significat és o no arbitrari. Si es tracta d’un codi sistemàtic, no tinc cap mena de dubte que arribarem fins al fons de l’assumpte. Però aquesta mostra concreta és massa breu perquè en pugui deduir res, i els fets que acabeu d’explicar-nos no són prou definits perquè ens forneixin una base sobre la qual establir una investigació. Jo us suggeriria que tornéssiu a Norfolk, tinguéssiu els ulls ben oberts i em féssiu una reproducció dels nous ballarins que tornin a aparèixer. És una veritable llàstima que no disposem de cap reproducció dels que varen dibuixar a l’ampit de la finestra. Realitzeu, també, una discreta investigació en cerca de qualsevol foraster que rondi pel veïnat. Quan disposeu d’alguna nova prova, acudiu a mi. Vet aquí el millor consell que us puc donar a hores d’ara, Mr. Cubitt. En el cas que es produeixi algun nou esdeveniment, no dubteu pas que jo estaré disposat a fer-vos una visita a la vostra mansió de Norfolk.

L’entrevista deixà Sherlock Holmes en un profund estat de meditació, i en el decurs dels dies següents vaig veure, en diverses ocasions, que treia el full de paper del seu bloc de notes i examinava amb deteniment les curioses figures que hi havia dibuixades. Tanmateix, no va fer esment del tema fins una quinzena de dies més tard. Aquella tarda, jo em preparava per sortir, quan ell em cridà i em va dir:

—Més valdria que us quedéssiu aquí, Watson.

—Per què?

—Perquè aquest matí he rebut un telegrama de Mr. Hilton Cubitt. Us recordeu de Hilton Cubitt, l’home dels ballarins dibuixats? Doncs bé, m’ha comunicat que arribarà a Liverpool Street a la una i vint. Suposo que serà aquí d’un moment a l’altre. Dedueixo, a partir del contingut del telegrama en qüestió, que s’han registrat a Norfolk alguns nous incidents de certa importància.

No vàrem haver d’esperar pas gaire, perquè el nostre propietari de Norfolk arribà de dret des de l’estació tan aviat com el va portar un cabriolé. Semblava deprimit i preocupat, amb els ulls fatigats i les celles arrufades.

—Aquest maleït assumpte em destrossarà els nervis, Mr. Holmes —va dir mentre s’asseia, amb un aire de gran aixafament, en una butaca—. Ja és prou dur sentir-se envoltat per persones invisibles i inconegudes que tramen alguna jugada en contra teva; però quan, a més a més, ets conscient que t’estan matant la muller lentament, esdevé una prova que la carn i la sang es veuen incapaces de suportar. Ella s’està extingint a poc a poc, davant els meus propis ulls, sota el pes d’aquesta terrible pressió.

—Us n’ha explicat res, fins ara?

—No, Mr. Holmes, encara no. I per bé que hi ha hagut ocasions en què la pobra noia tenia ganes de parlar-ne, no s’ha vist amb cor de fer el pas decisiu. Jo he provat d’ajudar-la, però molt em temo que ho he fet d’una manera força maldestra, i encara l’he espantada més. Ella m’ha enraonat de la tradició de la meva família, de la nostra reputació al comtat i del nostre honor sense màcula, i sempre he pensat que tenia intenció d’anar al gra; però, per alguna raó, acabava per desviar la seva atenció de l’assumpte abans que poguéssim aclarir-lo.

—Però, no n’heu esbrinat res pel vostre compte?

—Sí, he descobert unes quantes coses, Mr. Holmes. Us porto la reproducció d’una nova sèrie de figures perquè les examineu, i, el que és més important, he vist l’home en qüestió.

—Voleu dir l’autor dels dibuixos?

—Sí, el vaig sorprendre mentre hi treballava. Aniré a pams. Quan vaig arribar a casa procedent de la primera visita que us vaig fer, el primer que vaig veure l’endemà al matí fou una nova col·lecció de ballarins. Aquesta vegada, havien estat dibuixats amb guix sobre la porta de fusta negra del cobert de les eines, que es troba al costat de la gespa, perfectament visible des de les finestres de la façana frontal. En vaig fer una còpia exacta. Aquí la teniu.

Va desplegar un paper i el deixà damunt la taula. Vet ací una reproducció dels jeroglífics:



—Excel·lent —exclamà Holmes—. Excel·lent! Continueu, si us plau.

—Quan en vaig haver fet la còpia, vaig esborrar les marques, però dos matins després aparegué una nova inscripció. També us n’he portat una còpia:



Holmes es fregà les mans i va riure, satisfet.

—El material es va acumulant amb rapidesa —observà.

—Tres dies més tard, vaig trobar un missatge traçat sobre un paper, que havien deixat sota un còdol damunt el rellotge de sol. Aquí el teniu. Com veureu, els caràcters són idèntics als del missatge precedent. Després d’això, vaig decidir de muntar guàrdia. Així, doncs, vaig treure el meu revòlver del seu amagatall i em vaig instal·lar al meu despatx, que dóna a la gespa i al jardí. Cap a les dues de la matinada, jo era assegut al costat de la finestra, enmig de la foscor llevat de la llum de la lluna, que il·luminava tènuement l’exterior de la casa, quan vaig sentir passes darrere meu i em vaig adonar que era la meva muller, vestida amb una bata. Ella em demanà que tornés al llit. Jo li vaig replicar amb tota honestedat que volia veure qui era l’autor d’aquella mala passada. L’Elsie em respongué que no era més que una broma absurda, i que no valia que m’hi capfiqués.

»—Si de veres et preocupa, Hilton, podríem realitzar un viatge tots dos junts, i així ens estalviaríem aquesta preocupació —em va dir.

»—Et penses que un simple bromista ha de foragitar-nos de casa nostra? —vaig fer jo—. Vols que siguem la riota de tot el comtat?

»—D’acord, vine al llit i ja ho discutirem demà al matí.

»Així que hagué dit aquestes paraules, em vaig adonar que la seva cara pàl·lida esdevenia més blanca que la cera a la llum de la lluna, i vaig notar com la seva mà intensificava la pressió sobre la meva esquena. Alguna cosa es movia a l’ombra del cobert de les eines. Vaig veure una figura fosca i furtiva que sortia de darrere d’una cantonada i s’ajupia davant la porta. Vaig treure la pistola, i em disposava a sortir corrents, quan la meva esposa m’envoltà la cintura amb els braços i em va aturar amb una força convulsiva. Vaig provar de desfer-me’n, però ella s’abalançà sobre mi d’una forma desesperada. Per fi vaig poder alliberar-me’n, però quan vaig obrir la porta i vaig assolir el cobert, l’home ja havia desaparegut. Tanmateix, havia deixat un senyal de la seva presència, ja que damunt la porta hi havia la mateixa disposició de ballarins que ja havia aparegut en dues ocasions, i que he reproduït en aquest paper. No vaig trobar l’individu enlloc, tot i que el vaig buscar pels terrenys adjacents. I, no obstant això, el més curiós és que deuria estar allí amagat tota l’estona, ja que, quan vaig tornar a examinar la porta l’endemà al matí, havia traçat una nova sèrie de figures de l’estil que ja havia vist fins llavors».

—Vàreu fer alguna còpia dels nous dibuixos?

—Sí. Es una sèrie molt curta. Heus-la aquí.

El nostre client tornà a treure un paper. La nova dansa era com segueix:



—Digueu-me —intervingué Holmes, amb una guspira d’excitació als ulls—, constituïa aquesta sèrie una mera addició a la primera, o bé n’estava separada?

—Estava dibuixada en un plafó diferent de la porta.

—Excel·lent! Això és, de bon tros, el detall més important de tots per als nostres propòsits. M’omple d’esperança. Si us plau, Mr. Hilton Cubitt, continueu amb la vostra interessantíssima narració.

—No em queda res més a dir, Mr. Holmes, llevat que aquella nit em vaig enfadar amb la meva esposa perquè m’havia retingut quan hauria pogut capturar aquell brivall. Ella em digué que tenia por que jo pogués prendre mal. Per un moment se’m va acudir que potser el que l’Elsie temia és que ell pogués prendre mal, ja que no tenia cap mena de dubte que ella coneixia aquell home i sabia el significat d’aquells estranys signes. Però hi havia un to en la veu de la meva muller, Mr. Holmes, i una mirada als seus ulls, que dissiparen els meus dubtes, i a hores d’ara estic del tot convençut que era la meva pròpia seguretat allò que li preocupava. Vet aquí tota la veritat sobre el cas, i ara m’agradaria de conèixer el vostre consell respecte d’allò que hauria de fer. La meva inclinació consisteix a disposar mitja dotzena dels meus treballadors de guàrdia entre els arbustos, i quan torni aquell bergant li donarem un escarment tal, que no gosarà molestar-nos en l’esdevenidor.

—Molt em temo que és un cas massa complicat perquè proveu de resoldre’l amb remeis tan senzills —opinà Holmes—. Quant de temps restareu a Londres?

—Cal que torni avui mateix. No deixaria la meva esposa tota sola de nit per res del món. Està molt nerviosa, i m’ha demanat que tornés de seguida.

—M’atreviria a dir que teniu raó. Però, si haguéssiu pogut quedar-vos, és possible que jo us hauria pogut acompanyar en el viatge de tornada al cap d’un parell de dies. Mentrestant, deixeu-me aquests papers, i és molt probable que us faci una visita en un futur pròxim per tal d’aportar alguna llum al misteri.

Sherlock Holmes mantingué el seu tranquil posat professional fins que el nostre visitant ens va deixar, encara que a mi, que tan bé el coneixia, em resultava fàcil de veure que estava d’allò més esverat. En el precís instant en què les amples espatlles de Hilton Cubitt varen desaparèixer per la porta, el meu company va córrer cap a la taula, estengué tots els fulls de paper que contenien ballarins al seu davant, i se submergí en una intricada i elaborada investigació.

Em vaig passar dues hores contemplant-lo mentre omplia fulls i més fulls de figures i lletres, tan completament absort en la seva tasca que era evident que havia oblidat la meva presència. De vegades realitzava progressos, i llavors xiulava i cantussejava mentre treballava; en altres ocasions se sentia desconcertat, i aleshores guardava silenci durant una bona estona amb les celles arrufades i la mirada perduda. Per fi, va fer un salt de la cadira amb un crit de satisfacció, i començà a passejar amunt i avall de l’estança mentre es fregava les mans. Tot seguit, va escriure un telegrama.

—Si la resposta a aquest telegrama és la que espero, Watson, podreu afegir un bonic cas a la vostra col·lecció —va dir—. Confio que podrem viatjar a Norfolk demà mateix, per tal de portar al nostre amic algunes noves definitives en relació amb el secret que tant l’enutja.

Confesso que em devorava la curiositat, però era ben conscient que a Holmes li agradava de comunicar els seus descobriments en el moment i de la forma que considerava més oportuns, de manera que vaig esperar fins que li escaigués de fer-me confiança.

Però vet aquí que hi hagué un retard en la resposta al seu telegrama, i varen seguir dos dies d’impaciència, durant els quals Holmes afinava l’oïda a cada trucada a la porta. El vespre de la segona jornada, arribà una carta remesa per Hilton Cubitt. L’home ens informava que l’única novetat registrada a casa seva consistia en l’aparició d’una llarga inscripció, aquell mateix matí, sobre el pedestal del rellotge de sol. N’adjuntava una còpia, que reprodueixo a continuació:



Holmes s’encorbà sobre aquest grotesc fris durant uns quants minuts i, de sobte, s’incorporà d’un salt amb un crit de sorpresa i espant. Adoptà una expressió macilenta per efecte de l’ansietat.

—Hem deixat que l’assumpte arribés massa lluny —va dir—. Hi ha cap tren a North Walsham, aquesta nit?

Vaig consultar els horaris del ferrocarril. El darrer del dia acabava tot just de sortir.

—Aleshores esmorzarem ben d’hora i agafarem el primer tren del matí —suggerí Holmes—. La nostra presència és imprescindible i urgent a Norfolk. Ah, vet aquí el telegrama que esperàvem. Un moment, Mrs. Hudson, podria ser una resposta. No és justament el que esperava. Aquest missatge fa encara més essencial que no perdem ni una hora en informar Hilton Cubitt sobre la situació, perquè el nostre propietari de Norfolk es troba atrapat al bell mig d’una singular i perillosa teranyina.

Així, en efecte, es va demostrar, i a mesura que em vaig apropant a la funesta conclusió d’una història que, en un principi, m’havia semblat del tot infantil i extravagant, torno a experimentar l’espant i el terror que em varen sobrevenir. M’agradaria molt de poder comunicar un desenllaç més brillant als meus lectors, però aquest recull presenta una crònica de fets, i cal que segueixi fins als moments més crítics l’estranya sèrie d’esdeveniments que varen provocar que la mansió Ridling Thorpe es convertís en tema de conversa habitual, durant uns quants dies, arreu d’Anglaterra.

Amb prou feines acabàvem de baixar del tren a North Walsham, i d’esmentar la nostra destinació, quan el cap d’estació va venir corrents al nostre encontre.

—Suposo que sou vós els detectius de Londres —va dir.

Una ombra d’inquietud enfosquí el semblant de Holmes.

—Què us ha fet pensar tal cosa?

—Perquè l’inspector Martin, de Norwich, tot just acaba de passar per aquí. Però també és possible que sigueu els metges. Ella no és pas morta, o no ho era, segons les últimes versions. Potser encara arribareu a temps de salvar-la…, ni que sigui perquè vagi a parar a la forca.

Holmes arrufà les celles, pres d’ansietat.

—Ens dirigíem cap a la mansió Ridling Thorpe, en efecte —va dir—, però no sabíem que hi hagués passat res.

—Es una desgràcia terrible —exclamà el cap d’estació—. Els han disparat a tots dos, a Mr. Hilton Cubitt i a la seva esposa. Ella li va disparar primer, i després es va disparar ella mateixa…, això diuen els criats. Ell és mort, i la vida d’ella penja d’un fil. Déu meu! Déu meu! I pensar que era una de les famílies més antigues de Norfolk, i una de les més honorables!

Sense dir ni un mot. Holmes va córrer per agafar un cotxe, i durant els onze llargs quilòmetres de camí no va badar boca ni un sol instant. Rara vegada l’havia vist tan desanimat. Ja s’havia mostrat intranquil en el decurs de tot el viatge des de ciutat, i jo m’havia fixat que repassava la premsa matinal amb un ansiós interès. Però ara, la constatació dels seus pitjors temors l’havia sumit en una inexpressiva malenconia. Es recolzà sobre el respatller del seu seient, perdut en pessimistes especulacions. Tanmateix, hi havia molts detalls al nostre voltant que mereixien el nostre interès, ja que viatjàvem per un paisatge singular com cap altre d’Anglaterra. Uns quants caserius disseminats representaven la població d’avui dia mentre que les enormes esglésies de torre quadrada que es dreçaven enmig d’un paratge verd i pla enraonaven de la glòria i la prosperitat de la vella Anglaterra de l’est. Per fi, la llenca violeta de l’oceà aparegué sobre el marge verd del litoral de Norfolk, i el cotxer assenyalà amb el seu fuet cap a dos frontons triangulars de fusta i maó que sobresortien d’una arbreda.

—Allò és la mansió de Ridling Thorpe —va anunciar.

Quan ens apropàvem a l’entrada porticada de la casa, vaig observar al seu davant, al costat de la pista de tennis, el cobert de les eines i el rellotge de sol amb pedestal que tan estranyes associacions suscitaven en nosaltres. Un homenet polit i endreçat, amb un posat àgil i despert i el bigoti engominat, acabava de baixar d’una calessa. Es presentà com l’inspector Martin, de la comissaria de policia de Norfolk, i quedà força sorprès quan sentí el nom del meu amic.

—Vaja, Mr. Holmes, el crim tot just s’ha esdevingut a les tres d’aquest matí! Com us n’heu assabentat des de Londres i heu arribat a l’escenari dels fets al mateix temps que jo?

—Perquè ja ho preveia. He vingut amb l’esperança d’evitar-lo.

—En tal cas, deveu conèixer alguna pista important que nosaltres ignorem, ja que els habitants de la comarca asseguren que eren una parella força unida.

—L’única pista que conec és la dels ballarins —respongué Holmes—. Ja us ho explicaré més tard. Mentrestant, com sigui que ja no s’hi pot fer res per tal d’evitar aquesta tragèdia, estic molt impacient per servir-me dels coneixements que posseeixo per garantir que s’hi faci justícia. Penseu associar-vos amb mi en la meva investigació, o bé preferiríeu que actués d’una forma independent?

—Serà un privilegi de treballar al vostre costat, Mr. Holmes —va dir l’inspector, amb honestedat.

—Aleshores, m’agradaria que em poséssiu al corrent de les proves i examinéssim les premisses sense més dilació.

L’inspector Martin tingué el bon criteri de concedir al meu company entera llibertat d’actuació, i s’acontentà amb l’acurada observació dels resultats. El metge local, un home d’edat avançada i cabells blancs, acabava de sortir de la cambra de Mrs. Hilton Cubitt, i ens informà que les ferides de la dama eren serioses, però no necessàriament fatals. La bala li havia travessat la part frontal del cervell, i amb tota probabilitat passaria força temps abans que recuperés el coneixement. Quan hom li preguntà si la dona havia rebut l’impacte d’una bala aliena o s’havia disparat ella mateixa, no es va decidir a expressar cap mena d’opinió al respecte. Només s’hi havia trobat una pistola, a l’habitació, i mancaven dos projectils al tambor de l’arma. Mr. Hilton Cubitt havia rebut un tret al cor. També era concebible que l’home hagués disparat a la seva esposa i tot seguit s’hagués matat, o bé que l’autor del crim hagués estat ella, ja que el revòlver reposava sobre el terra, a mig camí entre tots dos.

—Han mogut el cadàver? —inquirí Holmes.

—No hem mogut pas res llevat de la dama. No la podíem deixar ferida a terra.

—Quant de temps fa que sou aquí, doctor?

—Des de les quatre del mati.

—Hi havia ningú més?

—Sí, l’agent de policia aquí present.

—I no heu tocat pas res?

—No res.

—Heu actuat amb lloable discreció. Qui us ha anat a cercar?

—La criada, Saunders.

—Ha estat ella qui ha donat l’alarma?

—Ella i Mrs. King, la cuinera.

—On són, ara?

—A la cuina, em penso.

—Aleshores, crec que serà millor que escoltem la seva versió tan aviat com sigui possible.

L’antic saló, decorat amb revestiments de fusta de roure i unes altes finestres, s’havia convertit en una mena de tribunal improvisat. Holmes seia en una enorme butaca antiquada, i els seus ulls inexorables resplendien amb intensitat al seu rostre macilent. Hi vaig poder llegir un propòsit decidit de consagrar la vida a la seva investigació fins que el client que no havia aconseguit de salvar fos venjat. L’elegant inspector Martin, el vell doctor local de barba grisenca, un estòlid agent de policia i jo mateix, componíem la resta d’aquella estranya companyia.

Les dues dones contaren la seva versió amb força claredat. S’havien despertat aquella nit pel soroll d’una detonació, seguida poc després per una segona. Dormien en cambres contigües, i Mrs. King entrà a corre-cuita a la de Mrs. Saunders. Baixaren l’escala plegades. La porta del despatx era oberta, i hi havia una espelma encesa damunt la taula. El seu patró es trobava ajagut a terra, de boca-terrosa, enmig de l’estança. Ja era mort. La seva esposa estava ajupida al costat de la finestra, amb el cap inclinat contra la paret. Presentava una ferida esgarrifosa, i tenia la cara coberta de sang. Respirava agitadament, però semblava incapaç de dir res. El passadís, així com la sala, eren plens de fum i de l’olor de pólvora. La finestra apareixia tancada i barrada per dins. Les dues criades estaven ben d’acord al respecte. Sortiren de seguida a buscar el doctor i la policia. Més tard, amb l’ajuda del mosso d’estable, havien dut llur patrona ferida a la seva cambra. Tant ella com el seu marit havien dormit al llit matrimonial. La senyora duia la seva camisa de nit, i Mr. Hilton Cubitt s’havia posat una bata sobre el pijama. No hi havien mogut pas res, al despatx. Que elles sapiguessin, no s’havia produït mai cap baralla entre marit i muller. Sempre havien fet la impressió de ser una parella molt unida.

Tals foren els punts principals destriables del testimoni de les criades. En resposta a la pregunta de l’inspector Martin, es mostraren categòriques que totes les portes eren tancades per dins i que ningú no hauria pogut fugir de la casa. En resposta a Holmes, ambdues recordaven que foren conscients de l’olor de pólvora des del mateix moment que varen sortir de les seves habitacions, ubicades al pis de dalt.

—Us recomano que presteu la màxima atenció a aquest fet —digué Holmes al seu col·lega professional—. I ara, em penso que ja estem en condicions d’emprendre un minuciós examen de l’escenari del crim.

El despatx era una estança reduïda, envoltada de llibres per tres costats, amb una taula-escriptori davant una finestra ordinària que donava al jardí. Dedicàrem les nostres primeres atencions al cos de l’infortunat propietari, la corpulenta silueta del qual era estesa a terra. L’aspecte descurat de la seva roba suggeria que s’havia despertat de cop i s’havia llevat sense dilació. Li havien disparat des del davant, i la bala es trobava allotjada al seu cos després de travessar-li el cor. La seva mort havia estat, sens dubte, instantània i indolora. No existien vestigis de pólvora ni damunt la bata ni a les mans. Segons el metge del poble, la dama presentava algunes taques de pólvora al rostre, però no pas a les mans.

—L’absència de senyals a les mans no vol dir res, mentre que la seva presència a qualsevol part del cos pot significar-ho tot —anuncià Holmes—. De no ser que la pólvora d’un cartutx defectuós salti cap enrere, és possible de disparar molts trets sense necessitat de tacar-se. Jo suggeriria que el cos de Mr. Cubitt no fos retirat encara. Suposo, doctor, que no heu pas recuperat la bala que ferí la senyora.

—Es requeriria una delicada operació a tal efecte. Però encara queden quatre projectils al revòlver. Hom en disparà dos, i hem trobat dues ferides infligides, de manera que cada bala té la seva justificació.

—Això sembla, en efecte —constatà Holmes—. Però potser no trobareu cap explicació per a la bala que d’una manera tan evident ha impactat al marc de la finestra.

El meu company s’havia tombat de sobte, i el seu índex, llarg i prim, assenyalava un forat ubicat a la part inferior del marc de la finestra corredissa, a uns tres centímetres per sobre de la base.

—Lloat sigui Déu! —va exclamar l’inspector—. Com diantre ho heu vist?

—Perquè ho buscava.

—Extraordinari! —digué el metge local—. Teniu tota la raó, senyor. Aleshores, hom ha disparat un tercer tret, i per tant hi deuria haver present una tercera persona. Però, qui podia ser, i com s’ho deuria fer per fugir?

—Aquest és el problema que hauríem de resoldre tot seguit —va dir Sherlock Holmes—. Recordeu, inspector Martin, que quan les criades han declarat que foren conscients de la sentor de pólvora així que abandonaren llurs dormitoris, jo he observat que aquest era un detall d’allò més revelador?

—Sí, senyor, però confesso que em veig incapaç de seguir el vostre raonament.

—Aquesta circumstància suggeria que, en el moment dels trets, tant la finestra com la porta de l’habitació eren obertes. En cas contrari, el fum de la pólvora no s’hauria expandit per la casa amb tanta rapidesa. Per tal que així succeís, hi deuria haver un cert corrent d’aire a l’estança. Tanmateix, la porta i la finestra només estigueren obertes una estona molt breu.

—Com ho sabeu, això?

—Perquè l’espelma no s’ha acanalat.

—Increïble! —exclamà l’inspector—. Increïble!

—Convençut, doncs, que la finestra era oberta quan s’ha esdevingut la tragèdia, se m’ha acudit que hi deuria haver una tercera persona implicada en l’afer, la qual disparà des de fora a través de l’obertura de la finestra. Qualsevol tret destinat a aquesta persona podia impactar al marc. L’he buscat, i, en efecte, aquí teniu el senyal de la bala.

—Però, com han pogut tancar i barrar la finestra?

—La primera reacció de la dona deuria ser la de tancar i barrar la finestra. Però, vaja!, què és això?

Era una bossa de mà de senyora que descansava damunt la taula del despatx, una bossa petita i elegant de pell de cocodril i argent. Holmes l’obrí i n’abocà el contingut. Hi havia vint bitllets de cinc lliures del Banc d’Anglaterra lligats en un feix amb una goma elàstica… i res més.

—Cal que això sigui conservat com a prova, ja que compareixerà al judici —anuncià Holmes, mentre lliurava la bossa i el seu contingut a l’inspector—. Ara, convindria que miréssim de projectar alguna llum sobre aquesta tercera bala, que ha estat disparada, tal com demostren les estelles de la fusta des de l’interior de la cambra. M’agradaria d’entrevistar-me amb Mrs. King, la cuinera, una altra vegada… Vós heu declarat, Mrs. King, que us ha despertat una forta detonació. Quan heu dit això, que potser volíeu suggerir que aquesta detonació us ha semblat més forta que la segona?

—Bé, senyor, quan ha sonat la primera jo estava dormint, de manera que resulta difícil de jutjar-ho. Però m’ha semblat molt forta, en efecte.

—No creieu que potser era el soroll de dos trets disparats gairebé alhora?

—Estic convençuda que no, senyor.

—Tanmateix, jo crec que, sens dubte, és això el que ha succeït. M’inclino a pensar, inspector Martin, que ja hem exhaurit tot allò que aquesta habitació tenia per mostrar-nos. Si sou tan amable d’acompanyar-me, comprovarem quines pistes fresques ens pot oferir el jardí.

Un llit de flors s’estenia fins a la finestra del despatx, i tots deixàrem anar una exclamació de sorpresa quan ens hi apropàvem. Totes les flors apareixien trepitjades, i la tova superfície del terreny era sembrada de petjades, que corresponien a uns peus grans i masculins amb unes puntes curiosament allargades i afuades. Holmes s’ajupí sobre la gespa i les fulles amb el posat d’un perdiguer que empaita un ocell ferit. Tot seguit, amb un crit de satisfacció, es va inclinar endavant i recollí del terra un petit cilindre de llautó.

—Ja m’ho esperava —digué—; el revòlver disposava d’un expulsor, i heus ací el tercer cartutx. Em penso, inspector Martin, que el cas és pràcticament tancat.

El semblant de l’inspector local havia mostrat una intensa estupefacció davant els ràpids progressos de les investigacions de Holmes. Al començament, havia evidenciat una certa disposició a expressar les seves pròpies opinions, però a hores d’ara se’l veia subjugat per l’admiració, i decidit a seguir Holmes a on fos sense badar boca.

—De qui sospiteu? —va preguntar.

—Ja us ho diré més tard. Hi ha uns quants detalls relacionats amb aquest problema que no estic en condicions d’explicar-vos encara. Ara que he arribat fins aquí, potser valdria la pena que em deixéssiu seguir els meus procediments, i ja us aclariré tot l’assumpte un cop resolt.

—Serà com vulgueu, Mr. Holmes, sempre que trobem l’assassí.

—No tinc cap intenció de fer d’això un misteri, però ara mateix resulta impossible d’entrar en llargues i complexes explicacions. Posseeixo tots els fils que componen l’entrellat a les meves mans. En el cas que aquesta dama no arribi a recobrar el coneixement, encara podrem reconstruir els fets de la matinada passada i assegurar-nos que es faci justícia. En primer lloc, m’agradaria de saber si hi ha a les rodalies cap fonda coneguda amb el nom de «Elrige».

Vàrem interrogar el servei, però cap dels seus components no havia sentit mai enraonar d’aquest indret. El mosso d’estable projectà una llum sobre el tema quan recordà que un granger així anomenat vivia a pocs quilòmetres, en la direcció d’East Rust.

—És una granja gaire solitària?

—Molt solitària, senyor.

—Potser encara no han rebut notícia del que ha succeït aquí la nit passada.

—Potser no, senyor.

Holmes reflexionà uns instants, i un curiós somriure il·luminà el seu rostre.

—Ensella un cavall, fill meu —va dir—. Vull que duguis una nota a la granja d’Elrige.

Es va treure de la butxaca els diversos fulls de paper on hi havia dibuixats els ballarins. Els deixà al seu davant, i treballà durant una bona estona sobre la taula del despatx. Per fi, lliurà una nota al xicot, amb instruccions perquè la donés en mà a la persona a qui anava adreçada i no respongués cap pregunta que li poguessin formular. Vaig veure l’adreça consignada a la nota, escrita amb un traç irregular i descurat, molt diferent de l’elegant cal·ligrafia de Holmes. El missatge anava destinat a Mr. Abe Slaney, de la granja Elrige, East Ruston, Norfolk.

—Em sembla, inspector —observà Holmes—, que faríeu bé d’enviar un telegrama demanant reforços, ja que, si els meus càlculs són correctes, haureu de conduir un presoner força perillós fins a la presó del comtat. Estic segur que el noi que durà aquesta nota no veurà cap mena d’inconvenient a tramitar també el vostre telegrama. Si hi ha cap tren vespertí cap a ciutat, Watson, em penso que ens convindria que l’agaféssim, ja que tinc una anàlisi química per resoldre i la present investigació és a punt d’atènyer el seu desenllaç final.

Quan el jove hagué marxat amb la nota, Sherlock Holmes donà una sèrie d’instruccions al personal del servei. Si acudia cap visitant a la casa preguntant per Mrs. Hilton Cubitt, no havien de facilitar cap mena d’informació en relació amb el seu estat, i en canvi calia que fessin passar el foraster de seguida al saló. El meu amic posà molt d’èmfasi en aquestes recomanacions. Per fi, va precedir el seu seguici cap al saló, mentre comentava que ara l’assumpte ja no era a les nostres mans, i que calia que esmercéssim el temps tan bé com poguéssim en espera de nous esdeveniments. El metge ja ens havia deixat per acudir a la seva consulta, i ara només quedàvem l’inspector i jo.

—Em crec capacitat per ajudar-vos a passar una hora d’una forma profitosa i interessant —digué Holmes, al mateix temps que retirava la cadira de la taula i estenia al seu davant els papers que reproduïen els missatges xifrats amb ballarins—. Pel que respecta a vós, amic Watson, us dec tota classe d’excuses per haver mantingut la vostra curiositat insatisfeta durant tant de temps. Quant a vós, inspector, el caire que ha adoptat el cas us exigirà un minuciós estudi professional. Cal que us posi al corrent, abans que res, de les interessants circumstàncies relacionades amb les consultes prèvies que Mr. Hilton Cubitt m’havia fet a Baker Street.

Holmes procedí llavors a efectuar una breu recapitulació dels fets que ja he consignat més amunt.

—Tinc davant meu aquests singulars dibuixos, que provocarien el somriure de qualsevol si no s’hagués demostrat que han estat els predecessors d’una tragèdia terrible. Jo estic familiaritzat amb tota mena de codis d’escriptura secreta, i sóc autor d’una insignificant monografia sobre el tema, en la qual he analitzat cent seixanta codis xifrats diferents, però confesso que aquest era enterament nou per a mi. L’objectiu dels qui inventaren el sistema ha estat, segons que sembla, ocultar que aquests caràcters transmetien un missatge i suggerir, en canvi, la idea que només consistien en simples dibuixos infantils.

»Això no obstant, una vegada admès que cada símbol representava una lletra, i després d’aplicar les regles que ens guien en la interpretació de totes les formes d’escriptura secreta, la solució era ben senzilla. El primer missatge que em va arribar era tan breu que em resultà impossible de decidir res més que el símbol es traduïa per una E. Com ja sabeu, la lletra E és la més comuna de l’alfabet anglès, i predomina fins a tal punt que fins i tot en una frase curta hom espera de trobar-la diverses vegades. Dels quinze símbols del primer missatge, quatre hi apareixien repetits, de manera que semblava raonable de transcriure’ls per la lletra E. És cert que, en alguns casos, la figura duia una bandera, i en altres casos no, però a partir de la forma com es distribuïen aquestes banderes era probable que tinguessin la funció de separar la frase en paraules. Vaig acceptar això com una hipòtesi de treball, i vaig anotar que la lletra E era representada per .

»Tot seguit venia la part més complicada de la investigació. L’ordre que segueixen les lletres angleses després d’una E no apareix gaire diferenciat, i qualsevol preponderància que pogués demostrar una mostra de text imprès potser quedaria defraudada en una sola frase curta. Parlant clar, T, A, O, I, N, S, H. R, D i L és l’ordre numèric més probable en què les lletres apareixen; però T, A, O i I són lletres que presenten una freqüència similar, i seria, per tant, una tasca inacabable de provar totes les combinacions fins trobar-hi un sentit. Així, doncs, vaig esperar que em subministressin més material. En el decurs de la meva segona entrevista amb Mr. Hilton Cubitt, el meu difunt client em facilità dues frases curtes més i un missatge, que pel fet de no tenir cap bandera semblava constituït per una sola paraula. Heus ací els símbols. A la paraula sola, ja hi tenia dues E, emplaçades al segon i quart llocs d’un mot de cinc lletres. Podia ser “sever”, “lever” o “never”[2]. No hi havia dubte que aquest darrer, com a resposta a una petició, era el mot més probable, i les circumstàncies l’assenyalaven com una rèplica escrita per la dama. Prenent aquesta hipòtesi com a correcta, ara ja resultava possible de dir que els símbols representaven, respectivament, les lletres N, V i R.

»Tot i així, les dificultats a vèncer eren considerables, però un feliç acudit em permeté de descobrir algunes altres lletres. Vaig pensar que si aquestes peticions procedien, tal com jo suposava, d’una persona que havia intimat amb la dama en la seva vida de soltera, una combinació de símbols que presentés dues E intercalades amb tres lletres més podia equivaler al nom “ELSIE”. Un examen acurat em féu descobrir que una combinació tal constituïa l’acabament del missatge que es repetia tres vegades. Era, ben segur, alguna petició adreçada a “Elsie”. Així, havia trobat la L, la S i la I. Però, de quina petició podia tractar-se? Només hi havia quatre lletres al mot que precedia “Elsie”, i acabava amb E. Amb tota probabilitat, el mot devia ser “COME”[3]. Vaig provar d’altres grups de quatre lletres acabats amb E, però cap d’ells no s’adeia amb el cas. De manera que havia arribat a conèixer la representació gràfica de la C, la O i la M, i estava ja en condicions d’atacar de bell nou el missatge, que vaig dividir en paraules i hi vaig substituir els signes desconeguts per punts. El resultat fou el següent:

.M .ERE ..E SL.NE.

»La primera lletra només podia ser una A, la qual cosa suposava un descobriment molt útil, ja que aquest símbol apareix no menys de quatre vegades en aquesta frase tan curta, i la H s’endevinava també al començament de la segona paraula. El missatge quedava així:

AM HERE A.E SLANE.

»O bé, omplint el buit evident que restava al nom:

AM HERE ABE SLANEY

»Ara, disposava de tantes lletres que ja podia afrontar el segon missatge amb considerables garanties. Vet aquí el resultat:

A. ELRI.ES

»Donades les circumstàncies, l’únic que tenia sentit consistia a substituir les lletres que mancaven per una T i una G, i suposar que el nom corresponia al d’alguna mansió o fonda on s’allotjava l’autor d’aquests missatges».

L’inspector Martin i jo havíem escoltat amb el més gran interès el clar i complet relat de com el meu amic havia aconseguit uns resultats que superaven de forma aclaparadora les nostres dificultats.

—Què vàreu fer després, senyor? —preguntà l’inspector.

—Tenia motius per suposar que el tal Abe Slaney era americà, ja que Abe és una contracció americana, i també perquè una missiva arribada des d’Amèrica havia estat el punt de partida de tot el problema. També hi havia raons per creure que l’assumpte ocultava algun secret de naturalesa criminal. Les al·lusions de la dama al seu passat, i el refús a dipositar la seva confiança en el seu marit, apuntaven en aquesta direcció. Per consegüent, vaig enviar un telegrama al meu amic Wilson Hargreave, del Departament de Policia de Nova York, qui en més d’una ocasió s’ha servit dels meus coneixements sobre el món del crim a Londres. Li vaig preguntar si el nom d’Abe Slaney li resultava conegut. Vet aquí la seva resposta: «El criminal més perillós de Chicago». El mateix vespre del dia en què m’arribà aquest informe vaig rebre el darrer missatge de Slaney, tramès per Hilton Cubitt. Hi vaig aplicar les lletres que ja coneixia, i la frase adoptà aquesta forma:

ELSIE .RE.ARE TO MEET THY GO.

L’addició d’una P i una D completava un missatge[4] que demostrava que el brivall passava de la persuasió a les amenaces, i el meu coneixement dels criminals de Chicago m’advertia que aquell home no trigaria pas gaire a convertir les seves paraules en fets. De seguida vaig venir a Norfolk en companyia del meu amic i col·lega, el Doctor Watson, però, per desgràcia, només hem arribat a temps de constatar que el pitjor ja havia succeït.

—És tot un privilegi d’estar associat amb vós en la resolució d’un cas —digué l’inspector amb cordialitat—. Ja em disculpareu, però, si us enraono amb plena franquesa. Vós només heu de respondre dels vostres actes davant de vós mateix, però jo ho he de fer davant dels meus superiors. Si el tal Abe Slaney, que ara viu a Elrige, és el veritable assassí, i si ha fugit durant l’estona que jo he estat aquí assegut, no tinc cap dubte que m’esperen problemes.

—No cal que us hi amoïneu. No provarà pas de fugir.

—Com ho sabeu?

—Perquè la seva fugida comportaria una confessió de culpabilitat.

—Aleshores, val més que anem a arrestar-lo.

—Espero la seva compareixença en aquesta casa d’un moment a l’altre.

—Però, per què havia de venir fins aquí?

—Perquè jo li he escrit i li ho he demanat.

—Això és increïble, Mr. Holmes! Com pot ser que vingui només perquè vós li ho heu demanat? No creieu que una petició com aquesta suscitaria les seves sospites i l’impulsaria a fugir?

—Em penso que he sabut construir la carta de la forma més adequada —respongué Sherlock Holmes—. De fet, si no vaig pas errat, aquí tenim el nostre home, apropant-se pel camí.

Un home avançava, en efecte, pel camí que conduïa fins a la porta de la mansió. Era un individu alt, bru i de faccions regulars, duia un vestit gris de franel·la i un barret de Panamà, tenia una barba negra i eriçada i un nas gros, agressiu i encorbat, i brandava un bastó mentre caminava amb aires de suficiència com si fos l’amo de la finca. Instants després, sentírem el seu enèrgic i confiat truc a la porta.

—Em fa l’efecte, cavallers —va dir Holmes, pausadament—, que més val que prenem posicions darrere la porta. Qualsevol precaució és poca quan hom té tractes amb un individu com aquest. Necessitareu les vostres manilles, inspector. Deixeu-me que sigui jo qui hi enraoni.

Esperàrem en silenci durant un minut…, un d’aquells minuts que ningú no pot mai oblidar. Llavors, la porta es va obrir, i l’home entrà dins la sala. En qüestió de segons, Holmes li encanonava el front amb una pistola, i Martin li col·locava les manilles entorn dels canells. L’acció es desenvolupà amb una rapidesa i una discreció tals, que el bergant ja es trobava indefens fins i tot abans que fos conscient que algú l’atacava. Ens va fitar a tots, un per un, amb uns ulls negres i resplendents. Tot seguit, esclafí en una amarga rialla.

—Bé, cavallers, ja m’adono que, aquesta vegada, m’heu passat la mà per la cara. Pel que sembla, he topat amb unes persones dures de pelar. Però permeteu-me que us digui que si he vingut fins aquí ha estat a instàncies d’un missatge que m’ha adreçat Mrs. Hilton Cubitt. No em digueu que ella està embolicada en aquest afer. No em digueu que us ha ajudat a parar-me un parany.

—Mrs. Hilton Cubitt resultà ferida de consideració, i a hores d’ara es troba a les portes de la mort.

L’home deixà anar un crit rogallós de dolor que ressonà per tota la casa.

—Esteu bojos! —xisclà amb fúria—. Fou ell qui en resultà ferit, no pas ella. Qui gosaria fer mal a la petita Elsie? Pot ser que jo l’hagi amenaçada, que Déu em perdoni, però no tocaria pas ni un cabell del seu preciós cap. Ja cal que ho retireu! Digueu que no està pas ferida!

—Fou trobada greument ferida al costat del cadàver del seu marit.

El nouvingut es deixà caure sobre un sofà amb un profund gemec i ocultà el rostre entre les mans, subjectades amb les manilles. Romangué en un silenci absolut durant cinc minuts. Després, alçà el cap una vegada més, i va enraonar amb tota la serenitat que li permetia la seva desesperació.

—No tinc pas res a amagar-vos, cavallers —va dir—. Si vaig disparar contra aquell home, fou en legítima defensa, i no hi ha pas delicte, en això. Però si creieu que he estat jo qui ha ferit aquesta pobra noia, és ben clar que no em coneixeu ni a mi ni a ella. Us dic que no ha existit mai sobre la terra un home que hagi estimat tant una dona com jo estimava l’Elsie. Tenia un dret sobre ella. Ens vàrem comprometre fa molts anys. Qui era aquest anglès perquè s’interposés entre nosaltres dos? Us dic que jo tenia el primer dret sobre la noia, i que només vaig venir a Anglaterra per reclamar allò que em corresponia.

—Ella es deseixí de la vostra influència quan va descobrir la mena d’home que éreu —replicà Holmes amb severitat—. Fugi d’Amèrica per tal d’evitar-vos, i es va casar amb un honorable cavaller anglès. Vós li vàreu seguir el rastre fins aquí, i li heu fet la vida impossible per induir-la a abandonar el marit que ella estimava i respectava per tal que tornés amb vós, a qui la noia temia i odiava. L’únic que heu aconseguit amb la vostra actitud ha estat provocar la mort d’un home noble i incitar la seva esposa al suïcidi. Vet aquí la vostra culpa en aquest assumpte, Mr. Abe Slaney, i us ben asseguro que n’haureu de respondre davant la llei.

—Si l’Elsie mor, ja no m’importarà res del que em pugui esdevenir —declarà l’americà. Va obrir una mà i contemplà una nota rebregada al bell mig de la seva palma—. Mireu això, mestre —afegí, amb un fulgor de recel als ulls—. No pretendreu pas espantar-me, veritat? Si la dama està tan greu com dieu, qui ha escrit aquesta nota? —Llançà el paper sobre la taula.

—L’he escrita jo, per fer-vos venir fins aquí.

—Que l’heu escrita vós? No hi havia ningú més en el món, llevat dels membres de la Junta, que conegués el secret dels ballarins. Com diantre heu pogut escriure això?

—Allò que un home pot inventar, un altre pot descobrir —respongué Holmes—. He demanat un cotxe perquè us porti a Norwich, Mr. Slaney. Però, mentre no arribi, teniu temps d’efectuar una petita reparació per tot el mal que heu dut a aquesta casa. ¿Sou conscient que Mrs. Hilton Cubitt ha restat sotmesa a la greu sospita d’autora de l’assassinat del seu marit, i que només gràcies a la meva presència aquí i als coneixements que he arribat a assolir s’ha pogut salvar d’una tal acusació? El mínim que li deveu és una explicació pública en el sentit que ella no ha estat responsable, directament o indirecta, de la tràgica fi de Mr. Hilton Cubitt.

—Serà un plaer —digué l’americà—. Suposo que el millor que puc fer a aquestes altures és declarar tota la veritat.

—Tinc obligació d’advertir-vos que tot allò que digueu podrà ser utilitzat en contra vostre —intervingué l’inspector, amb tota l’elegància de la llei criminal britànica.

Slaney encongí les espatlles.

—M’hi arriscaré —va dir—. En primer lloc, cavallers, voldria que sabéssiu que conec aquesta dama d’ençà que era una nena. Tots dos formàvem part d’una banda de Chicago, i el pare d’Elsie era el capitost de la Junta. El vell Patrick era un home intel·ligent, ja ho crec que sí. Fou ell qui s’inventà aquesta escriptura, que passaria perfectament per un joc infantil tret que hom en tingués la clau. Doncs bé, l’Elsie aprengué alguns dels nostres mètodes però no es mostrava pas d’acord amb les activitats de la banda, i així que aplegà uns quants diners honestos ens va deixar palplantats i fugi cap a Londres. Abans d’això, ella i jo ens havíem compromès, i he de suposar que ens hauríem casat si jo hagués triat qualsevol altre ofici, però l’Elsie no volia tenir res a veure amb les activitats il·legals. No vaig poder esbrinar el seu parador fins després que contragué matrimoni amb aquest anglès. Li vaig escriure, però no en vaig rebre resposta. En veure que les cartes no servien de res, vaig venir fins aquí i vaig escriure els meus missatges allà on estava segur que ella els podria llegir.

»Bé, ja fa un mes que sóc en aquestes contrades. Em vaig allotjar en aquella granja, on em varen llogar una habitació al pis de baix, i en podia sortir i entrar cada nit sense que ningú no se n’adonés. Ho vaig provar tot per tal d’atreure l’Elsie al meu costat. Sabia que ella llegia els meus missatges, perquè en una ocasió va escriure una resposta a sota d’un d’ells. Llavors vaig començar a perdre la paciència i vaig encetar una sèrie d’amenaces. La noia m’adreçà una carta en què m’implorava que me n’anés i em deia que se li trencaria el cor en cas que el seu marit es veiés implicat en un escàndol. Afegia que es reuniria amb mi a l’última finestra de la casa a les tres del matí, quan el seu marit dormís, si en acabat jo em comprometia a marxar i a deixar-la en pau. L’Elsie acudí a la cita i provà de persuadir-me amb diners per tal que me n’anés. Aquesta circumstància em posà furiós, i la vaig agafar del braç per tal de fer-la sortir a través de la finestra. En aquell moment, el seu marit comparegué amb un revòlver a la mà. L’Elsie s’havia desmaiat i jeia a terra, i ell i jo érem cara a cara. També jo anava armat, i vaig aixecar la meva pistola per tal d’intimidar-lo i aconseguir que em deixés fugir. L’anglès disparà, i va errar el tret. Jo vaig prémer el gallet gairebé alhora, i ell caigué a terra. Vaig girar cua i em vaig allunyar pel jardí, i llavors vaig sentir que la finestra es tancava darrere meu. Poso Déu per testimoni que tot el que us acabo de dir és veritat, i ja no he tornat a sentir enraonar d’aquest assumpte fins que aquell xicot ha vingut a veure’m amb una nota que m’ha lliurat a les vostres mans com un gaig.

Un cabriolé havia arribat a la mansió mentre l’americà ens donava la seva versió dels fets. Dos agents de policia amb uniforme entraren al saló. L’inspector Martin es va aixecar del seu seient i tocà l’esquena del detingut.

—Ha arribat l’hora d’anar-nos-en.

—Que podria veure-la, abans?

—No. Encara no ha recuperat el coneixement. Mr. Sherlock Holmes, només espero que si mai torno a tenir un cas important sota la meva responsabilitat, pugui comptar de bell nou amb la vostra valuosa ajuda.

Ens acostàrem a la finestra i, d’allí estant, contemplàrem com el cabriolé abandonava la finca. Quan em vaig girar, vaig veure de cua d’ull el tros de paper que el detingut havia llançat damunt la taula. Era la nota que Holmes li havia escrit.

—Proveu de llegir-la, Watson —digué el meu company, amb un somriure als llavis.

No contenia ni un sol mot, sinó aquesta breu renglera de ballarins:

[5]

—Si empreu el codi que ja he explicat —observà Holmes—, descobrireu que aquests signes només signifiquen: «Vine aquí de seguida». Jo estava convençut que era una invitació que ell no refusaria, ja que mai no es podria esperar que ho hagués escrit ningú tret de la noia. I així, Watson, hem aconseguit de convertir els ballarins en bons quan tan sovint han estat emissaris del mal, i crec que jo he complert la meva promesa de facilitar-vos un material inusual per al vostre bloc de notes. El nostre tren surt a les quatre menys vint, i suposo que a l’hora de sopar ja serem a Baker Street.

Només unes paraules a manera d’epíleg.

L’americà, Abe Slaney, fou condemnat a mort en el decurs de les sessions d’hivern celebrades pel tribunal de Norwich; però, la pena li seria commutada per la de treballs forçats en consideració a les circumstàncies atenuants i a la certesa que Hilton Cubitt havia estat el primer a disparar.

De Mrs. Hilton Cubitt només n’he sentit que es restablí completament, que encara és vídua i que consagra la seva vida a la cura dels pobres i a l’administració dels béns del seu difunt marit.





4. EL CICLISTA SOLITARI


Entre els anys 1894 i 1901, ambdós inclosos, Mr. Sherlock Holmes va ser un home molt ocupat. És lícit de dir que no hi hagué cap cas públic que comportés alguna dificultat en què no fos consultat en el decurs d’aquests vuit anys, i varen ser cents els casos privats, alguns dels quals d’una naturalesa d’allò més intricada i extraordinària, en què va jugar un paper molt destacat. Molts èxits desconcertants i uns pocs fracassos inevitables foren el balanç d’aquest llarg període de feina continuada. Com sigui que vaig prendre força notes de tots aquells casos, i fins i tot m’hi vaig veure personalment implicat en una bona part, ja és factible d’imaginar que no constitueix una tasca gens fàcil de seleccionar els que considero més interessants per al gran públic. Aplicaré, tanmateix, la meva primera norma, i donaré preferència a aquells casos l’interès dels quals no derivi tant de la brutalitat del crim com de l’enginy i la qualitat dramàtica atribuïbles a la solució. Per aquest motiu, exposaré tot seguit davant el lector els fets relacionats amb Miss Violet Smith, el ciclista solitari de Charlington i les curioses conseqüències de la nostra investigació, que culminà en una inesperada tragèdia. És cert que les circumstàncies no varen permetre el lluïment dels poders que feren famós el meu amic, però hi hagué alguns detalls referits al cas que li varen merèixer un lloc important en l’extens historial del crim del qual aplego el material per redactar aquestes petites narracions.

En consultar el meu dietari de l’any 1895, m’adono que fou dissabte, 23 d’abril, el dia que vàrem conèixer Miss Violet Smith. Recordo que la seva visita fou extremament inoportuna per a Holmes, ja que es trobava immers en aquell moment en un problema molt obtús i complicat, relatiu a la peculiar persecució de què John Vincent Harden, el conegut milionari que féu fortuna amb el seu negoci de tabac, havia estat víctima. El meu amic, que requeria per sobre de tot precisió i concentració de pensament, se sentia molt molest per tot allò que distragués la seva atenció de l’assumpte que tenia entre mans. I, tanmateix, li fou impossible, sense incórrer en una aspresa aliena al seu caràcter, de negar-se a escoltar el relat de la jove i bella senyoreta, alta, graciosa i règia, que es presentà a Baker Street a última hora del vespre i li implorà el seu ajut i consell. Fou en va que ell li insistís que ja tenia tot el temps ocupat, perquè la jove havia vingut amb la determinació de narrar la seva història, i era evident que res, llevat de la força, no l’obligaria a sortir de l’habitació abans d’haver-ho fet. Amb aire resignat i un somriure enfastijat, Holmes demanà a la bella intrusa que s’assegués i ens informés què era allò que tant la preocupava.

—En qualsevol cas, segur que no és relacionat amb la vostra salut —digué Holmes, mentre els seus perspicaços ulls l’escrutaven amb atenció—. Una ciclista tan entusiasta com vós ha d’estar plena d’energia.

Ella abaixà la mirada, tota sorpresa, cap als peus, i llavors vaig observar la lleugera marca que presentava la sola de la sabata, causada pel fregament amb la vora del pedal.

—Sí, vaig molt amb bicicleta, Mr. Holmes, i precisament això té a veure amb el motiu de la meva visita.

El meu amic va prendre la mà de la dama i l’examinà amb tanta atenció i manca de delicadesa com demostraria un científic amb un espècimen animal.

—Estic segur que em disculpareu. Forma part de la meva feina —va dir, tot deixant caure la mà de la senyoreta—. He estat a punt d’incórrer en l’error de creure que éreu mecanògrafa, però és evident que sou pianista. Veieu les puntes dels dits en forma d’espàtula, Watson, que és un tret comú a ambdues professions? Tanmateix, hi ha una espiritualitat en el rostre —el va girar cap a la llum— que una mecanògrafa no inspira. Aquesta dama és pianista.

—Sí, Mr. Holmes, ensenyo música.

—Al camp, suposo, a partir del color de la vostra cara.

—Sí, senyor. Prop de Farnham, al límit del comtat de Surrey.

—Una preciosa comarca, i plena de connotacions interessants. Ja recordareu, Watson, que fou a prop d’allí on vàrem detenir Archie Stamford, el falsificador. Vegem, Miss Violet, què us ha succeït prop de Farnham, al límit del comtat de Surrey?

La jove, amb claredat i serenitat envejables, va fer la curiosa declaració que segueix:

—El meu pare és mort, Mr. Holmes. Era James Smith, director de l’orquestra del vell Teatre Imperial. La meva mare i jo vàrem quedar sense cap mena de parents en el món llevat d’un oncle, Ralph Smith, que se n’anà a l’Àfrica fa vint-i-cinc anys, i del qual no hem rebut notícies en tot aquest temps. Quan el pare va morir, quedàrem en unes condicions econòmiques força precàries, però un bon dia ens vàrem assabentar que The Times havia publicat un anunci que preguntava pel nostre parador. Ja us podeu imaginar com n’estàvem, d’esverades, ja que ens pensàvem que algú ens acabava de llegar una fortuna. Vàrem acudir de seguida a l’advocat el nom del qual figurava al diari. Allà vàrem trobar dos cavallers, Mr. Carruthers i Mr. Woodley, que havien tornat d’una visita a Sud-àfrica. Ens digueren que el meu oncle era amic seu, que havia mort en la misèria uns mesos abans a Johannesburg, i que la seva última voluntat era que anessin a veure els seus parents per constatar si no tenien cap mancança. Ens estranyà que l’oncle Ralph, que tan poc s’havia preocupat de nosaltres en vida, es mostrés tan ansiós de tenir cura de nosaltres després de mort. Però Mr. Carruthers ens explicà que la raó era que el meu oncle acabava d’assabentar-se de la mort del seu germà, i per això se sentia responsable del nostre destí.

—Disculpeu-me —intervingué Holmes—; quan se celebrà aquesta entrevista?

—El desembre passat…, fa quatre mesos.

—Continueu, si us plau.

—Mr. Woodley em va semblar una persona odiosa. Era un home ordinari, de cara inflada, bigoti roig i els cabells aixafats a ambdós costats del front, i no em treia mai els ulls de sobre. Em resultava un jove del tot desagradable, i estava segura que Cyril no voldria que conegués una persona semblant.

—Oh, de manera que es diu Cyril! —exclamà Holmes, somrient.

La noia enrojolà i esclafí a riure.

—Sí, Mr. Holmes; Cyril Morton, és enginyer electricista, i esperem casar-nos al final de l’estiu. Déu meu, com és que estic enraonant d’ell? El que volia dir és que Mr. Woodley era un personatge força odiós, mentre que Mr. Carruthers, un home més gran, em semblà bastant agradable. Era una persona bruna, de pell olivàcia, ben afaitada i reservada, però dotada d’un caràcter amable i un somriure complaent. Ens preguntà en quina situació ens trobàvem i, així que esbrinà que érem molt pobres, em va suggerir que impartís classes de música a la seva única filla, de deu anys d’edat. Jo vaig respondre que no m’agradaria pas deixar la meva mare sola, i ell em proposà que tornés a ciutat cada cap de setmana i que em pagaria cent lliures l’any, la qual cosa em semblà una paga esplèndida. Així, doncs, vaig acabar per acceptar, de manera que em vaig instal·lar a la granja Chiltem, a uns deu quilòmetres de Farnham. Mr. Carruthers era vidu, però havia contractat una majordoma, una dona gran i respectable anomenada Mrs. Dixon, perquè s’ocupés de les feines de la casa. La nena era encisadora, i tot semblava força prometedor. Mr. Carruthers es mostrava una persona molt amable i amant de la música, i vàrem passar vetllades delicioses plegats. Quan arribava el cap de setmana, jo tornava a casa, a ciutat, al costat de la meva mare.

»La primera esquerda en la meva felicitat fou l’arribada de Mr. Woodley, l’home del bigoti roig. Va venir amb el pretext d’una visita d’una setmana, però més aviat em varen semblar tres mesos! Era una persona terrible, un tirà per a tothom, però amb mi es comportava molt pitjor. Deia que estava enamorat de mi, es jactava de la seva riquesa, em prometia que, si em casava amb ell, obtindria els diamants més fins de tot Londres, i, per fi, quan li vaig dir que no volia saber res d’ell, em va agafar entre els seus braços —era molt fort—, un vespre després de sopar, i jurà que no em deixaria anar fins que no li fes un petó. Llavors arribà Mr. Carruthers i el va apartar de mi, però el seu convidat li clavà un cop de puny i el va tombar. En la caiguda, el meu patró es va fer un tall a la cara. Això significà la fi de la seva visita, com ja us haureu imaginat. Mr. Carruthers em presentà les seves excuses a l’endemà, i em va assegurar que mai més no em tornaria a veure sotmesa a una ofensa com aquella. D’ençà d’aleshores no he tornat a veure Mr. Woodley.

»I ara, Mr. Holmes, arribo per fi al peculiar incident que m’ha empès a demanar-vos consell. Heu de saber que cada dissabte al matí vaig amb bicicleta a l’estació de Farnham per tal d’agafar el tren de les 12.22 cap a ciutat. La carretera és força solitària, sobretot en un tram concret, ja que discorre per espai d’un quilòmetre i mig entre el bruguerar de Charlington, a una banda, i els boscos que circumden Charlington Hall, a l’altra. No trobareu enlloc un tram de carretera més solitari que aquest, i és força infreqüent de veure-hi un cotxe, o un vianant, fins que no embranca amb la carretera principal a les rodalies de Crooksbury Hill. Fa dues setmanes, jo passava per aquest lloc quan vaig girar el cap sobre l’espatlla i vaig veure un home, també muntat amb bicicleta, a uns dos-cents metres darrere meu. Semblava un home de mitjana edat, amb el cabell i la barba negres. Vaig tornar a mirar abans que arribés a Farnham, però l’home havia desaparegut, així que ja no hi vaig pensar més. Però ja us fareu càrrec de la meva sorpresa, Mr. Holmes, quan, el dilluns següent, en el camí de tornada, vaig veure el mateix home al mateix tros de carretera. El meu esbalaïment augmentà quan l’incident es va repetir, exactament igual que abans, el dissabte i el dilluns de l’altra setmana. Ell sempre mantenia la distància i no m’importunava de cap manera, però tot i així resulta un fet ben estrany. Li ho vaig esmentar a Mr. Carruthers, que es mostrà força interessat en el tema, i em va prometre que cridaria un cavall i un cabriolé per tal que, d’ara endavant, no tornés a transitar per aquelles solitàries carreteres sense companyia.

»El cotxe i el cavall havien de venir aquesta setmana, però per algun motiu no els han enviats, i he hagut de tornar a l’estació amb bicicleta. Aixo ha estat aquest matí. Ja haureu endevinat que, en arribar al bruguerar de Charlington, he girat el cap, i allí era l’home, tal com l’havia vist les dues setmanes anteriors. Sempre s’ha mantingut massa lluny de mi perquè pogués distingir-ne el rostre amb claredat, però estic segura que no és pas ningú que jo conegui. Duia un vestit fosc i un barret de tela. L’únic tret de la cara que li he vist bé era una barba negra. Avui no m’he espantat pas, sinó que més aviat em delia de curiositat per esbrinar qui era i què volia. Així que he alentit el ritme de la meva pedalada, però ell ha fet el mateix. Després m’he aturat, però ell també ho ha fet. Llavors li he parat un parany. La carretera descriu un revolt molt tancat en un punt concret. L’he agafat a una velocitat considerable i tot seguit m’hi he aturat. Esperava que ell giraria i em depassaria abans que pogués frenar. Però no ha aparegut. Aleshores he tornat i he mirat de la corba estant. Davant meu s’estenia més d’un quilòmetre de carretera, però no l’he vist enlloc. El més extraordinari és que, de tot aquest tram de pista, no arrenca cap camí secundari per on hagués pogut trencar».

Holmes deixà anar una rialleta i es fregà les mans.

—Aquest cas presenta, en efecte, una colla de trets força suggestius —va comentar—. Quant de temps ha passat entre que vós heu fet el revolt i la descoberta que la carretera era deserta?

—Un parell o tres de minuts.

—Aleshores no ha tingut pas temps de tornar enrere, i vós acabeu de dir que no hi ha camins secundaris…

—Això mateix, no n’hi ha pas cap.

—Per tant, deuria sortir de la carretera, ja fos a una banda o a l’altra.

—No pot haver-ho fet per la banda del bruguerar sense que jo l’hagi vist.

—Així doncs, pel procediment d’eliminació, només ens queda la possibilitat que s’hagi obert camí cap a Charlington Hall, que, segons tinc entès, és una mansió ubicada en els seus propis terrenys a una banda de la carretera. Res més?

—Res més, Mr. Holmes, llevat del fet que m’he quedat tan perplexa que he pensat que no tornaria a estar tranquil·la fins que no us vingués a veure i em donéssiu consell.

Holmes va romandre uns instants en silenci.

—On és el cavaller amb qui us heu promès? —preguntà per fi.

—Treballa a la Midland Electric Company, a Coventry.

—Voleu dir que no seria capaç de fer-vos una visita sorpresa?

—Vaja, Mr. Holmes! Com si no el conegués prou bé!

—Teniu gaires admiradors?

—Uns quants, abans de conèixer Cyril.

—I després?

—Hi havia aquell home terrible, Mr. Woodley, si és que el voleu considerar un admirador.

—Ningú més?

La nostra clienta es mostrà una mica torbada.

—Qui era ell, Miss Smith —insistí Holmes.

—Oh, potser només sigui una impressió falsa, però de vegades m’ha semblat que el meu patró, Mr. Carruthers, demostra molt d’interès per mi. Estem junts força sovint. Als vespres, jo l’acompanyo al piano mentre ell canta. No m’ha fet mai cap insinuació al respecte. Es un perfecte cavaller. Però una noia sempre ho sap.

—Entenc. —Holmes adoptà un posat seriós—. En què treballa?

—És un home ric.

—No té cap negoci de carruatges o cavalls?

—Bé, si més no, està força ben situat. Va a ciutat dos o tres cops per setmana. Està molt interessat en el mercat de valors de l’or sud-africà.

—Ja ens tindreu al corrent de qualsevol nou esdeveniment, Miss Smith. Ara mateix estic molt ocupat, però ja trobaré temps per investigar el vostre cas. Mentrestant, no feu cap pas sense comunicar-m’ho. Adéu-siau, i confio que d’ara endavant només rebrem bones notícies per part vostra.

Després que la jove hagué marxat, Holmes va encendre la seva pipa i reflexionà en veu alta:

—Forma part de l’ordre establert de la natura que una noia com aquesta tingui els seus seguidors, però no deixa de sorprendre que alguns d’ells vagin amb bicicleta per les carreteres més solitàries del país. No hi ha dubte que es tracta d’un amant secret. Però hi ha en aquest cas alguns detalls curiosos i suggestius, Watson.

—Com ara que aparegui només en aquest tram concret de la carretera?

—Exacte. El nostre primer esforç hauria de tendir a conèixer la identitat dels propietaris de Charlington Hall. D’altra banda, què me’n dieu de la relació entre Carruthers i Woodley, ja que semblen ser homes d’un tarannà molt diferent? Com és que tots dos varen demostrar tant d’interès per fer-se càrrec dels familiars de Ralph Smith? Un detall més. Quina classe de mansió és aquesta, que paga per una institutriu el doble del preu de mercat, i en canvi no pot fer venir un cavall des d’una estació que es troba a deu quilòmetres? Estrany, Watson…, molt estrany.

—Hi anireu?

—No, estimat amic, sereu vós qui hi anirà. Aquest cas pot aportar les seves bones dosis d’intriga, i no puc pas sacrificar-hi la important investigació que a hores d’ara m’ocupa. Dilluns, presenteu-vos ben d’hora a Farnham; amagueu-vos a prop del bruguerar de Charlington; observeu els fets per vós mateix, i actueu segons el vostre propi criteri. Després, interrogueu els ocupants de la mansió veïna i torneu per informar-me’n. Ara, Watson, més val que no enraonem més del tema fins que no disposem d’un parell de graons sobre els quals puguem pujar-hi de peus per acostar-nos a la solució.

La senyoreta ens havia assegurat que s’incorporaria a la seva feina el dilluns mitjançant el tren que surt de Waterloo a les 9,50 hores, així que em vaig llevar aviat i vaig agafar el de les 9,13. Una vegada arribat a l’estació de Farnham, no vaig tenir cap problema per trobar el bruguerar de Charlington. Era impossible de confondre l’escenari de l’aventura de la jove, ja que la carretera discorre entre el bruguerar, a un costat, i una tanca de teixos, a l’altre, que delimita un parc vorejat d’arbres esplèndids. Hi havia una entrada principal de pedra, sembrada de líquens, cada un dels pilars de la qual estava coronat amb sengles emblemes heràldics. Però, a més d’aquest accés principal per a carruatges, vaig observar diversos punts en què hi havia forats a la tanca i senderols que en sortien. La casa no era pas visible de la carretera estant, però les seves rodalies suggerien malenconia i decadència.

El bruguerar apareixia tacat de clapes daurades d’argelaga en flor, que resplendien amb intensitat sota la incidència de la clara llum del sol primaveral. Vaig prendre posició darrere d’una d’aquestes clapes, des d’on es dominava tant la porta d’accés a la finca com un bon tros de carretera a banda i banda. La pista era deserta quan jo la vaig deixar, però ara hi veia un ciclista que procedia de la direcció contraria de la que havia vingut jo. Portava un vestit fosc, i em vaig fixar que duia una barba negra. Quan assolí el final de la finca de Charlington, va baixar de la bicicleta i va desaparèixer de la meva vista per un forat de la tanca.

Un quart d’hora més tard, comparegué un segon ciclista. Aquesta vegada era la noia, procedent de l’estació. Vaig veure com es girava per mirar al seu darrere mentre passava pel costat de la tanca. Instants després sortia l’home del seu amagatall, pujava sobre la bicicleta i la seguia. Els dos ciclistes eren les úniques figures que es bellugaven en el marc d’aquell ampli paisatge: la graciosa noia molt dreçada sobre la seva màquina, i l’home ajupit sobre el manillar de la seva, els moviments del qual suggerien una curiosa actitud furtiva. Ella mirà enrere i alentí la marxa. Ell també ho va fer. Ella es va aturar. Ell també ho féu, deixant uns dos-cents metres entre tots dos. El moviment següent de la jove fou tan agosarat com inesperat. De sobte, donà mitja volta a la bicicleta i pedalejà amb decisió cap a ell. L’home, però, era tan ràpid com ella, i sortí a corre-cuita com un esperitat. Aleshores, la noia s’aturà i tornà a seguir el seu trajecte original, amb el cap ben alt i disposada a ignorar el seu silenciós admirador. També aquest havia girat, i encara va mantenir la distància fins que una corba de la carretera els ocultà de la meva vista.

Jo vaig romandre al meu amagatall, i amb bon criteri, perquè poc després l’home tornava pedalejant lentament. Va trencar pel camí d’accés a la mansió i desmuntà de la bicicleta. El vaig veure una estona entre els arbres, amb les mans alçades, com si es deslligués el nus del corbatí. Tot seguit, tornà a pujar a la bicicleta i s’allunyà de la meva posició pel camí que duia fins a la casa. Vaig travessar el bruguerar corrents i vaig espiar entre els arbres. Al lluny, podia entreveure vistes momentànies del vell edifici gris, amb les seves xemeneies d’estil Tudor, però el camí discorria entre una espessa vegetació, de manera que ja no vaig veure més el misteriós ciclista.

Tot i amb això, em semblava que aquell matí havia fet una bona tasca, i vaig tornar a Farnham d’un humor considerable. El corredor d’immobles local no em va saber dir res de Charlington Hall, i em va adreçar a una coneguda empresa ubicada a Pall Mall. Allí em vaig aturar de camí cap a casa, i vaig demanar amb cortesia d’entrevistar-me amb el representant. Aquest m’informà que no podria pas llogar Charlington Hall per a l’estiu, perquè ja ho havia fet un tal Mr. Williamson un mes enrere. Era un respectable cavaller d’edat avançada. L’amable agent lamentà que no pogués facilitar-me més detalls sobre el llogater en qüestió, ja que l’empresa tenia per norma de mantenir absoluta discreció sobre les activitats dels seus clients.

Mr. Sherlock Holmes escoltà amb atenció el llarg informe que li vaig presentar aquell mateix vespre. Tanmateix, no vaig rebre pas les paraules d’elogi que esperava com a apreciació de la meva feina. Ans al contrari, la seva expressió austera es mostrava més severa que de costum mentre el posava al corrent de les coses que havia fet i les que no havia fet.

—El vostre amagatall, benvolgut Watson, era molt defectuós. Hauríeu fet bé de situar-vos darrere la tanca; així hauríeu gaudit d’una millor visió d’aquest interessant personatge. Com sigui que us trobàveu a més d’un centenar de metres de la pista, la vostra descripció de l’home és encara menys precisa que la de Miss Smith. Ella creu que no coneix el seu admirador; jo estic convençut que sí que el coneix. Per què, si no, es mostraria tan desesperadament ansiós perquè ella no se li acosti prou per distingir les seves faccions? Heu dit que ell pedalava ajupit sobre el manillar. Un nou intent per mantenir oculta la seva identitat, com veieu. Em temo que heu actuat amb força negligència. Ell torna a la mansió i vós voleu esbrinar qui és. I, què feu per aconseguir-ho? Visiteu una agència immobiliària de Londres!

—Què hauria d’haver fet? —li vaig preguntar, una mica dolgut.

—Anar a la taverna més propera. Les tavernes són els principals centres de la tafaneria popular. Us hi haurien facilitat els noms de tots els ocupants de la casa, des de l’amo fins a la criada que renta els plats. Williamson! Això no em suggereix pas res. Si és un home d’edat avançada, no pot ser aquest actiu ciclista que fuig a tota velocitat de la persecució d’una jove tan atlètica. Què n’heu tret, de la vostra expedició? La constatació que la versió de la noia és certa. Jo no ho he dubtat mai. Que existeix una connexió entre el ciclista i la mansió. Tampoc no ho he dubtat. Que el llogater de la casa és un tal Williamson. I què? Vaja, vaja, estimat amic, no estigueu tan deprimit. No hi podem fer gran cosa més fins dissabte vinent, i, mentrestant, efectuaré un parell d’indagacions pel meu compte.

L’endemà al matí vàrem rebre una missiva de Miss Smith, en la qual ens narrava, amb concisió i brevetat, els mateixos incidents que jo havia presenciat, però l’interès de la carta residia a la postdata:

«Estic segura que respectareu la meva confiança, Mr. Holmes, si us dic que la meva posició en aquesta casa s’ha complicat d’ençà que el meu patró m’ha proposat el matrimoni. Estic convençuda que els seus sentiments són sincers i honestos. Al mateix temps, ja deveu saber que estic compromesa. Ell s’ha pres la meva negativa amb seriositat, però també amb molta consideració. Com ja us fareu càrrec, però, la meva situació és un xic delicada».

—La nostra jove amiga sembla endinsar-se en aigües com més va més profundes —digué Holmes amb un posat reflexiu, així que acabàrem de llegir la carta—. El cas presenta més trets d’interès i més possibilitats de desenvolupament dels que m’havia esperat en un principi. Crec que no em faria cap mal una jornada tranquil·la i pacífica al camp, i estic decidit a fer cap a Farnham aquesta tarda per tal de comprovar una de les dues teories que m’he format fins ara.

La tranquil·la jornada de Holmes al camp tingué un singular desenllaç, ja que va arribar a Baker Street a darrera hora del vespre amb un llavi partit i un bony al front, a més d’un aire de dissipació que hauria fet de la seva persona l’objectiu d’una investigació duta a terme per Scotland Yard. Se’l veia molt satisfet de les seves aventures, i es féu un bon tip de riure mentre les explicava.

—Faig tan poc exercici que estic, decididament, en molt baixa forma —va dir—. Ja sabeu que vaig adquirir una certa habilitat en el vell esport britànic de la boxa. De tant en tant, em serveix d’alguna utilitat. Avui, per exemple, hauria sortit ben escaldat sense els meus coneixements d’aquesta especialitat.

Li vaig pregar que m’informés del que li havia succeït.

—He trobat la taverna que ja us havia recomanat de buscar, i allí he encetat les meves discretes investigacions. Em trobava al costat de la barra, i el taverner, un xerraire impenitent, em donava tots els informes que necessitava. Williamson és un home de barba blanca, i viu sol a la mansió en companyia d’una reduïda plantilla de personal domèstic. Corren rumors segons els quals és, o ha estat, clergue; però un parell d’incidents esdevinguts en el decurs de la seva curta estada a la mansió m’han semblat bastant poc dignes d’un eclesiàstic. Ja he realitzat algunes indagacions a una oficina clerical, on m’han dit que hi havia un home ordenat sacerdot així anomenat la carrera del qual fou especialment agitada. El taverner m’ha informat també que la mansió acollia alguns visitants els caps de setmana, sobretot un tal Mr. Woodley, que té un bigoti vermell i que sempre hi és. Havíem arribat fins aquest punt quan ens ha interromput el cavaller en qüestió, que es trobava al saló, prenent una cervesa, i havia escoltat tota la conversa. M’ha preguntat qui era jo, què volia i per què feia tantes preguntes. Ha efectuat un gran desplegament de llenguatge groller, i els seus adjectius resultaven d’allò més ofensius. Ha culminat el seu discurs amb un terrible revés, que no he aconseguit eludir del tot. Els instants següents han estat deliciosos. M’he embolicat en una vibrant batussa contra un bergant difícil de guanyar. N’he sortit tal com em veieu. Quant a ell, han hagut d’endur-se’l amb un cotxe. Així ha acabat la meva excursió al camp, i he de confessar que, encara que divertida, la jornada que he passat al límit de Surrey no ha estat gaire més profitosa que la vostre.

El dijous ens va portar una nova lletra de la nostra clienta.

«No us heu de sorprendre, Mr. Holmes, quan us digui que deixo la meva col·locació. Ni tan sols el salari que em paga Mr. Carruthers pot compensar-me de les incomoditats de la meva situació. Dissabte vinent tornaré a ciutat, i no tinc pas intenció de reprendre la meva feina. Mr. Carruthers disposa d’un cabriolé, de manera que els perills de la carretera, si és que mai han existit, s’han acabat.

»Pel que fa als motius concrets de la meva renúncia, no es limiten només a la tensa situació de les meves relacions amb Mr. Carruthers, sinó també a la reaparició d’aquell home odiós, Mr. Woodley. Sempre m’ha semblat repulsiu, però ara té un aspecte molt més terrible perquè, aparentment, ha sofert un accident i està força desfigurat. El vaig veure des de la finestra, però m’alegra de dir que no me’l vaig trobar. Tingué una llarga xerrada amb Mr. Carruthers, i en acabat es mostrà molt nerviós. Woodley deu allotjar-se en algun indret del veïnat, perquè no es va quedar a dormir aquí; tanmateix, aquest matí l’he vist moure’s furtivament entre els arbustos. Aviat hi haurà un animal salvatge rondant pels encontorns. El temo més del que puc dir. Com pot suportar Mr. Carruthers un personatge com aquest ni un sol moment? Per sort, tots els meus problemes s’hauran acabat dissabte vinent».



—Així ho espero, Watson, així ho espero —digué Holmes, sorrut—. Hi ha una fosca intriga al voltant d’aquesta doneta, i és el nostre deure d’evitar que ningú no la molesti en el seu últim viatge. Em penso, Watson, que tots dos hauríem de reservar-nos el matí del dissabte per anar-hi plegats i assegurar-nos que aquesta curiosa i inacabada investigació no tingui un funest desenllaç.

Confesso que jo no havia arribat encara a destriar el vessant seriós de les peripècies de la noia. Fins aleshores, m’havia semblat un cas més grotesc i estrany que no pas perillós. El fet que un home resti amagat i segueixi una dona molt bella no és pas inaudit, i si aquest individu posseeix tan poca audàcia que no només no gosa dirigir-li la paraula, sinó que fuig corrents quan ella se li acosta, vol dir que no és cap assaltador temible. El brètol d’en Woodley era una persona força diferent, però, llevat d’aquella sola ocasió, no havia molestat la nostra clienta, i ara visitava la residència de Carruthers sense ficar-se en la vida de la noia. L’home de la bicicleta era, sens dubte, un dels visitants de la mansió que hi acudien els caps de setmana de què havia enraonat al taverner; però qui era o què volia constituïa un misteri insondable. Fou la severitat en la manera de comportar-se de Holmes i el fet que es guardés un revòlver a la butxaca allò que em féu sospitar que darrere aquesta curiosa cadena d’esdeveniments podia amagar-se una tragèdia.

Després d’una nit plujosa, seguí un matí esplèndid, i el paisatge del bruguerar, cobert de clapes daurades d’argelaga en flor, apareixia d’allò més bell a uns ulls acostumats als grisos, marrons i ocres de Londres. Holmes i jo caminàvem per l’àmplia i sorrenca carretera mentre inhalàvem l’aire fresc del matí i gaudíem de la música dels ocells i la fragància de la primavera. Quan la pista s’enfilava pel vessant de Crooksbury Hill, vàrem poder veure la severa mansió entre els roures, que, encara que vells, eren més joves que l’edifici que circumdaven. Holmes assenyalà cap al tram de carretera que discorria, com una cinta de color ocre, entre el marró del bruguerar i el verd dels boscos. Al lluny, vaig veure una taca negra, un vehicle que venia cap a nosaltres.

—Havia previst un marge de mitja hora —va dir Holmes—. Si aquell és el seu cotxe, la noia deu haver decidit d’agafar el tren anterior al que acostumava. Molt em temo, Watson, que passarà per Charlington abans que tinguem temps d’interceptar-la.

Des del precís instant que vàrem coronar el pendent, ja no veiérem el vehicle, però vàrem emprendre un pas tan accelerat que la meva vida sedentària a penes podia suportar-lo, de manera que aviat vaig quedar ressagat. Holmes, en canvi, es mostrava en forma, ja que disposava d’unes reserves d’energia inexhauribles de què servir-se. El seu àgil pas es mantenia constant i mai no s’alentia, fins que de sobte, quan ja em duia un centenar de metres d’avantatge, s’aturà, i el vaig veure brandar el cap en un gest de contrarietat i desesperació. En aquell mateix instant, una calessa buida, amb el cavall al galop curt i les regnes arrossegant per terra, sortí del revolt i s’aproximà ràpidament cap a nosaltres.

—Massa tard, Watson! Massa tard! —exclamà Holmes, mentre jo corria, esbufegant, cap a ell—. Que inconscient que he estat de no haver agafat el tren anterior! Es un rapte, Watson, un rapte!

O un assassinat! Qui sap! Bloquegeu la carretera! Atureu el cavall! Això mateix. Ara salteu al pescant, i veurem si encara podem reparar les conseqüències de la meva patinada.

Pujàrem a la calessa i Holmes, després de fer girar el cavall, li va donar un cop de fuet i aquest emprengué al galop sobre la carretera. Així que tombàrem la corba, es va estendre davant nostre tot el tram de pista entre la mansió i el bruguerar.

—L’home és allí! —vaig anunciar, agafant Holmes del braç.

Un ciclista solitari venia cap a nosaltres. Tenia el cap cot i alçava les espatlles a cada enèrgica pedalejada que feia. Corria a una velocitat pròpia d’un corredor de competició. De sobte, aixecà el rostre barbut, ens va veure a prop seu i baixà d’un salt de la bicicleta. La seva barba negra contrastava d’una manera flagrant amb la pal·lidesa del seu semblant, i els ulls eren tan brillants que semblava afectat d’una febre. Ens observà a nosaltres i la calessa, i el seu rostre adoptà una expressió d’esbalaïment.

—Alto! Atureu-vos! —cridà, al mateix temps que ens interceptava el pas amb la bicicleta col·locada de través—. D’on heu tret aquest cotxe? Atureu-vos, us dic! —xisclà, alhora que es treia una pistola de la butxaca—. Pareu, o com hi ha Déu que us engegaré un tret al cavall!

Holmes tibà de les regnes i saltà del carruatge.

—Vós sou l’home que buscàvem. On és Miss Smith? —va dir, amb el seu to desimbolt i decidit.

—Això és el que m’agradaria de saber. Vós aneu amb la seva calessa. Bé deveu saber on és.

—Hem trobat la calessa a la carretera. No hi anava ningú. Veníem per provar d’ajudar la jove.

—Déu meu! Déu meu! Què faré, ara? —exclamà l’home, en un accés de desesperació—. L’han agafada, aquell malvat d’en Woodley i el canalla del mossèn. Veniu amb mi, si és que de veritat sou amic de la noia. Si em feu costat potser encara podrem salvar-la.

El ciclista arrencà a córrer, amb la pistola a la mà, cap a un forat que hi havia a la tanca. Holmes el va seguir, i jo, després de deixar el cavall pasturant al costat de la carretera, vaig empaitar Holmes.

—Han passat per aquí —anuncià el meu company, assenyalant les petjades de diversos peus sobre l’enfangat camí—. Vaja! Espereu un moment! Què hi ha entre els arbustos?

Era un jove d’uns disset anys, vestit com un mosso d’estable, amb pantalons de pana i polaines. Estava ajagut de panxa enlaire, amb els genolls flexionats i un enorme tall al cap. Havia perdut el coneixement, però era viu. Un cop d’ull a la ferida em féu constatar que el tall no havia arribat a l’os.

—És Peter, el mosso d’estable —ens informà el nostre acompanyant—. Era ell qui acompanyava la senyoreta. Aquells salvatges l’han copejat amb un bastó. Deixem-lo on és; no podem fer gran cosa per ell, però encara podem salvar la noia del destí més terrible que pot sobrevenir a una dona.

Vàrem córrer com esperitats pel camí, que serpentejava entre els arbres. Havíem assolit els arbustos que circumdaven la casa quan Holmes es va aturar.

—No han anat pas a la casa. Vet aquí les seves empremtes, al costat dels arbustos de llorer. Ah, ja ho deia jo!

Se sentí l’esgarip d’una dona —un xiscle que va sonar amb un deliri de terror—, procedent de l’espessa vegetació d’arbustos que teníem al davant. S’acabà de sobte amb un soroll ofegat.

—Per aquí! Seguiu-me! Són al lloc on acostumen a jugar a bitlles —va exclamar el ciclista, al mateix temps que es ficava entre els arbustos—. Els molt covards! Seguiu-me, cavallers! Massa tard! Massa tard, per tots els diables!

Acabàvem de sortir a una encisadora clariana de gespa, envoltada d’arbres molt vells. A l’extrem més allunyat, sota l’ombra d’un roure imposant, hi havia un singular grup de tres persones. Una era una dona, la nostra clienta, ajaguda a terra i desmaiada, amb un mocador sobre la boca. Davant seu hi havia un jove amb un bigoti roig en un rostre ferotge i sorrut; les cames, enfundades en sengles polaines, separades; una mà al maluc i una tralla de muntar a l’altra; adoptava un posat desafiant i confiat. Entre tots dos, hi havia un home d’edat avançada i barba blanca que duia un sobrepellís curt damunt d’un vestit lleuger de xeviot, i era evident que acabava de celebrar un casament, ja que quan vàrem aparèixer es guardava el llibre de cerimonial litúrgic a la butxaca i felicitava al sinistre nuvi donant-li uns copets a l’esquena.

—S’han casat! —vaig exclamar, bleixant.

—Som-hi! —cridà el nostre guia—. Som-hi!

Arrencà a córrer per la clariana, mentre Holmes i jo el seguíem de molt a prop. Quan ens hi acostàvem, la dama es recolzà en el tronc de l’arbre en cerca de suport. Williamson, l’ex-clergue, ens féu una reverència amb fingida cortesia, i el pinxo d’en Woodley avançà un pas mentre proferia unes riallades brutals i exultants.

—Ja et pots treure la barba, Bob —va dir—. T’he reconegut de seguida. Bé, tant tu com els teus amics heu arribat en el moment oportú perquè us presenti la senyora Woodley.

La resposta del nostre guia fou d’allò més inesperada. S’arrencà d’una revolada la barba negra amb què anava disfressat i la va llançar al terra, revelant així un rostre esprimatxat, olivenc i ben afaitat. Llavors aixecà el revòlver i amenaçà el jove rufià, que avançava cap a ell mentre brandava la perillosa tralla de muntar.

—Sí —digué el nostre aliat—, sóc Bob Carruthers, i rentaré l’honor d’aquesta dona encara que m’hagin de penjar per haver-ho fet. Ja et vaig dir què faria si gosaves molestar-la, i com hi ha Déu que compliré la meva paraula!

—Arribes massa tard. Ara és la meva dona!

—No, és la teva vídua.

Va disparar el revòlver, i vaig veure com la sang s’estenia sobre la pitrera de l’armilla de Woodley. Aquest va descriure un gir, tot cridant, i caigué d’esquena; el seu repulsiu rostre vermellós esdevingué, de sobte, pàl·lid com la cera. El vell, encara abillat amb el sobrepellís, va esclafir en una enfollida successió de renecs com jo no havia sentit mai i va treure un revòlver, però abans que pogués aixecar-lo, el canó de la pistola de Holmes ja l’apuntava al cap.

—Ja n’hi ha prou —digué el meu amic, fredament—. Deixeu anar aquesta pistola! Watson, colliu-la! Encanoneu-lo al cap! Gràcies. I vós, Carruthers, doneu-me aquest revòlver. Ja n’hi ha prou de violència. Doneu-me’l, us dic!

—Qui sou vós?

—Em dic Sherlock Holmes.

—Déu del cel!

—Veig que ja heu sentit enraonar de mi. Representaré la policia oficial fins que arribi. Ei, noi! —cridà a l’espantat mosso d’estable, que acabava de treure el cap a la clariana—. Vine. Porta aquesta nota tan de pressa com puguis a Farnham. —Va escriure unes paraules en un full del seu bloc de notes—. Lliura-la al superintendent de la comissaria de policia local. Mentre no arribin reforços, cavallers, restareu sota la meva custòdia personal.

La forta i autoritària personalitat de Holmes dominava ara la tràgica escena, i tots érem titelles que ens movíem a caprici de les seves mans. Williamson i Carruthers hagueren d’entrar el ferit Woodley dins la casa, i jo oferia el meu braç a l’astorada noia. Varen deixar el ferit ajagut al seu llit i, a petició de Holmes, el vaig examinar. En acabat, vaig acudir a la sumptuosa sala del menjador, on el meu amic era assegut amb els dos detinguts al seu davant, i el vaig posar al corrent del meu dictamen.

—Sobreviurà —vaig anunciar.

—Què? —exclamà Carruthers, alhora que s’aixecava d’un salt de la cadira—. Pujaré l’escala i acabaré amb ell. Voleu dir que aquesta noia, aquest àngel, està condemnada a ser l’esposa del monstre de Jack Woodley per tota la vida?

—No cal que passeu pena per això —va dir Holmes—. Hi ha dues bones raons per les quals ella no pot ser la seva esposa en cap circumstància. En primer lloc, tenim seriosos dubtes respecte del dret de Mr. Williamson a celebrar matrimonis.

—He estat ordenat sacerdot! —protestà el vell brivall.

—I també exclaustrat.

—Quan hom és ordenat clergue, sempre més és clergue.

—Em temo molt que no. Què me’n dieu, de la llicència?

—Tenim una llicència per celebrar matrimonis. La duc aquí, a la butxaca.

—En tal cas, si la teniu és gràcies a un ardit. Sigui com sigui, un casament obligat no és mai lícit, sinó que és un delicte molt greu, com descobrireu ben aviat. Tindreu temps per reflexionar sobre aquest aspecte en el decurs dels pròxims deu anys, si no vaig errat. Pel que a vós respecta, Mr. Carruthers, més valia que us haguéssiu guardat la pistola a la butxaca.

—Suposo que teniu raó, Mr. Holmes. Però després de pensar en totes les precaucions que he adoptat per tal de protegir aquesta noia —perquè cal que sapigueu que jo l’estimava, Mr. Holmes, i que és la primera vegada que he descobert el veritable amor—, he perdut els nervis quan he constatat que havia caigut en mans del trinxeraire més salvatge de Sud-àfrica, un home el nom del qual és sinònim de terror des de Kimberley a Johannesburg. Potser no us ho creureu, Mr. Holmes, però d’ençà que aquesta noia va entrar al meu servei no he deixat mai que passés per davant d’aquesta casa, on sabia que s’ocultaven aquests dos bergants, sense seguir-la amb la meva bicicleta per assegurar-me que no prengués cap mal. He mantingut en tot moment una distància prudencial darrere seu, i duia una barba negra perquè no em reconegués, ja que és una noia molt desperta i intel·ligent i hauria abandonat la seva feina si sabia que jo la seguia per les carreteres de la comarca.

—Per què no la vàreu advertir del perill que corria?

—Perquè en tal cas també m’hauria abandonat, i jo no em veia pas amb cor de resistir-ho. Encara que ella no m’estimés, ja significava molt per a mi el fet de veure la seva delicada figura per la casa, i sentir el so de la seva veu.

—Bé —vaig intervenir jo—, potser vós ho anomenareu amor, Mr. Carruthers, però jo més aviat en diria egoisme.

—Potser eren totes dues coses juntes. De tota manera, no podia pas deixar que se n’anés. A més amb aquesta gentussa voltant pels encontorns, no estava de més que algú tingués cura d’ella. Aleshores, quan arribà el telegrama, vaig saber que farien alguna maniobra.

—Quin telegrama?

Carruthers es va treure un paper de la butxaca.

—Aquest —va anunciar. El missatge era breu i concís:

«El vell es mort».

—Hum! —exclamà Holmes—. Em penso que ja veig com varen anar les coses, i puc entendre com aquest missatge els portaria, com dieu, fins a aquest indret. Però, mentre esperem, us prego que m’expliqueu tot allò que en sabeu.

El vell rèprobe del sobrepellís tornà a esclatar en un accés d’ira.

—Us juro per tots els inferns —va dir— que si ens descobriu, Bob Carruthers, us serviré com heu servit Jack Woodley! Podeu xerrotejar sobre la noia tant com vulgueu, ja que és assumpte vostre, però si enraoneu dels nostres negocis amb aquests policies vestits de paisà us puc ben assegurar que serà el pitjor favor que us haureu fet mai en la vostra vida.

—No cal que us exciteu, Reverència —digué Holmes, mentre encenia una cigarreta—. El cas ja està prou clar en contra dels vostres interessos, i l’únic que demano és un parell de detalls que satisfacin la meva curiositat personal. Tanmateix, si teniu cap problema per explicar-me la història, ja ho faré jo, i us adonareu fins a quin punt teniu alguna possibilitat de conservar intactes els vostres secrets. En primer lloc, us diré que vàreu venir de Sud-àfrica tres persones implicades en el joc: vós, Williamson, vós, Carruthers, i Woodley.

—Mentida número u —objectà el vell—. Jo no coneixia cap d’aquestes dues persones fins fa un parell de mesos, i no he estat a l’Àfrica mai de la vida, així que ja us la podeu empassar, Mr. Set-ciències Holmes!

—Això que diu és veritat —confirmà Carruthers.

—D’acord, d’acord, aleshores vàreu venir els altres dos. Sa Reverència és el nostre producte nacional. Vàreu conèixer Ralph Smith a Sud-àfrica, i teníeu raons per creure que no viuria gaire temps. Llavors vàreu esbrinar que la seva neboda heretaria la seva fortuna. Què us sembla, això?

Carruthers va assentir amb el cap, i Williamson deixà anar un renec.

—La noia era el parent més directe, sens dubte, i vós sabíeu que el pobre home no faria testament.

—No sabia llegir ni escriure —explicà Carruthers.

—Aleshores vàreu venir a Anglaterra tots dos i buscàreu la noia. La idea era que un dels dos es casés amb ella i l’altre s’enduria una part del botí. Per alguna misteriosa raó, Woodley fou escollit com a presumpte marit. Per què?

—Ens ho vàrem jugar a les cartes, i va guanyar ell.

—Ja ho entenc. Vós vàreu llogar la noia al vostre servei, mentre que Woodley havia de festejar-la. Ella va reconèixer el salvatge borratxo que era i no volgué saber res més d’ell. Mentrestant, el vostre acord corria perill pel fet que vós us havíeu enamorat de la dama. Llavors ja no podíeu suportar la idea que aquell brètol es casés amb ella.

—No, per tots els sants, no podia suportar-ho!

—Hi hagué una discussió entre vós i ell. Woodley, enrabiat, us va deixar i començà a preparar els seus plans per comte propi.

—Molt em temo, Williamson, que hi ha ben poques coses que ens calgui explicar a aquest cavaller —digué Carruthers, amb una amarga rialla—. Sí, ens vàrem barallar, i em féu caure a terra. Sigui com sigui, però, en aquest aspecte concret hem quedat igualats. Després d’aquell incident, li vaig perdre la pista. Fou aleshores que es va aliar amb aquest respectable mossèn. Vaig esbrinar que s’havien instal·lat en aquesta mansió, prop del camí que ella havia de recórrer per anar a l’estació. A partir d’aquell moment no li vaig treure l’ull de sobre, conscient que se’n preparava alguna. Els veia de tant en tant, perquè m’interessava molt de saber què tramaven. Fa dos dies, Woodley vingué a veure’m a casa amb aquest telegrama, que demostrava que Ralph Smith era mort. Em va preguntar si jo respectaria el pacte, i li vaig respondre que no. Em preguntà si em casaria amb la noia i li donaria una part de l’herència, i li vaig contestar que ho faria amb molt de gust, però la noia no hi estava pas d’acord. Llavors em digué que seria ell qui s’hi casaria, i que passades un parell de setmanes la noia ho veuria tot un xic diferent. Jo li vaig replicar que no volia tenir-hi res a veure sempre que hi hagués violència pel mig. Així, doncs, se n’anà renegant de casa meva com el canalla malparlat que ha estat sempre, i jurà que s’hi casaria de totes maneres. Ella havia decidit de deixar-me, i jo vaig contractar un cotxe perquè la dugués fins a l’estació, però em sentia tan preocupat per la seva seguretat que l’he seguida amb bicicleta. No obstant això, ha sortit de casa més aviat del que jo esperava, i abans que pogués atrapar-la el mal ja estava fet. Ho he sospitat des del moment en què us he vist a tots dos, cavallers, que tornàveu dalt de la seva calessa.

Holmes s’aixecà i llançà la burilla de la seva cigarreta a la llar de foc.

—He estat molt obtús, Watson —em va dir—. Quan em vàreu informar que havíeu vist el ciclista mentre s’arranjava el nus del corbatí entre els arbustos, ja se m’hauria hagut d’acudir tot plegat. Tanmateix, podem congratular-nos pel fet d’haver assistit a un cas força curiós i, en alguns aspectes, únic. Veig tres policies locals que vénen cap aquí, i m’alegro de constatar que el jove mosso d’estable pot seguir-los el pas. Així, doncs, és probable que ni ell ni el nuvi conservaran seqüeles permanents de les aventures d’aquest matí. Em penso, Watson, que en la vostra qualitat de metge podríeu esperar Miss Smith i dir-li que, si es troba prou recuperada, serà un honor per a nosaltres d’acompanyar-la fins a casa de la seva mare. En el cas que no estigui encara prou bé, ja veureu com l’anunci que enviarem un telegrama a un jove electricista del centre del país completarà la curació. Pel que a vós respecta, Mr. Carruthers, considero que heu fet prou mèrits per reparar la vostra participació en un complot diabòlic. Aquí teniu la meva targeta, cavaller, i si creieu que el meu testimoni pot ser-vos d’alguna utilitat en el judici, estaré a la vostra disposició.

En el remolí de la nostra incessant activitat m’ha costat sovint, com el lector potser haurà observat, d’arrodonir els meus relats i facilitar els detalls finals que els més curiosos podrien esperar. Cada cas ha estat el preludi d’un altre, i, un cop superat el problema, els seus actors han sortit de les nostres ocupades vides per sempre més. He trobat, però, una nota esclarida al final dels meus manuscrits relacionats amb aquest cas, en la qual vaig fer constar que Miss Violet Smith heretà una fortuna considerable i que ara és l’esposa de Cyril Morton, soci fundador de Morton and Kennedy, la cèlebre empresa d’electricistes de Westminster. Williamson i Woodley foren jutjats i condemnats per segrest i assalt; el primer rebé una pena de set anys de presidi, i, el segon, de deu. No tinc cap referència del destí de Carruthers, però estic convençut que el seu delicte fou considerat amb benvolença per part del tribunal, per tal com Woodley tenia la reputació de ser un bergant molt perillós, i em penso que uns quants mesos de presidi bastarien per satisfer les demandes de la justícia.





5. L’ESCOLA PRIORY


Al nostre petit estudi de Baker Street hem presenciat algunes entrades i sortides d’allò més dramàtic, però no en recordo cap de més sobtada i desconcertant que la primera aparició del Doctor Thorneycroft Huxtable, mestre d’arts, doctor en filosofia, etc. La seva targeta, que semblava massa reduïda perquè pogués contenir totes les seves distincions acadèmiques, el precedí amb uns quants segons de diferència, i tot seguit entrà ell, tan gran, tan pompós i majestuós, que constituïa la veritable encarnació de la serenitat i la confiança en un mateix. I, això no obstant, la seva primera acció, així que hagué tancat la porta al seu darrere, fou ensopegar contra la taula i caure a terra. Allà es va quedar aquella majestuosa figura, postrada i inconscient sobre la nostra catifa de pell d’ós.

Nosaltres dos ens havíem incorporat d’un salt, i restàrem uns moments contemplant amb muda estupefacció aquell imposant cos naufragat, que anunciava una tempesta tan inesperada com fatal enmig de la immensitat de l’oceà de la vida. Llavors, Holmes s’afanyà a col·locar-li un coixí sota el cap, mentre que jo li humitejava els llavis amb brandy. Aquella cara, blanca com la cera, apareixia solcada d’arrugues de preocupació; les bosses que tenia sota els ulls presentaven un color plúmbic; la boca, semi-oberta, es contreia a les comissures dels llavis, i duia la papada sense afaitar. El coll i els punys de la camisa mostraven la brutícia característica d’un llarg viatge, i tenia els cabells despentinats i embullats sobre un crani de forma regular. Era un home derrotat el que jeia davant nostre.

—Què té, Watson? —preguntà Holmes.

—Esgotament total, encara que és possible que només sigui conseqüència de la fam i la fatiga —vaig respondre, mentre li prenia el pols, que denunciava un corrent de vida molt feble.

—Un bitllet d’anar i tornar expedit a Mackleton, al nord d’Anglaterra —observà Holmes, després de treure-l’hi de la butxaca del rellotge—. I encara no és migdia. Deu haver-se llevat molt d’hora.

Les arrugades parpelles havien començat a bellugar-se, i ara ens observaven un parell d’ulls grisos amb una expressió absent. Uns segons després, l’home ja s’havia posat dempeus, amb el rostre enrojolat de vergonya.

—Disculpeu aquesta debilitat, Mr. Holmes. D’un temps ençà m’he trobat molt cansat. Si tinguéssiu la bondat de portar-me un got de llet i un parell de galetes, de ben segur que em trobaré molt millor. He vingut personalment, Mr. Holmes, per tal que m’acompanyeu en el viatge de tornada a casa. He pensat que un telegrama no us convenceria pas de l’absoluta urgència del cas.

—Quan estigueu prou recuperat…

—Ja em trobo bé. No em puc ni imaginar com he arribat a estar tan feble. Mr. Holmes, vull que m’acompanyeu a Mackleton amb el primer tren.

El meu amic brandà el cap.

—El meu col·lega, el Doctor Watson, us confirmarà que estem molt ocupats en el moment present. Em trobo implicat en el cas dels documents Ferrers, i l’assassinat d’Abergavenny és a punt d’anar als tribunals. Només un assumpte molt important em podria allunyar de Londres a hores d’ara.

—Important, dieu? —El nostre visitant es posà les mans al cap—. No heu sentit pas parlar del segrest del fill únic del Duc de Holdernesse?

—Què? Us referiu a l’ex-ministre d’estat?

—Exacte. Hem provat de mantenir-ho en secret quant a la premsa, però anit es varen publicar alguns rumors al Globe en aquest sentit. Em pensava que haurien arribat a les vostres oïdes.

Holmes estirà el braç, llarg i prim, i va agafar el volum «H» de la seva enciclopèdia de referència.

—«Holdernesse, sisè duc, Cavaller de la Garrotera i Conseller del Regne. Baró de Beverley, Comte de Carlton» —Mare de Déu, quina llista!—, «Lord de Hallamshire des del 1900. Casat amb Edith, filla de Sir Charles Appledore, el 1888. Hereu i fill únic: Lord Saltire. Possessions d’una extensió de 100 hectàrees. Minerals a Lancashire i Gal·les. Adreces: Carlton House Terrace; Holdernesse Hall, Hallamshire; Castell de Carlton, Bangor, Gal·les. Lord de l’Almirallat, 1872; Secretari en Cap de l’Estat per…». Vaja, vaja, aquest home és un dels personatges més il·lustres de la Corona!

—Un dels més il·lustres i potser el més ric. Tinc entès, Mr. Holmes, que manteniu un nivell molt alt en assumptes professionals, i que esteu sempre disposat a treballar per amor a la feina. Cal que us digui, però, que Sa Excel·lència ha donat instruccions perquè es lliuri un xec per l’import de cinc mil lliures a la persona que sàpiga dir-li on és el seu fill, i mil més a qui pugui identificar l’home, o els homes, que l’han segrestat.

—Una recompensa digna d’un príncep —observà Holmes—. Watson, em penso que hauríem d’acompanyar el Doctor Huxtable de retorn al nord d’Anglaterra. I ara, Doctor Huxtable, quan us hàgiu pres aquest got de llet, expliqueu-nos, si us plau, què ha passat, on ha passat, com ha passat, i, per fi, què hi té a veure en aquest afer el Doctor Thorneycroft Huxtable, de l’Escola Priory, prop de Mackleton, i per què ve tres dies després dels fets —l’estat de la vostra sotabarba en diu la data— a sol·licitar els meus humils serveis.

El nostre visitant va consumir la llet i les galetes. La llum havia tornat a les seves pupil·les i el color a les galtes quan es disposà a explicar-nos la situació amb gran ardor i lucidesa.

—Cal que us informi, cavallers, que Priory és una escola preparatòria de la qual sóc el fundador i rector. Els Comentaris a l’obra d’Horaci, escrits per mi, potser us refrescaran el meu nom. Priory és, sense excepció, la millor i més selecta escola preparatòria d’Anglaterra. Lord Leverstoke, el Comte de Blackwater, Sir Cathcart Soames…, tots ells han enviat els seus fills a la meva institució. Però vaig pensar que l’escola havia assolit el seu zenit quan, ara fa tres setmanes, el Duc de Holdernesse m’envià el seu secretari, Mr. James Wilder, amb la notificació que el jove Lord Saltire, de deu anys d’edat, seria confiat a la meva responsabilitat. Poc m’esperava que això seria el preludi del més gran infortuni que he tingut en ma vida.

»El noi arribà el primer de maig, al començament de la temporada d’estiu. Era un xicotet encantador, i ben aviat es va adaptar a la manera de fer del nostre centre. Us diré —i confio no ser pas indiscret, però considero que és absurd d’estalviar-se les confidències en un cas com aquest— que el noi no era del tot feliç a casa seva. És ben sabut que la vida matrimonial del duc no ha estat pas gaire tranquil·la i ha culminat en una separació per consens mutu; la duquessa ha fixat la seva residència al sud de França. Això succeí poc abans que el nen ingressés a l’escola, i hom diu que s’hi feia més amb la mare que no pas amb el pare. Va estar molt deprimit quan ella abandonà Holdernesse Hall, i fou per aquesta raó que el duc va voler enviar-lo al meu establiment. De la nit al dia, el noi se sentí entre nosaltres com a casa seva, i en aparença se’l veia completament feliç.

»Hom el veié per darrer cop la nit del 13 de maig, és a dir, la nit del proppassat dilluns. La seva cambra es trobava al segon pis, i s’hi accedia a través d’una habitació més gran on dormien dos nois. Aquests no varen veure ni sentir res, la qual cosa fa sospitar que el jove Saltire no hi passà. La finestra del seu dormitori era oberta, i dóna a una heura robusta que arriba fins a terra. No hi vàrem trobar cap empremta, però és ben segur que era aquesta l’única sortida possible.

»Vàrem descobrir la seva absència a les set del matí del dimarts. El seu llit estava desfet. S’havia vestit de cap a peus abans de posar-se l’uniforme reglamentari de l’escola; jaqueta negra i pantalons gris fosc. No hi havia senyals que ningú hagués entrat a l’habitació, ni es varen sentir crits ni discussions, ja que Caunter, el nostre estudiant intern més gran, té el son molt lleuger.

»Quan es va descobrir la desaparició de Lord Saltire, vaig ordenar una revista de tot el personal de l’establiment: alumnes, mestres i servei. Fou llavors que ens vàrem adonar que Lord Saltire no havia fugit pas sol. Heidegger, el professor d’alemany, també era absent. La seva cambra era al segon pis, en una punta de l’edifici, i oferia la mateixa disposició que la de Lord Saltire. També tenia el llit desfet, però, pel que semblava, havia marxat a mig vestir, ja que hom trobà la seva camisa i els seus mitjons a terra. Era indubtable que havia baixat per l’heura, perquè es veien les empremtes dels seus peus al lloc on havia aterrat sobre la gespa. Guardava la seva bicicleta en un petit cobert que hi havia al costat d’aquesta gespa, però també havia desaparegut.

»Duia dos anys a l’escola, i havia arribat amb referències immillorables, però era un home silenciós i desconfiat, no gaire popular entre els mestres ni els alumnes. No s’ha trobat ni rastre dels dos fugitius, i a hores d’ara, dijous al matí, en sabem tan poc com el dimarts. Com és lògic, ens vàrem adreçar de seguida a Holdernesse Hall. Es troba a escassos quilòmetres de l’escola, i ens vàrem imaginar que, en un accés sobtat d’enyorança, el noi potser havia tornat amb el seu pare, però allà no en sabien pas res. El duc està molt nerviós, i pel que a mi respecta, ja heu pogut constatar l’estat d’abatiment en què l’ànsia i la responsabilitat m’han sumit. Us imploro, Mr. Holmes, que si us trobeu en condicions d’utilitzar les vostre plenes facultats, no ho dubteu pas, ja que difícilment trobareu un cas que les requereixi més que aquest».

Sherlock Holmes havia escoltat la tràgica narració del mestre amb el màxim interès. Les seves celles arrufades i les arrugues que li solcaven el front demostraven que no necessitava cap mena d’exhortació per tal de concentrar tota la seva atenció en un problema que, a banda dels enormes interessos en ell involucrats, havia de suscitar la seva afecció per la complexitat i l’insòlit del cas. Es va treure el bloc de la butxaca i prengué un parell d’anotacions.

—Heu estat força negligent de no acudir abans a mi —va dir amb severitat—. Em demaneu que enceti una investigació en unes condicions molt desavantatjoses. Es inconcebible, per exemple, que l’heura i la gespa no suggerissin res a un observador expert.

—No en tinc jo la culpa, Mr. Holmes. Sa Excel·lència s’ha mostrat extremadament zelós per evitar qualsevol escàndol públic. Tenia por que les seves desgràcies familiars fossin posades a l’abast de tothom. Experimenta un enorme pànic davant una possibilitat com aquesta.

—Però, s’hi ha efectuat cap investigació oficial?

—Sí, senyor, i ha resultat d’allò més decebedora. Es va trobar una pista aparent, ja que hom ha declarat que un noi i un jove foren vistos mentre agafaven un tren en una estació de les rodalies a primera hora del matí. La passada nit ens arribaren notícies segons les quals s’havia trobat la mateixa parella a Liverpool, però no tenien res a veure amb l’assumpte que ens ocupa. Ha estat llavors que, desesperat i decebut, després d’una llarga nit d’insomni, he vingut de dret cap aquí amb el primer tren.

—Suposo que la investigació local es relaxà mentre se seguia aquesta pista falsa.

—Fou abandonada del tot.

—Aleshores heu malgastat els tres dies. L’afer ha estat portat d’una manera deplorable.

—Així ho veig i ho admeto.

—I, tanmateix, encara hi ha alguna possibilitat que es pugui resoldre el misteri. Serà per a mi un plaer d’intentar-ho. Heu trobat cap mena de relació entre el noi desaparegut i el professor d’alemany?

—Cap ni una.

—Assistia el noi a les classes d’aquest mestre?

—No; pel que jo sé, mai no es bescanviaren ni una sola paraula.

—Això és força estrany. Tenia cap bicicleta, el noi?

—No.

—Trobàreu a faltar cap altra bicicleta?

—No.

—N’esteu ben segur?

—Segur del tot.

—Aleshores, voleu insinuar que el professor d’alemany va córrer amb bicicleta aquella nit portant un nen en braços?

—És clar que no.

—Llavors, quina és la teoria que us volta pel cap?

—La bicicleta deuria ser un parany. Potser la varen amagar en algun indret i fugiren a peu.

—És possible; però sembla més aviat un parany absurd, no creieu? Hi havia d’altres bicicletes en aquell cobert?

—Unes quantes.

—En tal cas, no n’hauria pogut amagar dues si és que volia donar idea que havien fugit amb bicicleta?

—Suposo que sí.

—Naturalment que sí. La teoria del parany no sembla factible. L’incident, però, suposa un punt de partença força interessant per a una investigació. Al capdavall, una bicicleta no és pas una cosa fàcil d’amagar o destruir. Una pregunta més. Vàreu rebre cap sol·licitud per tal de veure el noi el dia abans de la seva desaparició?

—No.

—Va rebre cap carta?

—Sí, una.

—De qui?

—Del seu pare.

—Teniu per costum d’obrir la correspondència dels nois?

—No.

—Així, doncs, com sabeu que era una carta del seu pare?

—Perquè hi havia l’escut d’armes al sobre, i l’adreça estava escrita amb la cal·ligrafia peculiar del duc. A més, Sa Excel·lència recorda que li va escriure.

—Quan rebé una altra missiva abans d’aquesta?

—No en rebé pas cap en força dies.

—Li n’arribà mai cap de França?

—No, mai.

—Suposo que ja us adoneu de la intenció de les meves preguntes. O bé el noi fou raptat per la força, o bé va marxar per voluntat pròpia. En el segon cas, fóra d’esperar que un nen d’aquesta edat necessitaria una incitació exterior perquè es decidís a fugir. Si no va rebre cap visita, aquesta incitació deuria arribar en forma de carta. A partir d’aquí, provo d’esbrinar la identitat dels seus corresponsals.

—Em temo que no us serviré de gaire ajuda en aquest sentit. El seu únic corresponsal, que jo sàpiga, era el seu pare.

—La lletra del qual li arribà el mateix dia de la seva desaparició. Eren gaire cordials, les relacions entre pare i fill?

—Sa Excel·lència no es mostra mai gaire cordial amb ningú. Es troba del tot immers en importants assumptes de caràcter públic, i sembla força inaccessible a totes les emocions ordinàries. Però, a la seva manera, s’ha mostrat sempre amable amb el xicot.

—Tot i que les simpaties d’aquest tendien més aviat cap a la mare.

—Sí.

—Ho reconeixia el mateix noi?

—No.

—El duc, doncs?

—Déu del cel, no!

—Aleshores, com ho sabeu?

—He mantingut alguna conversa confidencial amb Mr. James Wilder, el secretari de Sa Excel·lència. Va ser ell qui em facilità la informació sobre els sentiments de Lord Saltire.

—Ja ho entenc. Per cert, aquesta darrera carta del duc…, la vàreu trobar a la cambra del noi després que aquest va desaparèixer?

—No; se l’havia endut. Em penso, Mr. Holmes, que ja comença a ser hora que marxem cap a Euston.

—Faré que cridin un cotxe. D’aquí a un quart d’hora estarem a la vostra disposició. Si heu d’enviar un telegrama a casa, Mr. Huxtable, fóra bo que donéssiu a entendre als habitants del vostre veïnat que la investigació continua a Liverpool, o onsevulla que aquesta pista falsa us hagi portat. Mentrestant, realitzarem una discreta tasca a la vostra escola, i potser el rastre encara no sigui massa fred perquè dos vells perdiguers com Watson i un servidor puguem ensumar alguna cosa.

Aquell vespre, respiràvem l’aire fresc i net de la regió de les muntanyes, on es trobava ubicada la famosa escola del Doctor Huxtable. Ja era fosc quan hi arribàrem. Damunt la tauleta del rebedor hi havia una carta, i el majordom xiuxiuejà unes paraules a cau d’orella del seu patró, que es girà cap a nosaltres amb una expressió de gran desconcert.

—El duc és aquí —ens va anunciar—. El duc i Mr. Wilder m’esperen al meu despatx. Seguiu-me, cavallers, i us els presentaré.

Jo estava força familiaritzat amb les fotografies del cèlebre polític, però haig de dir que en persona se’l veia molt diferent de la seva representació. Era una persona alta i corpulenta, vestida amb un gust impecable, amb un rostre llarg i esprimatxat i un nas corbat d’una forma grotesca. El color de la pell era molt pàl·lid, i l’efecte resultava més torbador en contrast amb el roig intens de la barba, llarga i arrissada, que s’estenia sobre la seva armilla blanca, encreuada per la brillant cadena del rellotge. Tal era la majestuosa presència que ens fitava amb fredor des del bell mig del despatx del Doctor Huxtable. Al seu costat hi havia un home molt jove, que vaig identificar com a Wilder, el secretari privat del duc. Era un personatge menut, despert, nerviós, amb uns ulls blaus penetrants i intel·ligents i faccions mòbils. Va ser ell qui, en un to incisiu i emfàtic, encetà la conversa.

—He vingut aquest matí, Doctor Huxtable, massa tard per recomanar-vos que no anéssiu a Londres. M’he assabentat que teníeu intenció de convidar Mr. Sherlock Holmes perquè es fes càrrec de la investigació del cas. Sa Excel·lència està molt sorprès, Doctor Huxtable, que hàgiu fet aquest pas tan important sense consultar-li-ho.

—Quan vaig saber que la policia havia fracassat…

—Sa Excel·lència no està gens convençut que la policia hagi fracassat.

—Però, segurament, Mr. Wilder…

—Sabeu molt bé, Doctor Huxtable, que Sa Excel·lència té un especial interès per evitar qualsevol escàndol públic. Prefereix que hi hagi les mínimes persones possible implicades en aquest assumpte.

—El problema té fàcil solució —digué l’intimidat doctor—, Mr. Sherlock Holmes pot tornar a Londres amb el tren del matí.

—Això ni pensar-hi, doctor —va dir Holmes, amb el seu to de veu més plàcid—. Aquest aire del nord és vivificant i reconfortant, de manera que em penso que passaré alguns dies a les vostres deveses i ocuparé la meva ment tan bé com pugui. Si he d’allotjar-me sota el vostre sostre o a la fonda del poble, us pertoca, per suposat, a vós de decidir-ho.

Em vaig adonar que l’infortunat doctor es trobava en l’última fase de la indecisió, de la qual el rescatà la veu profunda i potent del duc barba-roig, que retrunyí per l’estança com un gong.

—Estic d’acord amb Mr. Wilder, Doctor Huxtable, que hauríeu fet bé de consultar-me. Però ja que heu contractat els serveis de Mr. Holmes, fóra absurd que l’acomiadéssim sense que en traguéssim cap profit. No cal que us allotgeu a la fonda, Mr. Holmes. Serà per a mi un honor que us instal·leu a la meva residència, a Holdernesse Hall.

—Us ho agraeixo de cor, Sa Excel·lència. A efectes de l’èxit de la meva investigació, considero més prudent que romangui a l’escenari del crim.

—Com vós disposeu, Mr. Holmes. No cal dir que Mr. Wilder i jo mateix estarem a la vostra disposició per facilitar-vos qualsevol tipus d’informació que necessiteu.

—Suposo que caldrà que us faci una visita a la vostra residència —respongué Holmes—. A hores d’ara m’agradaria preguntar-vos, senyor, si heu pensat en cap explicació sobre la misteriosa desaparició del vostre fill.

—No, senyor, no me n’he imaginat cap.

—Disculpeu-me si el que us diré us resulta dolorós, però no hi ha cap altra alternativa. Creieu que la duquessa té alguna relació amb el que ha passat?

L’ex-ministre mostrà una perceptible vacil·lació.

—No ho crec —va contestar per fi.

—La segona explicació més òbvia és que algú hagi segrestat el noi per tal de demanar-ne un rescat. Heu rebut cap petició en aquest sentit?

—No, senyor.

—Una pregunta més, Sa Excel·lència. Tinc entès que vós vàreu escriure al vostre fill el mateix dia que succeí l’incident.

—No; li vaig escriure el dia abans.

—Exacte. Però ell va rebre la carta aquell dia.

—Sí.

—Contenia la vostra missiva res que pogués pertorbar-lo o induir-lo a fugir?

—No, senyor, la veritat és que no.

—Vàreu enviar la carta personalment?

La resposta del noble fou interrompuda pel seu secretari, que intervingué en la conversa amb una certa irritació.

—Sa Excel·lència no té el costum d’enviar la correspondència personalment —va dir—. La carta en qüestió era amb unes quantes més damunt la taula, i jo mateix les vaig tirar a la bústia.

—Esteu segur que aquesta carta era entre les altres?

—Sí; m’hi vaig fixar.

—Quantes cartes va escriure Sa Excel·lència aquell dia?

—Vint o trenta. Tinc molta correspondència. Però, voleu dir que aquest detall no és irrellevant?

—No del tot —respongué Holmes.

—Pel que a mi respecta —explicà el duc—, he aconsellat a la policia que centri la seva atenció al sud de França. Ja us he dit que no crec pas que la duquessa patrocinés una monstruositat com aquesta, però el nen tenia idees molt obstinades, i és possible que hagi fugit envers la seva mare, amb l’ajut i la instigació d’aquell alemany. Em penso, Doctor Huxtable, que hauríem de tornar a la mansió.

Vaig veure que hi havia algunes preguntes més que a Holmes li hagués agradat de formular, però les abruptes maneres del noble anunciaren la fi de l’entrevista. Era evident que, donada la seva condició aristocràtica, la discussió dels afers íntims de la seva família amb un estrany el molestava d’allò més, i que temia que qualsevol nova pregunta projectés una llum més intensa sobre els racons inescrutables de la seva història ducal.

Quan el noble i el seu secretari hagueren marxat, el meu amic se submergí de seguida, amb simptomàtic entusiasme, en la investigació.

La cambra del noi fou escorcollada amb tot deteniment, i no aportà res llevat de l’absoluta convicció que només havia pogut fugir per la finestra. L’habitació i els efectes personals del professor d’alemany tampoc no ens varen proporcionar cap més pista. En el seu cas, una branca d’heura havia cedit sota el seu pes, i vàrem veure, a la llum d’una llanterna, el senyal que havien deixat els seus talons sobre la gespa. Aquesta única empremta sobre l’herba, baixa i verda, constituïa l’únic testimoni material de la seva inexplicable fugida nocturna.

Sherlock Holmes abandonà la casa tot sol, i no va tornar abans de les onze de la nit. Havia aconseguit un detallat mapa de la comarca, editat pel Servei Oficial de Cartografia. El va portar a la meva cambra, el va estendre damunt el meu llit i, un cop emplaçat el llum al mig d’aquest, començà a fumar mentre m’assenyalava, de tant en tant, els punts d’interès amb el broquet d’ambre de la seva pipa.



—M’agrada aquest cas, Watson —va dir—. Conté, decididament, alguns aspectes molt interessants. En aquesta sessió inicial vull que us fixeu en aquests trets geogràfics, que potser tindran molt a dir en la nostra investigació. Mireu aquest mapa. El quadrat negre és l’Escola Priory. Hi clavaré una agulla. Aquesta línia és la carretera principal. Ja veieu que passa per davant de l’escola en direcció est i oest, i us adonareu també que no hi ha cap carretera secundària en menys d’un quilòmetre en cada sentit. Si les dues persones que busquem varen fugir per carretera, ho varen fer per aquesta carretera.

—Exacte.

—Per una singular i afortunada coincidència podem saber, fins a un cert punt, què succeí en aquesta carretera la nit en qüestió. En aquest punt que indica la meva pipa, hi havia un agent de policia de servei des de mitjanit fins a les sis del matí. És, com veieu, la primera desviació que hi ha a la banda est. El policia afirma que no es va absentar del seu lloc de vigilància en cap moment, i està convençut que no va veure que hi passés cap home ni cap xicot. He enraonat amb aquest agent fa una estona, i m’ha semblat una persona digna de tota confiança. Tal circumstància ens bloqueja aquesta banda de carretera. Caldrà, doncs, que considerem l’altre costat. Aquí hi ha una fonda, el «Red Bull», la mestressa de la qual estava malalta. Havia enviat un dels seus criats a Mackleton en cerca d’un metge, que no arribà fins al matí ja que es trobava atenent un altre cas. El personal de la fonda va romandre despert tota la nit en espera del doctor, i, pel que sembla, sempre hi havia algú que observava la carretera. Asseguren que no hi va passar ningú. Si llur testimoni és fiable, tindrem la sort de bloquejar també l’oest i podrem dir que els fugitius no agafaren la carretera per a res.

—Però, i la bicicleta? —vaig objectar.

—Espereu. En parlarem tot seguit, de la bicicleta. Continuem el nostre raonament: si aquestes dues persones no varen agafar la carretera, això implica que deurien travessar el camp que es troba al nord de l’escola o el camp emplaçat al sud d’aquesta. Considerem les dues possibilitats. Al sud de l’edifici s’estén, com veieu, una superfície considerable de terra cultivable, repartida en petits camps delimitats per murs de pedra. Cal que acceptem que, en aquestes condicions, l’ús d’una bicicleta esdevé impossible. Podem descartar la idea. Concentrem-nos ara en la zona nord. Aquí hi trobem un bosquet d’arbres, conegut com «Ragged Shaw», i, a l’altra banda, s’estén una enorme devesa ondulada, la devesa de Lower Gill, en una distància de quinze quilòmetres amb una ascensió gradual. Aquí, a un costat d’aquest ermàs, es dreça Holdernesse Hall, a setze quilòmetres per carretera però només a tretze a través de la devesa. És una plana especialment desolada. Alguns grangers hi tenen petites possessions, on pasturen vaques i bens. Llevat d’aquests, els únics habitants de la zona que s’hi pot trobar abans d’embrancar la carretera principal de Chesterfield són corriols i curleres. Aquí hi ha una església, algunes masies i una fonda. Més enllà, el terreny esdevé bastant més accidentat. És molt possible que sigui aquí, al nord, on es trobi la persona que cerquem.

—Però, i la bicicleta? —vaig insistir.

—D’acord, d’acord! —exclamà Holmes, impacientat—. Un bon ciclista no necessita pas una carretera principal. La devesa està travessada per una quantitat considerable de caminois, i aquella nit hi havia lluna plena. Vaja! Què és això?

Sentírem un atrafegat truc a la porta, i segons després compareixia el Doctor Huxtable a l’habitació. Duia a la mà una gorra blava de criquet, amb un galó blanc a la visera.

—Per fi tenim una pista —va cridar—. Gràcies a Déu, per fi podem seguir el rastre del xicot! Aquesta és la seva gorra.

—On l’heu trobada?

—Al carro dels gitanos que eren acampats a la devesa. Se n’anaren dimarts. Avui, la policia els ha trobat i n’ha escorcollat el carro. D’allí ha sortit això.

—Com ho han justificat?

—Amb evasives i mentides. Han dit que la varen trobar a la devesa el matí del dimarts. Saben on és el noi, els molt bandits! Gràcies al cel, estan tots tancats al calabós. O bé el temor a la llei o la recompensa del duc faran que diguin tot el que saben.

—Fins aquí, tot va bé —constatà Holmes, després que el doctor hagué abandonat la nostra cambra—. Aquest incident dóna suport, si més no, a la teoria que és a la zona de la devesa de Lower Gill on cal que busquem algun rastre. La policia no ha fet res a nivell local, llevat de l’arrest d’aquests gitanos. Mireu, Watson! Hi ha un curs fluvial que travessa la devesa. Aquí el teniu, marcat en el mapa. En alguns indrets, s’eixampla i forma un pantà. Aquesta circumstància es dóna amb força freqüència a la regió que s’estén entre Holdernesse Hall i l’escola. Seria en va que busquéssim petjades a qualsevol altre lloc, tenint en compte la sequera que patim, però, en aquest indret, existeix alguna possibilitat que hi hagin deixat algun record. Demà al matí us cridaré, i sortirem tots dos a la recerca d’algun detall que aporti un xic de claror al misteri que ens ocupa.

Tot just apuntava l’alba quan em vaig despertar i vaig veure la llarga i esvelta silueta de Holmes al costat del meu llit. Estava del tot vestit i, pel que semblava, ja havia sortit a l’exterior.

—Ja he examinat la gespa i el cobert de les bicicletes —em va anunciar—. Fins i tot he fet un volt pel bosquet de «Ragged Shaw». Watson, us espera una tassa de xocolata a l’habitació del costat. Us prego que us afanyeu una mica, ja que avui serà un dia molt ocupat.

Li brillaven els ulls, i tenia les galtes enrojolades per l’entusiasme de l’artesà que veu la seva obra acabada al seu davant. Era, en definitiva, un Holmes molt diferent —actiu i despert— del somiador introspectiu i pàl·lid de Baker Street. Quan vaig veure la seva expressió, enèrgica i plena de vida, vaig pressentir que ens esperava una jornada certament molt fatigosa.

I, tanmateix, les nostres primeres evolucions ens provocaren una profunda decepció. Vàrem encetar el nostre escorcoll de la torbosa i vermellenca devesa, encreuada per milers de senders per al ramat, amb grans esperances, fins que arribàrem al cinyell de zona verda que delimitava el pantà que s’estenia entre nosaltres i Holdernesse Hall. Si el noi havia tornat a casa, no tenia més remei que travessar el fangar, i no ho hauria fet sense deixar-hi alguna empremta. Tanmateix, no hi trobàrem ni rastre d’ell ni del professor d’alemany. Amb un rostre circumspecte, el meu amic vorejà el pantà mentre observava amb gran atenció cada una de les taques de fang que hi havia sobre la superfície molsosa. S’hi veia una gran profusió de petjades de bens i, en un indret determinat, uns quilòmetres més endavant, les vaques hi havien deixat les seves empremtes. Però res més.

—Vist l’escenari número u —anuncià Holmes, mentre contemplava amb pessimisme la vasta extensió de la devesa—. Més enllà hi ha un altre pantà i, entremig, un estret braç de terra. Vaja, vaja, vaja! Què hi tenim, aquí?

Havíem assolit la superfície negra d’un senderol. Al bell mig, ben marcat sobre el terra humit, hi havia el senyal d’una roda de bicicleta.

—Visca! —vaig fer jo—. Ja la tenim!

Però Holmes brandava el cap, i l’expressió del seu semblant mostrava desconcert i expectació més que no pas alegria.

—Una bicicleta, en efecte, però no pas la bicicleta —va dir—. Estic familiaritzat amb quaranta-dues roderes diferents deixades per cobertes de bicicleta. Aquesta, com podeu comprovar, correspon a una Dunlop, amb un pegat sobre la coberta exterior. Els pneumàtics de la màquina de Heidegger eren de la marca Palmer, que deixen franges longitudinals. Aveling, el professor de matemàtiques, es mostrà concloent en relació amb aquest detall. Per consegüent, aquest no és pas el rastre de la bicicleta de Heidegger.

—Potser que sigui de la del noi.

—Es possible, sempre que puguem demostrar que posseïa una bicicleta. Però aquest és un aspecte que ens hem oblidat d’establir. Aquestes roderes, com veieu, les va fer un ciclista que venia de l’escola.

—O potser hi anava.

—No, no, benvolgut Watson. L’empremta més profunda correspon, per suposat, a la roda del darrere, que és sobre la qual recau la major part del pes. Fixeu-vos que hi ha diversos punts en què ha travessat i esborrat la marca més plana de la roda del davant. La bicicleta s’allunyava, sens dubte, de l’escola. Pot o no pot estar relacionat amb la nostra investigació, però el més prudent és que seguim aquest rastre cap enrere abans de fer cap més pas.

Així ho vàrem fer, i al cap d’uns quants centenars de metres les roderes es perdien quan abandonàvem el sector fangós de la devesa. Seguint el camí a la inversa vàrem trobar un indret on rajava una font. Aquí, de bell nou, apareixia la marca de la bicicleta, encara que mig esborrada per les petjades de les peülles de les vaques. Després d’aquest tram, ja no s’hi apreciava cap més senyal, però el camí s’endinsava al bosquet de Ragged Shaw, l’arbreda que ocupava la part de darrere de l’escola. La bicicleta devia haver sortit d’aquest bosc. Holmes es va asseure sobre un roc, amb la barbeta recolzada sobre les mans. Jo ja m’havia fumat dues cigarretes quan ell es decidí a reprendre la marxa.

—Bé, bé —digué per fi—. Naturalment, és possible que un home molt murri podria canviar els pneumàtics de la seva bicicleta per tal de no deixar roderes familiars. Un criminal capaç de recórrer a un detall com aquest és un home amb el qual convé de no tenir-hi gaires tractes. Deixarem aquesta qüestió aparcada i tornarem al nostre pantà, que hem deixat en bona part inexplorat.

De manera que vàrem continuar la nostra sistemàtica recerca pel marge del fangar, i aviat veiérem la nostra perseverança recompensada a bastament.

La part més fonda del pantà apareixia travessada per una sendera tota enfangada. Holmes féu un crit de joia quan ens hi acostàvem. Pel mig del camí discorria una empremta similar a la d’un feix de cables de telègraf. Era la rodera del pneumàtic de la marca Palmer.

—Vet aquí Herr Heidegger, sens cap mena de dubte! —exclamà Holmes, exultant—. El meu raonament sembla que era força sòlid, Watson.

—Us felicito.

—Però encara ens queda molta feina a fer. Camineu per la vora del camí, tingueu la bondat. Seguirem aquest rastre. Molt em temo que no ens durà gaire lluny.

A mesura que avançàvem, però, descobrirem que aquest sector de la devesa estava encreuat per trossos molt tous, i, encara que sovint perdíem el rastre de vista, sempre reeixíem a trobar-lo.

—Us heu fixat —digué Holmes— que el ciclista està apressant el ritme en aquest últim tram? No hi pot haver cap dubte. Mireu aquesta impressió, on s’aprecien les dues roderes amb claredat. L’una és tan profunda com l’altra. Això només vol dir que el ciclista carrega el seu pes sobre el manillar, com si fes un esprint. Per Júpiter!, ha sofert una caiguda.

Hi havia una marca àmplia i irregular que cobria alguns metres del rastre. Tot seguit es veien algunes petjades, i la rodera del pneumàtic apareixia un cop més.

—Deuria patir una relliscada —vaig suggerir.

Holmes recollí una branca trencada d’una argelaga en flor. Vaig descobrir, horroritzat, que les flors grogues estaven tacades d’un color carmesí. També al camí i entre els arbustos de bruc apareixien taques fosques de sang coagulada.

—Malament! —exclamà Holmes—. Malament! Aparteu-vos-en, Watson! No deixeu cap petjada innecessària! Què hi podem llegir, aquí? Va caure i es va ferir, s’aixecà, pujà a la bicicleta i va reprendre el camí. Però no es veu cap més rastre. En tot cas, petges d’un ramat, en aquest senderol secundari. No el deuria envestir un brau o una vaca? Impossible! Però no hi veig pas senyals de ningú més. Cal que continuem, Watson. A partir d’ara, gràcies a la guia tant de les roderes com de les taques de sang, ja no se’ns pot pas escapar.

La nostra recerca no va ser gaire llarga. Les marques dels pneumàtics començaren a oscil·lar de forma capritxosa sobre l’humit i brillant camí. De sobte, quan vaig mirar endavant, em cridà l’atenció un resplendor metàl·lic entre els arbustos d’argelaga. Allí hi trobàrem una bicicleta, amb cobertes de la marca Palmer, un pedal torçat i tota la part davantera tacada de sang. A l’altra banda dels arbustos, sobresortia una sabata. Vàrem donar la volta i descobrirem l’infortunat ciclista. Era un home alt i barbat, amb ulleres, un vidre de les quals havia saltat. La causa de la seva mort havia estat un esgarrifós cop al cap, que li havia esclafat parcialment el crani. El fet que hagués continuat el seu camí després d’haver rebut una ferida com aquella deia molt en favor de la vitalitat i el coratge del difunt. Duia sabates, però no pas mitjons, i el seu abric, obert, revelava una camisa de dormir a sota. Era, sens dubte, el professor alemany.

Holmes girà el cadàver amb gran respecte i l’examinà amb enorme atenció. Llavors se submergí en les seves reflexions durant una bona estona, i em vaig adonar, pel seu front arrufat, que aquest sinistre descobriment no representava, en la seva opinió, un progrés gaire important en la nostra investigació.

—Resulta un xic difícil determinar què hem de fer tot seguit, Watson —digué per fi—. La meva propensió em diu que hauríem de reprendre la nostra recerca, perquè ja hem perdut tant de temps que no podem permetre’ns de desprendre una altra hora. D’altra banda convindria que aviséssim la policia i procuréssim que algú tingui cura del cos d’aquest pobre home.

—Si voleu, aniré jo.

—Però jo necessito la vostra companyia i assistència. Espereu un moment! Allà baix veig un home que esmicola torba. Por-teu-me’l cap aquí, i l’enviarem a informar la policia.

Vaig anar a buscar el camperol, i Holmes despatxà l’espantat home amb una nota adreçada al Doctor Huxtable.

—Ara, Watson —va dir—, ja hem trobat dues pistes en un matí. Una és la bicicleta dels pneumàtics Palmer, i ja sabem fins on ens ha portat. L’altra és la bicicleta amb la coberta Dunlop apedaçada. Abans que comencem a investigar per aquest costat, caldria que féssim una recapitulació de tot allò que ja sabem per tal de seleccionar-ne la informació útil i destriar l’essencial de l’accidental. En primer lloc, vull que us quedi ben clar que el noi va fugir per pròpia voluntat. Es despenjà per la finestra i se’n va anar, ja sigui sol o acompanyat. Això és segur.

Vaig assentir amb el cap.

—Bé, ara, dediquem la nostra atenció a aquest malaurat professor alemany. El noi anava completament vestit quan va fugir. Per tant, preveia que ho faria. Però l’alemany se’n va anar sense mitjons. Va haver d’actuar en un termini de temps molt curt.

—Sens dubte.

—Per què se n’anà? Perquè, de la finestra del seu dormitori estant, va veure que el nen fugia. Perquè tenia intenció d’atrapar-lo i tornar-lo a l’escola. Així doncs, agafà la seva bicicleta, empaità el xicot i, en el decurs de la seva persecució, trobà la mort.

—Això sembla.

—Arribo ara al punt més crític del meu argument. L’acció natural d’un adult que empaita un nen seria de córrer darrere seu, segur que podria encalçar-lo. Però l’alemany no es comporta així, sinó que agafa la seva bicicleta. Hom m’ha dit que era un ciclista excel·lent. No hauria actuat així si no hagués vist que el noi disposava d’un mitjà d’escapatòria veloç.

—L’altra bicicleta.

—Continuem la nostra reconstrucció. El professor troba la mort a uns vuit quilòmetres de l’escola…, no pas com a conseqüència d’un tret, que fins i tot un nen sabria disparar, sinó d’un cop violent descarregat per un braç molt poderós. El noi, per tant, comptava amb un company en la seva fugida. I aquesta va ser ràpida, ja que es van requerir vuit quilòmetres fins que un experimentat ciclista els pogués atrapar. Tanmateix, donem un cop d’ull a l’escenari de la tragèdia. Què trobem? Algunes petges de bestiar i res més. He escorcollat el lloc i no hi he trobat cap més camí a menys de cinquanta metres. Un altre ciclista no hi tindria res a veure amb la causa real de la mort. Ni tan sols hi havia petjades humanes, llevat de les de la víctima.

—Holmes —vaig fer jo—, això és impossible.

—Admirable! —exclamà ell—. Un comentari d’allò més significatiu. És impossible tal com jo ho he exposat, i en conseqüència dec haver-me equivocat en algun sentit a l’hora de desenvolupar la meva teoria. Ja ho descobrireu per vós mateix. Podeu suggerir-me cap error?

—No es podria haver trencat el cap en la caiguda?

—En un fangar, Watson?

—Em dono per vençut.

—Ca, home, ca! Hem resolt problemes més intricats. Si més no, disposem d’un munt de material, i només cal que l’utilitzem. Ara que ja hem trobat la bicicleta dels pneumàtics Palmer, veurem què ens depara la coberta Dunlop amb un pegat.

Trobàrem el rastre i el seguírem un bon tros, fins que el camí descrivia una brusca corba en pujada, enmig d’un bruguerar, i deixava el curs d’aigua enrere. A partir d’aquí, no hi havia esperança de distingir-hi cap rodera. Des de l’indret on havíem vist el darrer vestigi dels pneumàtics Dunlop, aquests tant podien haver anat cap a Holdernesse Hall, les orgulloses xemeneies del qual s’erigien alguns quilòmetres a la nostra esquerra, o bé cap a un petit llogaret situat davant nostre, i que senyalava la posició de la carretera principal de Chesterfield.

Quan ens acostàvem a la lúgubre i miserable fonda del poble, amb la representació d’un gall de combat al damunt de la porta, Holmes féu un sobtat gemec i s’agafà ben fort a la meva espatlla per evitar de caure. Acabava de sofrir una d’aquelles torçades de turmell que deixen un home clavat a terra. No sense dificultat, va arribar coixejant fins a la porta, on un home bru, rabassut i d’edat avançada fumava una pipa negra d’argila.

—Com esteu, Mr. Reuben Hayes? —el saludà Holmes.

—Qui sou vós, i com diantre sabeu el meu nom? —replicà el pagès, amb una guspira de desconfiança als seus ulls astuts.

—Bé, ho diu el rètol que penja sobre el vostre cap. És fàcil d’identificar l’home que és l’amo de casa seva. Suposo que no tindreu pas cap mena de carruatge a les vostres quadres.

—No, no en tinc cap.

—Amb prou feines puc recolzar el peu a terra.

—No l’hi recolzeu.

—Però no puc pas caminar.

—Bé, doncs, aleshores salteu.

Les maneres de Mr. Reuben Hayes distaven força de ser gracioses, però Holmes es va prendre la seva actitud amb un sentit de l’humor considerable.

—Mireu, benvolgut senyor —va dir—. Em trobo en un tort un xic delicat. No m’importa com hagi de seguir el meu camí.

—Ni a mi tampoc —va contestar el taciturn dispeser.

—Es tracta d’un assumpte molt important. Us donaré un sobirà si em deixeu una bicicleta.

El dispeser va obrir les orelles.

—A on voleu anar?

—A Holdernesse Hall.

—Sou amics del duc, suposo —digué l’home, mentre fitava els nostres vestits, tacats de fang, amb una mirada irònica.

—Sigui com sigui, estarà content de veure’ns.

—Com és, això?

—Perquè li portem noves sobre el seu fill desaparegut.

El nostre interlocutor se sobresaltà d’una forma ben visible.

—Carat! Que potser l’esteu cercant?

—La policia afirma que és a Liverpool. Asseguren que el trobaran d’un moment a l’altre.

Un nou canvi d’expressió es reflectí al rostre malcarat i sense afaitar del dispeser, que ara adoptava un posat bastant més amable.

—Tinc menys motius per desitjar bé al duc que la gran majoria dels mortals —va explicar—, perquè fa alguns anys jo era el seu cap de cotxers i em tractà amb força crueltat. Fou ell qui em va despatxar sense que adduís cap mena de justificació. Tot i amb això, m’alegra de saber que hom ha vist el jove Lord a Liverpool, i podeu tenir per segur que us ajudaré per tal que dugueu les noves a la mansió.

—Gràcies —digué Holmes—. Abans, ens agradaria de fer un mos. Ja ens portareu la bicicleta en acabat.

—No tinc pas cap bicicleta.

Holmes li va mostrar un sobirà.

—Us dic que no en tinc pas cap. Us deixaré dos cavalls perquè us duguin fins a la mansió.

—D’acord, d’acord —digué Holmes—, ja en parlarem quan hàgim menjat alguna cosa.

Quan ens quedàrem sols al menjador, pavimentat amb lloses de pedra, fou sorprenent la rapidesa amb què el meu amic es va recuperar de la torçada de turmell que havia sofert uns minuts abans. Ja era mitja tarda, i encara no havíem menjat res des de primera hora del matí, de manera que ens vàrem prendre un cert temps per despatxar el nostre àpat. Holmes es mostrava molt reflexiu, i un parell de vegades es dirigí cap a la finestra i mirà a l’exterior amb un posat frisós. Aquesta finestra donava a un pati molt miserable. A una banda hi havia una farga on treballava un llardós xicot. A l’altra banda es trobaven les quadres. Holmes havia tornat a asseure’s després d’una de les seves expedicions, quan de sobte s’aixecà de la cadira amb un crit d’entusiasme.

—Per Júpiter, Watson, em penso que ja ho tenim! —va exclamar—. Sí, sí, ha de ser això. Watson, recordeu si avui hem vist cap petja de vaca?

—Sí, unes quantes.

—On?

—Bé, doncs… pertot. N’hi havia al pantà, al camí, i també en les proximitats del lloc on l’infortunat Heidegger trobà la mort.

—Exacte. I ara, Watson, digueu-me: quantes vaques heu vist a la devesa?

—No recordo que n’hagi vist cap.

—És estrany, Watson, que hàgim vist petges en el decurs de tot el nostre recorregut i, en canvi, no hagi aparegut ni una sola vaca en tota la devesa. No ho trobeu pas estrany, Watson?

—Sí, és molt estrany.

—Ara, Watson, feu un esforç i utilitzeu la vostra memòria. Podeu veure les petges que hi havia en el camí?

—Sí, suposo que sí.

—Recordeu que les petges eren de vegades així, Watson? —Esmicolà una llesca de pa i arranjà les molles de la manera següent : : : : : : —. I de vegades així? —Redisposà les engrunes així: : T : « : « : . —. I, de tant en tant, descrivien aquesta formació? —El nou dibuix era: : . · . · —. Us recordeu?

—La veritat és que no.

—Però jo sí. Hi posaria la mà al foc. Tanmateix, tornarem a la devesa i ho comprovarem. Quin beneit que he estat de no treure’n la meva conclusió!

—I quina és la vostra conclusió?

—Només que es tracta d’una vaca molt curiosa que camina, va a mig galop i al galop llarg. Diantre, Watson, no va ser el cervell d’un humil dispeser qui planejà un atzucac com aquest! Tot sembla força clar, de no ser per aquell noi que treballa a la farga. Acostem-nos-hi i veurem què hi trobem.

A les ruïnoses quadres, hi havia dos cavalls descurats i mal pentinats. Holmes aixecà la pota del darrere d’un d’ells i esclafí a riure.

—Ferradures velles, però claus nous. Aquest cas mereix que sigui considerat un clàssic. Anem cap a la farga.

El noi continuà la seva feina sense mirar-nos. Em vaig adonar que els ulls de Holmes giraven a dreta i esquerra, sobre el desordre de fustes i ferros escampats damunt el sòl. De sobte, però, sentírem unes passes darrere nostre, i allí era el dispeser, amb les celles arrufades sobre els seus ulls ferotges i les brunes faccions convulsionades per la ira.

Duia a la mà un bastó amb el mànec metàl·lic, i avançà cap a nosaltres d’una manera tan amenaçadora que em vaig alegrar de palpar el meu revòlver a la butxaca.

—Espies del dimoni! —exclamà l’home—. Què hi feu, aquí?

—Vaja, Mr. Reuben Hayes —va dir Holmes amb calma—, qualsevol creuria que teniu por que trobem alguna cosa.

L’home s’asserenà amb gran esforç, i la seva sinistra boca va dibuixar un fals somriure, que resultava més amenaçador que la seva expressió.

—Podeu tafanejar tant com vulgueu a la meva farga —va dir—. Però cal que sapigueu una cosa, senyor, i és que no m’agrada que els forasters xafardegin a casa meva sense el meu permís, així que, com més aviat pagueu el compte i marxeu d’aquí, millor.

—D’acord, Mr. Hayes, no passeu ànsia —respongué Holmes—. Només donàvem un cop d’ull als vostres cavalls. Em penso que, de tota manera, continuaré el camí a peu. Crec que no és pas lluny.

—No hi ha més de tres quilòmetres fins a l’entrada de la mansió. Es la pista de l’esquerra.

Ens observà amb una expressió eixuta fins que vàrem abandonar el seu establiment.

No avançàrem pas gaire tros per la pista, ja que Holmes s’aturà en el mateix moment que la corba ens va ocultar de la vista del dispeser.

—Trobo que s’hi estava calentet, com diuen els infants, en aquesta fonda —va dir—. I em fa l’efecte que ens refredem a cada pas que ens n’allunyem. No, no puc pas marxar d’aquí.

—Estic convençut —vaig fer jo— que aquest Reuben Hayes ho sap tot. És el poca-vergonya més evident que mai he conegut.

—Oh, de manera que us ha impressionat en aquest sentit, oi? Té els cavalls, i té la farga. Sí, és un lloc força interessant, aquesta fonda de «Fighting Cock». Em penso que hi donaré un altre cop d’ull, però aquesta vegada sense la possibilitat que ningú no m’interrompi.

Darrere nostre s’estenia l’inclinat vessant d’un turó, sembrat de còdols de pedra calcària gris. Havíem sortit de la pista i començàvem a pujar turó amunt, quan, mirant en direcció cap a Holdernesse Hall, veiérem un ciclista que s’aproximava a bon ritme.

—Baixem, Watson! —cridà Holmes, amb una mà sobre la meva espatlla.

Amb prou feines havíem assolit el peu de carretera, quan l’home va passar com un llamp pel nostre costat. Entre la polseguera, vaig entreveure un rostre pàl·lid i torbat, un rostre amb l’horror dibuixat en cada una de les seves faccions; la boca oberta i els ulls molt oberts i clavats al seu davant. Era una estranya caricatura del pulcre James Wilder que havíem conegut la nit abans.

—El secretari del duc! —exclamà Holmes—. Vinga, Watson, anem a veure què fa.

Vàrem tornar a pujar el vessant, una roca rere l’altra, fins que instants després arribàrem a un punt des del qual podíem veure la porta davantera de la fonda. La bicicleta de Wilder estava recolzada sobre la paret, al costat de la porta. No hi havia ningú deambulant per l’exterior de la casa, i tampoc no veiérem cap rostre darrere les finestres. La nit anava caient sobre l’escena a mesura que el sol s’amagava darrere les altes torres de Holdernesse Hall. Llavors, enmig de la penombra, vàrem distingir els llums de posició d’un cabriolé, i poc després sentírem el soroll dels cascos dels cavalls quan el carruatge sortia a la carretera i s’allunyava a tota velocitat en direcció cap a Chesterfield.

—Quina conclusió en traieu, Watson? —xiuxiuejà Holmes.

—Que sembla una fugida.

—Pel que he pogut veure, anava un home sol al carruatge. Bé, de fet, no podia pas ser Mr. James Wilder, perquè, com podeu comprovar, és allí, davant la porta.

Un quadrat de llum vermella havia sorgit de la foscor. Enmig, es dreçava la negra silueta del secretari, amb el cap estirat, com si escrutés la fosca de la nit. Era evident que esperava algú. Més tard, per fi, se sentiren unes passes a la carretera. Una segona silueta es féu visible un instant sobre la llum, la porta es tancà, i les tenebres tornaren a apropiar-se del lloc.

Cinc minuts després, s’encenia un llum en una cambra del primer pis.

—Em fa l’efecte que el «Fighting Cock» té una clientela força curiosa —observà Holmes.

—La taverna és a l’altra banda.

—Exacte. Aquests són allò que hom podria qualificar d’hostes privats. Què diantre hi fa Mr. James Wilder en aquesta pensió en aquestes hores, i qui és el company que s’ha reunit amb ell aquí? Anem, Watson, cal que acceptem el risc i provem d’investigar aquest misteri un xic més de prop.

Baixàrem plegats fins a la carretera i avançàrem amb precaució fins a la porta de la fonda. La bicicleta continuava recolzada sobre la paret. Holmes va encendre un llumí i el va acostar a la roda del darrere. El vaig sentir com reia quan la llum mostrà un pneumàtic Dunlop amb un pegat. Damunt dels nostres caps, hi havia la finestra de l’habitació il·luminada.

—M’agradaria de fer una mirada a través d’aquesta finestra, Watson. Si arronseu l’esquena i us recolzeu sobre la paret, estic segur que ho aconseguiré.

Poc després, els seus peus descansaven sobre les meves espatlles. Amb prou feines acabava de pujar, que saltà a terra de seguida.

—Anem-nos-en, amic meu —va dir—; la nostra jornada de treball ja ha estat prou llarga. Crec que ja hem aplegat tot el material que necessitàvem. Ens queda un bon tros fins a l’escola, i com més aviat ens posem en camí, millor.

Gairebé no va obrir la boca durant el fatigós trajecte a través de la devesa. Arribats a l’escola, no hi entrà pas, sinó que es dirigí a Mackleton Station, des d’on va enviar uns quants telegrames. Més tard, el vaig sentir mentre consolava el Doctor Huxtable, afligit per la tràgica mort del seu professor d’alemany, i més tard encara va entrar a la meva cambra tan animat i despert com l’havia vist aquell mateix matí.

—Tot va bé, amic meu —em digué—. Us prometo que abans de demà al vespre ja haurem trobat la solució al misteri.

A les onze del matí de l’endemà, el meu company i jo avançàvem per la majestuosa avinguda de teixos de Holdernesse Hall. Hom ens va conduir a través de la magnífica porta isabelina fins al despatx de Sa Excel·lència. Allí hi trobàrem Mr. James Wilder, amb un aire reposat i cortès, però amb algun vestigi de l’intens terror de la nit passada a l’expressió dels seus ulls furtius i les seves faccions convulsives.

—Heu vingut a veure Sa Excel·lència? Em sap molt de greu, però el fet és que el duc no es troba gaire bé. Ha estat molt afectat per les tràgiques notícies. Vàrem rebre un telegrama del Doctor Huxtable ahir a la tarda que ens comunicava el vostre descobriment.

—Cal que enraoni amb el duc, Mr. Wilder.

—Però és al seu dormitori.

—Aleshores el veuré al seu dormitori.

—Crec que és al llit.

—Doncs el veuré al llit.

La freda i inexorable actitud de Holmes mostrà al secretari que seria en va de discutir amb ell.

—Molt bé, Mr. Holmes. Li anunciaré que sou aquí.

Al cap de mitja hora, el noble comparegué a la nostra presència. El seu rostre apareixia més cadavèric que mai, les espatlles arrodonides, i em va fer l’efecte d’un home molt diferent del que havíem conegut la matinada del dia abans. Ens saludà amb majestuosa cortesia i es va asseure al seu escriptori, amb la barba roja caient-li sobre la taula.

—Vós direu, Mr. Holmes —va fer.

Però els ulls del meu amic estaven clavats en el secretari, que romania al costat de la cadira del seu senyor.

—Em penso, Sa Senyoria, que em podria expressar amb més llibertat en absència de Mr. Wilder.

L’home es tornà encara més pàl·lid i adreçà una maliciosa mirada a Holmes.

—Si Sa Senyoria desitja…

—Sí, sí, és millor que us retireu. Ara, Mr. Holmes, què volíeu dir-me?

El meu amic esperà que el secretari hagués tancat la porta darrere seu.

—El fet. Sa Excel·lència, és que el meu col·lega, el Doctor Watson, i un servidor tenim la garantia per part del Doctor Huxtable que hom ha ofert una recompensa en el cas present. M’agradaria rebre’n la confirmació dels vostres propis llavis.

—És veritat, Mr. Holmes.

—Pujava, segons que tinc entès, a cinc mil lliures per a qualsevol persona que informés del parador del vostre estimat fill.

—Exacte.

—I unes altres mil lliures per a aquell qui pogués revelar la identitat de la persona o de les persones que el tinguessin sota la seva custòdia.

—Això mateix.

—En aquest segon apartat s’inclouen, sens dubte, no només aquells que varen endur-se el vostre fill, sinó també aquells que conspiren per mantenir-lo en la situació actual.

—Sí, sí! —exclamà el duc, impacientat—. Si feu bé la vostra feina, Mr. Sherlock Holmes, no tindreu pas motius per queixar-vos de ser tractat amb gasiveria.

El meu amic es fregà les seves mans llargues i primes en un gest d’avarícia que em va sorprendre, per tal com jo coneixia l’austeritat dels seus gustos.

—Ja em sembla veure el talonari de Sa Excel·lència damunt la taula —va dir—. Em complauria que m’entreguéssiu un xec per valor de sis mil lliures. Barrat, si no us fa res. El Capital and Counties Bank, a Oxford Street, és el meu agent.

Sa Excel·lència es va ben dreçar a la seva cadira, i observà el meu company amb una expressió glacial.

—Que potser esteu de broma, Mr. Holmes? Em penso que no és pas un assumpte susceptible de prendre-se’l a riota.

—Res més lluny de la meva intenció, Sa Excel·lència. Mai no he estat més seriós en la meva vida.

—Què voleu dir, doncs?

—Vull dir que m’he ben guanyat la recompensa. Sé on és el vostre fill i conec, si més no, algunes de les persones que el tenen captiu.

La barba del duc s’havia tornat més roja que mai en contrast amb el seu semblant, blanc com la cera.

—On és? —va preguntar, bleixant.

—Doncs és, o era la nit passada, a la Fonda de «Fighting Cock», a uns tres quilòmetres de la porta d’accés a la vostra finca.

El duc s’esfondrà sobre el respatller de la seva cadira.

—I a qui acuseu?

La resposta de Sherlock Holmes fou d’allò més esbalaïdora. S’aixecà com un llamp del seu seient i col·locà una mà sobre l’esquena del noble.

—Us acuso a vós —va dir—. I ara, Sa Excel·lència, més val que m’esteneu aquest xec.

Mai no oblidaré l’expressió del duc quan saltà de la cadira i esgarrapà l’aire amb les mans com aquell que s’enfonsa en un esvoranc. Tot seguit, en un extraordinari esforç d’autocontrol aristocràtic, va tornar a asseure’s i ocultà el rostre entre les seves mans. Varen passar uns instants abans que parlés.

—Què és el que en sabeu? —va preguntar per fi, sense alçar el cap.

—Us vaig veure junts la nit passada.

—Ho sap ningú més, a banda del vostre amic?

—No ho he dit a ningú.

El duc agafà una ploma entre els seus dits tremolencs i obrí el seu talonari de xecs.

—Compliré la meva paraula, Mr. Holmes. Us estendré el xec, per molt perjudicial que sigui la informació que heu aplegat per als meus interessos. Quan vaig formular l’oferta, poc sospitava el caire que assolirien els esdeveniments. Però cal que us faci una pregunta: vós i el vostre amic, sou homes discrets, Mr. Holmes?

—Molt em temo que no us entenc, Sa Excel·lència.

—Us ho diré molt clar, Mr. Holmes. Si només vós i el Doctor Watson sabeu la veritat de l’incident, no veig cap raó perquè s’estengui la notícia. Em penso que la quantitat que us dec puja a dotze mil lliures, no és cert?

Però Holmes féu un somriure, i brandà el cap.

—Em temo, Sa Excel·lència, que aquest assumpte no té una solució tan senzilla. Cal que passeu comptes per la mort d’aquest mestre d’escola.

—Però James no en sabia res, d’això. No el podeu pas fer responsable d’aquesta mort. Va ser obra d’aquell brutal canalla que tingué la desgràcia de contractar.

—No tinc més remei. Sa Excel·lència, que subscriure l’opinió segons la qual quan un home participa en un crim, és moralment culpable de qualsevol altre crim que en pugui resultar.

—Moralment, Mr. Holmes. No dubto que teniu raó. Però ben segur que no la teniu als ulls de la justícia. No es pot condemnar un home per un assassinat en el qual no ha estat present, i que lamenta i abomina tant com vós. En el mateix moment que se’n va assabentar me’n va fer una confessió completa, de tan ple d’horror i remordiments com estava. No s’hi va pensar gens per separar-se per complet de l’assassí. Oh, Mr. Holmes, heu de salvar-lo, heu de salvar-lo! Us dic que heu de salvar-lo! —El duc havia fracassat en el darrer intent de mantenir l’autocontrol, i ara es passejava amunt i avall de l’habitació amb el rostre compungit i els punys tancats i agitant-los en l’aire. Al final aconseguí d’asserenar-se i tornà a asseure’s davant la seva taula—. Aprecio molt la vostra iniciativa de venir fins aquí abans que ho anunciéssiu a altri —va dir—. Si més no, podreu donar-nos algun consell perquè minimitzem el ressò d’aquest espantós escàndol.

—En efecte —va respondre Holmes—. Crec, Sa Excel·lència, que això només és possible mitjançant una absoluta i completa franquesa entre nosaltres. Estic disposat a ajudar Sa Excel·lència en tot allò que estigui al meu abast. Però, perquè això sigui factible, hauria de saber tots els detalls de l’assumpte que ens ocupa. Ja m’adono que les vostres paraules es referien a Mr. James Wilder, i que ell no és pas l’assassí.

—No. L’assassí ha fugit.

Sherlock Holmes dibuixà un tímid somriure.

—Sa Excel·lència no deu haver sentit enraonar de la petita reputació que m’han atorgat, perquè en tal cas no us imaginaríeu que sigui tan fàcil fugir de mi. Mr. Reuben Hayes fou arrestat a Chesterfield, a partir dels meus informes, a les onze de la nit passada. He rebut un telegrama del cap de la policia local abans que sortís de l’escola aquest matí.

El duc es reclinà sobre el respatller de la seva cadira i observà el meu amic amb astorament.

—Pel que sembla, posseïu facultats gairebé extra-humanes —va dir—. De manera que Reuben Hayes ha estat arrestat? M’alegra força de sentir-ho, sempre i quan no redundi de forma negativa en el fet de James.

—El vostre secretari?

—No, senyor; el meu fill.

Aquesta vegada va tocar el torn a Holmes de mostrar-se sorprès.

—Confesso que això és del tot nou per a mi, Sa Excel·lència. Us prego que sigueu més explícit.

—No us amagaré pas res. Estic d’acord amb vós que la completa franquesa, per molt dolorosa que em pugui resultar, és la millor política que podem endegar en aquesta desesperada situació en què la follia i la gelosia de James ens han sumit. Quan jo era jove, Mr. Holmes, vaig estimar amb un amor que només arriba un cop a la vida. Vaig oferir el matrimoni a aquella dama, però ella refusà amb el pretext que el nostre enllaç podia malmenar la meva carrera. Si hagués sobreviscut, estic segur que ella no s’hauria casat amb ningú més. Va morir, i em deixà aquest únic fill, que he educat i protegit per ella. No en podia pas reconèixer la paternitat als ulls del món, però li vaig donar la millor educació, i d’ençà del seu naixement l’he mantingut a prop meu. Resulta que un bon dia descobrí el meu secret, i des d’aleshores ha presumit sempre que té la prerrogativa de provocar un escàndol, la qual cosa seria molt ignominiosa per a mi. La seva presència influí en l’infeliç desenllaç del meu matrimoni. Sobretot, odiava el meu jove legítim hereu des del començament amb un menyspreu constant. Em preguntareu per què, donades aquestes circumstàncies, encara mantenia James sota la meva teulada. Us respondré que era perquè em semblava veure en ell el rostre de la seva mare, i que per la seva estimada memòria no hi havia fi al meu llarg sofriment. També tenia totes les seves virtuts…, no n’hi havia cap que ell no em dugués al pensament. Però jo tenia tanta por que li pogués fer algun mal a Arthur —és a dir, Lord Saltire—, que vaig enviar aquest a l’escola del Doctor Huxtable.

»James es posà en contacte amb el tal Hayes perquè l’home era un arrendatari meu, i James em feia de representant. El dispeser es comportà com un perfecte bergant des del primer moment, però, per extraordinari que pugui semblar, James intimà amb ell. Sempre demostrà una predilecció especial a envoltar-se de males companyies. Quan James decidí de segrestar Lord Saltire, es va valer dels serveis d’aquest home. Com recordareu, jo vaig escriure a Arthur el dia abans del seu segrest. Doncs bé, James obrí la carta i hi afegí una nota en la qual demanava a Arthur que es reunís amb ell en un petit bosc conegut com Ragged Shaw que es troba prop de l’escola. Va utilitzar el nom de la duquessa, i així va convèncer el noi perquè sortís. Aquella nit anà amb bicicleta fins allà —us estic dient el que ell m’ha confessat a mi— i anuncià a Arthur, amb qui es va trobar al bosc, que la seva mare frisava per veure’l, que l’esperava a la devesa, i que si tornava al bosquet a mitjanit hi trobaria un home dalt d’un cavall que el duria en presència de la seva mare. El pobre Arthur va caure al parany. Acudí a la cita, i hi trobà Hayes muntat sobre un poni. Arthur hi va pujar, i varen marxar plegats. Pel que sembla —si bé James se n’assabentà tot just ahir—, els varen empaitar, Hayes copejà el perseguidor amb el seu bastó i l’home va morir com a conseqüència de les ferides rebudes. Hayes portà Arthur a la seva taverna, “Fighting Cock”, on fou confinat en una habitació del pis de dalt, sota la vigilància de Mrs. Hayes, que és una dona amable, però del tot dominada pel seu brutal marit.

»Bé, Mr. Holmes, tal era la situació quan us vaig conèixer dos dies enrere. Llavors, jo no tenia més idea de la veritat de la que podíeu tenir vós. Em preguntareu quin fou el motiu que va empènyer James a realitzar una acció tan denigrant com aquella. Us contestaré que, en bona part, es devia a l’irraonable i fanàtic menyspreu que sentia envers el meu hereu. Ell considerava que hauria estat el beneficiari de tots els meus béns, i experimentava un intens ressentiment contra les lleis socials que ho impossibilitaven. Al mateix temps, tenia un motiu força més concret. Estava ansiós perquè jo trenqués el vincle, i opinava que aquesta possibilitat residia a les meves mans. Va pensar en una negociació amb mi: em tornaria Arthur si jo estava disposat a trencar el vincle i el feia hereu mitjançant testament. Sabia molt bé que jo no recorreria pas a l’ajut de la policia contra ell. Estic convençut que m’hauria ofert aquest canvi, però en realitat no ho va fer pas, perquè els esdeveniments se succeïren amb excessiva rapidesa per a ell i no va tenir temps de posar els seus plans en pràctica.

»Allò que engegà en orris tots els seus esquemes fou el vostre descobriment del cos de l’infortunat Heidegger. James quedà aterrit per la notícia. Ens arribà ahir quan érem asseguts en aquest mateix despatx. El Doctor Huxtable ens va enviar un telegrama. James es mostrà tan afectat i nerviós que les meves sospites, que no havien mancat en cap moment, es convertiren de cop i volta en certesa. Ell em va fer una confessió del tot voluntària. Llavors m’implorà que mantingués el seu secret tres dies més, per tal de proporcionar al seu miserable còmplice una oportunitat de salvar la seva vida culpable. Vaig accedir —com ho he fet sempre— a la seva petició, i tot seguit James va anar al “Fighting Cock” corrents per advertir Hayes i brindar-li els mitjans perquè fugis. Jo no podia pas anar-hi a plena llum del dia sense que la meva presència allí no suscités comentaris, però tan aviat com es féu fosc hi vaig córrer per tal de veure el meu benvolgut Arthur. El vaig trobar en bones condicions de salut, però aterrit en grau superlatiu per l’espantosa mort que havia presenciat. Fidel a la meva promesa, si bé molt a contracor, vaig consentir que es quedés allà tres dies més a càrrec de Mrs. Hayes, ja que era evident que no podíem informar la policia del seu parador sense que els diguéssim també qui era l’assassí, i jo no veia com se’l podia castigar sense arruïnar, de retruc, la vida del meu infortunat James. M’heu demanat franquesa, Mr. Holmes, i he fet honor a la meva paraula, per tal com us ho he explicat tot sense que hagi recorregut en cap moment a circumloquis ni encobriments. En canvi, us pertoca a vós de ser igual de franc que jo».

—Ho seré —va prometre Holmes—. En primer lloc, Sa Excel·lència, em veig obligat a informar-vos que us heu col·locat en una situació força delicada als ulls de la justícia. Heu condonat una vilesa, i heu facilitat la fugida d’un assassí, ja que no tinc cap dubte que els diners que emprà James Wilder per propiciar el vol del seu còmplice varen sortir de la bossa de Sa Excel·lència.

El duc assentí amb el cap.

—Aquest és un assumpte molt seriós. En la meva opinió, Sa Excel·lència, és encara més culpable la vostra actitud envers el vostre fill més jove. L’heu deixat en aquella fonda durant tres dies.

—Però sota promeses solemnes…

—Què són les promeses per a aquesta mena de gentalla? No teniu pas garanties que no se’l tornarien a endur. En l’intent de protegir el vostre fill gran, heu exposat el vostre innocent fill petit a un perill imminent i innecessari. Ha estat una acció d’allò més injustificable.

L’orgullós lord de Holdernesse no estava gens acostumat que el renyessin a la seva pròpia mansió ducal. El seu ample front es va encendre d’ira, però la seva consciència acabà per imposar-se.

—Us ajudaré, però amb una sola condició. Crideu el vostre lacai i permeteu-me que li doni totes les instruccions que jo consideri oportunes.

Sense dir ni un mot, el duc va prémer el botó del timbre elèctric. Tot seguit, un criat accedí al despatx.

—Us alegrarà de saber —digué Holmes— que el vostre jove patró ha estat trobat. Es desig del duc que agafeu el cotxe i aneu al «Fighting Cock» de seguida per portar Lord Saltire a casa.

Un cop que el complagut lacai hagué desaparegut, Holmes va dir:

—Ara que hem assegurat el futur, podem permetre’ns de ser més benèvols amb el passat. No estic pas en una posició oficial, i no veig cap raó, per tal com els límits de la justícia estan garantits, perquè reveli tot el que sé. Pel que fa a Hayes, no puc pas fer-hi res. La forca l’espera, i no tinc intenció de salvar-lo de la seva mort. No us sabria dir què divulgarà sobre vós, però no tinc cap mena de dubte que Sa Excel·lència podrà fer-li entendre que com millor servirà els seus propis interessos serà mitjançant el silenci. Des del punt de vista de la policia, haurà segrestat el vostre fill per demanar-ne un rescat. Si el cos oficial no esbrina per ell mateix la resta de la història, no veig cap motiu perquè jo l’inciti a adoptar un punt de vista més ampli. Tanmateix, m’atreviria a advertir a Sa Excel·lència que la presència continuada de Mr. James Wilder a casa vostra només us aportarà noves desgràcies.

—Així ho entenc jo també. Mr. Holmes, i ja hem acordat que em deixarà per sempre més i anirà a la recerca de fortuna a Austràlia.

—En tal cas, Sa Excel·lència, ja que vós mateix heu afirmat que la major part de la vostra infelicitat en el matrimoni ha estat provocada per la seva presència, us suggeriria que presenteu les vostres excuses a la duquessa, i que proveu de restablir una relació que fou interrompuda d’una forma tan malaurada.

—També això ho he arranjat, Mr. Holmes. He escrit a la duquessa aquest mateix matí.

—En aquest cas —digué Holmes, aixecant-se—, em penso que el meu amic i jo podem congratular-nos dels feliços resultats de la nostra curta estada al nord. Hi ha un petit detall que m’agradaria d’aclarir. El tal Hayes havia ferrat els seus cavalls amb ferradures que reproduïen les petges de les vaques. Fou de Mr. Wilder que va aprendre aquest estratagema tan extraordinari?

El duc se submergí en les seves cabòries uns instants, amb una expressió d’enorme sorpresa al rostre. Aleshores obrí una porta i ens va fer passar a un ampli saló moblat com un museu. Ens acompanyà fins a una vitrina emplaçada en un racó i assenyalà la inscripció que constava a sota.

«Aquestes ferradures —resava el text— eren enterrades al fossar de Holdernesse Hall. Són per a l’ús dels cavalls, però disposen a la part inferior d’un peu forcat de ferro, per tal que els perseguidors equivoquessin el rastre. Hom suposa que pertanyeren a alguns dels intrusos Barons de Holdernesse, a l’Edat Mitjana».

Holmes obrí la vitrina i, després d’humitejar-se un dit, el passà per la ferradura. Quan el retirà, la seva pell presentava una fina pel·lícula de fang recent.

—Gràcies —digué, mentre tornava a col·locar el vidre al seu lloc—. És el segon objecte més interessant que he vist aquí, al nord.

—I el primer?

Holmes doblegà el xec i se’l guardà amb delicadesa al seu bloc de notes.

—Cal que us feu càrrec que sóc un home pobre —va dir, mentre acaronava el bloc afectuosament i se’l ficava a l’interior de la seva butxaca interior.





6. PETER EL NEGRE


Mai no he conegut el meu amic Sherlock Holmes en millors condicions, tant físiques com mentals, com en l’any 1895. Un exercici molt considerable de la seva professió li havia proporcionat la seva fama en constant augment, i jo fóra responsable d’un pecat d’indiscreció si gosava insinuar tan sols la identitat d’alguns dels il·lustres clients que travessaren el nostre humil llindar de Baker Street. Holmes, però, com tots els grans artistes, treballava per amor a l’art, i, llevat del cas del Duc de Holdernesse, rara vegada he sabut que demanés cap recompensa considerable pels seus inestimables serveis. Tan poc materialista era —o tan capriciós— que sovint negava el seu ajut als poderosos i als acabalats quan el problema no gaudia de la seva simpatia, mentre que consagrava diverses setmanes d’intensos esforços als afers d’algun client humil el cas del qual presentava les dramàtiques i estranyes qualitats que atreien la seva imaginació i desafiaven el seu enginy.

En aquest any memorable de 1895, una curiosa i incongruent successió de casos li havia cridat l’atenció, des de la seva cèlebre investigació de la mort sobtada del Cardenal Tosca —un cas que li fou encomanat per encàrrec exprés de Sa santedat el Papa— fins a l’arrest de Wilson, el sorprenent ensinistrador de canaris, fet que eradicà el flagell de la pesta de l’East End de Londres. Tot seguit d’aquests dos famosos casos s’esdevingueren la tragèdia de Woodman’s Lee i les molt misterioses circumstàncies que envoltaren la mort del capità Peter Carey. Cap història de les gestes de Mr. Sherlock Holmes no seria completa sense el relat d’aquest extraordinari assumpte.

En el decurs de la primera setmana del mes de juliol, el meu amic havia estat absent de les nostres dependències tan sovint i tant de temps, que jo sabia que estava ficat en algun afer. El fet que alguns homes d’aspecte malagradós vinguessin a casa en aquells dies i preguntessin pel capità Basil em dugué a creure que Holmes treballava en algun indret sota una de les nombroses disfresses i sobrenoms amb què, de vegades, ocultava la seva formidable identitat. Disposava almenys de cinc petits refugis emplaçats en diferents llocs de Londres on podia transformar la seva personalitat. No em digué pas res d’aquest assumpte, i jo no tenia per costum de forçar ningú perquè em confiés un secret. El primer senyal que em donà respecte de la direcció en què progressaven les seves perquisicions fou extraordinari. Ell havia marxat abans d’esmorzar, i jo despatxava el meu, quan entrà a l’habitació, amb el barret posat i un arpó acabat en punta sota el braç, com aquell qui duu un paraigua.

—Per l’amor de Déu, Holmes! —vaig exclamar—. Que potser voleu insinuar que heu estat passejant per Londres amb aquest instrument?

—Només he anat a cal carnisser i n’he tornat.

—A cal carnisser?

—I torno amb una gana excel·lent. No hi ha lloc a discussió, benvolgut Watson, de la importància de l’exercici abans del desdejuni. Però m’hi jugo el que vulgueu que no endevinaríeu mai en què ha consistit el meu exercici.

—Em sembla que no ho provaré pas.

Ell va riure per sota del nas mentre se servia una tassa de cafè.

—Si haguéssiu estat a la rebotiga d’Allardyce hi hauríeu vist un marrà mort penjat del sostre amb un ganxo, i un cavaller en mànigues de camisa que l’acoltellava furiosament amb aquesta arma. Doncs bé, aquella persona tan enèrgica era jo, i estic satisfet que sense un desplegament excessiu de la meva força puc traspassar el porc d’un sol cop. Potser us agradaria d’intentar-ho.

—Per res del món! Però, per què ho fèieu, això?

—Perquè em pensava que tenia una relació indirecta amb el misteri de Woodman’s Lee. Ah, Hopkins, vaig rebre el vostre telegrama la nit passada, i us estava esperant. Passeu i esmorzeu amb nosaltres.

El nostre visitant era un home molt despert, de trenta anys d’edat, abillat amb un discret vestit de xeviot, però amb el posat ben dret de qui està habituat a dur l’uniforme oficial. El vaig reconèixer de seguida com Stanley Hopkins, un jove inspector de policia en el futur del qual Holmes tenia dipositades grans esperances, mentre que ell, al seu torn, professava l’admiració i el respecte d’un deixeble envers els mètodes científics del cèlebre detectiu afeccionat. Hopkins mostrava una expressió sorruda, i es va asseure amb un aire d’intensa derrota.

—No, moltes gràcies, senyor. Ja he esmorzat abans de venir cap aquí. He passat la nit a ciutat, ja que vaig arribar anit per tal d’informar-vos.

—I què és el que ens heu d’informar?

—Un fracàs, senyor…, un rotund fracàs.

—No heu fet cap progrés?

—Cap ni un.

—Mare de Déu! Caldrà que doni un cop d’ull a l’assumpte.

—No sabeu com m’agradaria, Mr. Holmes. Aquesta és la meva primera gran oportunitat, i estic contra les cordes. Per l’amor de Déu, veniu i doneu-me un cop de mà.

—D’acord, d’acord. Resulta que ja he llegit totes les proves disponibles, inclòs l’informe de la investigació, amb força interès. Per cert, què me’n dieu de la petaca de tabac que hom trobà a l’escenari del crim? No hi havia cap pista?

Hopkins semblà sorprès.

—Era la petaca del propi home, senyor. Hi havia les seves inicials gravades a dins. Era de pell de foca, i ell mateix havia estat caçador de foques.

—Però no tenia pas pipa.

—No, senyor, no hi vàrem trobar cap pipa. De fet, fumava molt poc. I, en canvi, potser guardava el tabac per als seus amics.

—No en tinc pas cap dubte. Només ho esmento perquè, si fos jo qui dugués la investigació del cas, m’hauria inclinat a prendre aquest detall com el punt d’arrencada de les meves perquisicions. Tanmateix, el meu amic, el Doctor Watson, no en sap res d’aquest assumpte, i a mi no em faria res d’escoltar la seqüència dels fets una altra vegada. Exposeu-nos un breu resum de les circumstàncies més essencials.

Stanley Hopkins es tragué un full de paper de la butxaca.

—Tinc aquí algunes dades referents a la carrera del difunt, el capità Peter Carey. Va néixer el 1845 i tenia, per tant, cinquanta anys d’edat. Era un caçador de foques i balenes molt reputat i afortunat. El 1883 comandà el vapor Sea Unicorn, de Dundee. Protagonitzà aleshores un seguit d’expedicions molt pròsperes, i l’any després, el 1884, es retirà. A partir d’aleshores va viatjar durant uns quants anys, fins que adquirí una petita finca, anomenada Woodman’s Lee, prop de Forest Row, a Sussex. Allà hi visqué sis anys, fins que va morir ara fa una setmana.

»Aquest home presentava algunes característiques força singulars. En la vida ordinària, era un purità molt estricte, un individu apocat i reservat. Vivien amb ell la seva esposa, la seva filla, i dues criades. Aquestes canviaven força sovint, ja que no era aquella una llar gaire agradable, i de vegades esdevenia insuportable. L’home es donava de tant en tant a la beguda, i quan anava pitof era un dimoni. Hom diu que treia la seva esposa i la seva filla de casa en plena nit i les fuetejava fins que tot el veïnat es despertava pels crits.

»Fou encartat una vegada per un salvatge assalt contra el vell vicari, que havia anat a veure’l per tal de reprovar-li la seva conducta. En resum, Mr. Holmes, us costaria de trobar un home més agressiu que Peter Carey, i tinc entès que exhibia el mateix caràcter quan governava el seu vaixell. Hom el coneixia en la professió amb el sobrenom de Peter el Negre, no només per la seva pell bruna i el color de la barba, sinó també pels seus accessos de mal caràcter, que provocaven el terror en tots aquells que l’envoltaven. No cal dir que tots els seus veïns el menyspreaven i l’evitaven, i no n’he sentit ni una sola paraula de condol en relació amb la seva terrible fi.

»Ja deveu haver llegit a l’informe, Mr. Holmes, els detalls sobre la cabana d’aquest home, però potser el vostre amic no en té cap notícia. S’havia construït ell mateix una caseta de fusta, que anomenava “la cabina”, a un centenar de metres de la seva mansió, i era allí on dormia cada nit. Consistia en un petit refugi d’una sola habitació, de cinc metres per tres. Guardava la clau a la butxaca, es feia el llit, netejava l’estança ell mateix i no permetia que ningú en traspassés el llindar. Hi havia petites finestres a cada paret, que cobria amb cortines, i mai no les obria. Una de les finestres donava a la carretera, i quan els vianants que hi passaven veien el llum encès a l’interior de la cabana, tothom l’assenyalava i es preguntava què hi deuria fer allà dins, en Peter el Negre. És la mateixa finestra, Mr. Holmes, que ens brindà una de les poques pistes que consten a l’informe.

»Ja recordareu que un paleta anomenat Slater, que procedia de Forest Row cap a la una de la matinada, dos dies abans de l’assassinat, s’aturà davant la finca i observà el petit quadrat de llum que resplendia entre els arbres. Jura que es veia la silueta d’un home retallada sobre les cortines, i que aquella ombra no corresponia pas a la de Peter Carey, a qui coneixia força bé. Aquell home també duia barba, però força més curta i eriçada d’una manera ben diferent que la del capità. Això és el que Slater testimonia, però també s’havia passat un parell d’hores a la taverna del poble, i la carretera es troba a una certa distància de la finestra. A més, aquest fet s’esdevingué dilluns, i el crim tingué lloc dimecres.

»El dimarts, Peter Carey estava de molt mal humor, tenia la cara encesa per l’alcohol i es mostrava tan violent com una bèstia salvatge. Es presentà a casa seva, i les dones acudiren corrents així que el sentiren arribar. Més tard, cap al vespre, se’n va anar cap a la seva cabana. Al voltant de les dues de la matinada de l’endemà, la seva filla, que dormia amb la finestra oberta, sentí un crit esgarrifós procedent del refugi, però no era pas inhabitual en ell que xisclés i bramés quan havia begut massa, així que ningú no en va fer cap cas. Quan, a les set del matí, una de les criades es va llevar, es fixà que la porta de la cabana era oberta, però l’home inspirava un terror tal, que no fou fins al migdia que algú s’aventurà a veure què li havia passat. Quan espiaren des de la porta oberta, contemplaren un espectacle que els envià cap al poble a corre-cuita i amb la cara pàl·lida. Una hora més tard, jo arribava a l’escenari del crim i em feia càrrec del cas.

»Bé, com vós sabeu, Mr. Holmes, sóc un home de nervis acerats, però us asseguro que em vaig estremir de cap a peus quan vaig donar un cop d’ull a l’interior d’aquella caseta. L’estança brunzia com un orgue per causa dels centenars de mosques i borinots allí congregats, i el terra i les parets semblaven propis de la casa dels horrors. Ell ho anomenava la cabina, i això és el que era en realitat, perquè hom diria que es trobava a bord d’un vaixell. En un racó hi havia una llitera, una arca, mapes i cartes marines, un gravat del Sea Unicorn, una filera de diaris de navegació sobre una estanteria…, tot allò que hom esperaria de trobar a la cabina d’un capità. Enmig de l’habitació, estava ajagut aquell pobre desgraciat, amb l’expressió retorçada en una ganyota d’immens sofriment, i la llarga barba rígida per l’agonia. El seu pit corpulent apareixia traspassat per un arpó d’acer, que havia anat a clavar-se a la paret de fusta que es trobava darrere seu. L’havien clavat com un escarabat sobre un cartó. Per suposat, era ja ben mort, i ho havia estat d’ençà que llançà aquell darrer esgarip d’agonia.

»Ja conec els vostres mètodes, senyor, i els vaig posar en pràctica de seguida. Abans de permetre que toquessin res vaig examinar acuradament el terreny que envoltava la caseta, així com el terra de l’habitació. No hi havia pas petjades».

—No voldreu pas dir que no en veiéreu cap?

—Us asseguro, senyor, que no n’hi havia cap.

—Benvolgut Hopkins, jo he investigat multitud de crims, però encara no n’he vist cap perpetrat per una criatura voladora. Mentre el criminal tingui dues cames o dues potes, hi ha d’haver alguna osca, alguna raspadura, algun lleu desplaçament que pugui ser detectat per l’investigador científic. És increïble que aquella habitació tacada de sang no contingués cap mena d’empremta que us ajudés. No obstant això, tinc entès, a partir de la lectura de l’informe, que hi havia una sèrie d’objectes la inspecció dels quals vàreu passar per alt.

El jove inspector parpellejà davant els irònics comentaris del meu company.

—Vaig ser un ximple per no cridar-vos en aquells moments, Mr. Holmes. Tanmateix, ja no serveix de res que me’n lamenti a hores d’ara. Hi havia a l’habitació alguns objectes que suscitaven un interès especial. Un era l’arpó amb què hom va cometre l’assassinat. Havia estat despenjat d’una prestatgeria situada en una de les parets, on quedaven dos arpons més i un buit on havia estat el tercer. A l’empunyadura hi figurava la inscripció «Vapor Sea Unicorn, Dundee». Això suggeria la possibilitat que el crim fos comès en un moment d’ira, i que l’assassí havia agafat la primera arma que havia trobat al seu abast. La circumstància que la mort s’esdevingué a les dues de la matinada, i que Peter Carey estigués vestit del tot, indicava que havia tingut una entrevista amb l’assassí, una impressió reforçada pel fet que hi havia una ampolla de rom i dos gots bruts damunt la taula.

—Sí —digué Holmes—, em penso que ambdues conclusions són acceptables. Hi havia cap més beguda espirituosa a la cambra, a banda del rom?

—Sí; hi havia sengles ampolles de brandy i whisky sobre l’arca. Però aquest detall no és pas important, ja que les botelles eren plenes i, per consegüent, no s’havien fet servir.

—Malgrat tot, la seva presència té algun significat —digué Holmes—. Això no obstant, sentim quelcom més sobre els objectes que vós relacioneu amb el cas.

—Hi havia aquella petaca de tabac, damunt la taula.

—A quina part de la taula?

—Al bell mig. La petaca era de pell de foca, i duia una corretja de cuir. A la solapa, tenia gravades les inicials P.C., i contenia uns quinze grams de tabac fort de pipa.

—Excel·lent! Què més?

Stanley Hopkins es va treure de la butxaca un quadern de notes de tapes grises, gastades i brutes, i els fulls descolorits. A la primera pàgina hi constaven les inicials J. H. N. i la data 1883 escrites amb ploma. Holmes deixà el quadern sobre la taula i l’examinà de forma minuciosa, mentre que Hopkins i jo seguíem les seves evolucions per sobre les seves espatlles. A la segona pàgina, hi havia escrites les lletres C. P. R., i tot seguit venien uns quants fulls plens de xifres. Un altre títol era Argentina, un altre Costa Rica i un tercer Sao Paulo, tots seguits de pàgines plenes de signes i figures.

—Què en traieu, de tot això? —inquirí Holmes.

—Semblen llistes de valors de borsa. Jo diria que J. H. N. són les inicials d’un agent de borsa, i que C. P. R. potser corresponien al seu client.

—I si hi posàvem la Canadian Pacific Railway? —digué Holmes.

Stanley Hopkins renegà entre dents, i es colpejà la cuixa amb el puny clos.

—Quin ximple que he estat! —va exclamar—. Per suposat, deu ser com vós dieu. Aleshores, les úniques inicials que ens resten per identificar són J. H. N. Ja he examinat les llistes antigues del mercat de valors de la Borsa, però no n’he pogut trobar cap ni al palau ni entre els agents les inicials dels quals coincideixin amb aquestes. Tanmateix, tinc el pressentiment que aquesta pista és la més important de les que coneixem. Cal que admeteu, Mr. Holmes, que existeix la possibilitat que aquestes inicials corresponguin a les de la segona persona present…, en altres paraules, a les de l’assassí. M’atreviria també a suggerir que la introducció en el cas d’un document que aporta llargues llistes de valors borsaris ens proporciona, per primera vegada, alguna indicació respecte del mòbil del crim.

L’expressió de Sherlock Holmes evidenciava que se sentia força desconcertat per aquest darrer desenvolupament.

—Cal que admeti els dos punts de vista que acabeu d’exposar —va dir—. Confesso que el bloc de notes, que no era esmentat a l’informe, modifica totes les teories que havia concebut fins ara. Concretament, m’havia format una teoria en la qual no hi sé encabir aquest detall. Heu provat d’investigar algun dels valors aquí consignats?

—A hores d’ara s’està investigant aquest tema a les oficines, però molt em temo que el registre complet d’aquestes empreses sud-americanes resideix a Sud-amèrica, i que passaran unes quantes setmanes abans que localitzem les accions.

Holmes havia estat examinant les tapes del bloc de notes amb la seva lent d’augment.

—Fixeu-vos, aquí hi ha una descoloració —va dir.

—Sí, senyor, és una taca de sang. Ja us vaig informar que vaig recollir el bloc de terra.

—La taca de sang, era a sobre o a sota?

—Al costat.

—La qual cosa demostra, com és lògic, que el bloc va caure un cop que el crim ja havia estat comès.

—Exacte, Mr. Holmes. Ja vaig apreciar aquesta circumstància, i vaig conjecturar que l’assassí havia fet caure el llibre en la seva precipitada fugida.

—Suposo que hom no ha trobat cap d’aquests valors entre les possessions de la víctima.

—No, senyor.

—Coneixeu cap raó per sospitar d’un robatori?

—No, senyor. Segons que sembla, no havien tocat res.

—Com hi ha Déu, que aquest és un cas d’allò més interessant. També hi havia un ganivet, veritat?

—Sí, dins la seva funda corresponent. Era als peus de la víctima. Mrs. Carey l’ha identificat com a propietat del seu marit.

Holmes se sumí en les seves reflexions durant uns moments.

—Bé —digué per fi—, suposo que m’hi hauré d’acostar i donar-hi un cop d’ull.

Stanley Hopkins deixà anar un crit de joia.

—Gràcies, senyor. Acabeu de treure’m un pes de sobre.

Holmes sacsejà el dit índex en direcció a l’inspector.

—Hauria estat una tasca més senzilla una setmana enrere —va dir Holmes—. Però, tot i així, potser la meva visita no serà del tot inútil. Watson, si poguéssiu permetre-us el temps, m’agradaria molt que em brindéssiu la vostra companyia. Si teniu la bondat de cridar un cotxe, Hopkins, estarem llestos per fer cap a Forest Row d’aquí a un quart d’hora.

Un cop arribats al petit baixador, viatjàrem durant uns quants quilòmetres a través de les restes de l’extens bosc que, força segles enrere, havia mantingut els invasors saxons a ratlla: la impenetrable «selva», durant sis anys el baluard de Gran Bretanya. Àmplies extensions del bosc s’havien convertit en clarianes, ja que aquest fou també l’indret escollit per les ferreries del país per establir-s’hi, i els arbres varen ser tallats per fondre-hi el mineral. Ara, els jaciments del nord, més rics, han absorbit el comerç del ferro, i res llevat d’aquests bosquets devastats i uns grans solcs al terreny testimonien l’activitat desenvolupada en el passat. En una clariana, sobre el verd vessant d’un turó, s’hi veia una casa llarga i baixa de pedra, comunicada per un sinuós camí que travessava els camps. Més pròxima a la carretera, i envoltada d’arbustos per tres costats, es dreçava una petita cabana, amb una finestra i la porta encarades cap a nosaltres. Era l’escenari del crim.

Stanley Hopkins ens conduí, primer de tot, a la casa, on ens presentà a una dona desmillorada i de cabell gris, la vídua de l’home assassinat, el rostre esprimatxat i arrugat de la qual, junt amb la furtiva mirada de terror als seus ulls envermellits, revelaven els anys de penalitats i mals tractes que havia hagut de suportar. També hi vàrem conèixer la filla del difunt, una noia pàl·lida i de cabells rossos, els ulls de la qual resplendiren d’una manera desafiant quan ens va anunciar que s’alegrava que el seu pare fos mort, i que beneïa la mà que l’havia occit. Era una família terrible, la que Peter Carey el Negre havia conformat gràcies als seus mèrits, i fou amb un sentiment d’alleujament que ens trobàrem de bell nou a la llum del sol, mentre recorríem el camí pels peus del difunt.

La cabana consistia en una edificació ben senzilla, amb les parets i la teulada de fusta, una finestra al costat de la porta i una altra a la paret oposada. Stanley Hopkins es va treure la clau de la butxaca, i ja l’havia allotjada al pany, quan s’aturà amb una expressió d’atenció i sorpresa al seu semblant.

—Algú ha provat de forçar el pany —va dir.

No hi havia cap mena de dubte sobre aquest fet. La fusta apareixia tallada, i sobre la pintura s’hi veien algunes ratllades blanques que feien la impressió de ser bastant recents. Al mateix temps, Holmes examinava la finestra.

—També han provat de forçar la finestra. Sigui qui sigui, no ha aconseguit pas d’entrar-hi. Deuria ser un lladregot molt limitat de recursos.

—És un fet extraordinari —observà l’inspector—. Juraria que aquestes marques no hi eren pas, ahir al vespre.

—Deu ser obra d’algun curiós del poble, potser —vaig suggerir jo.

—És força improbable. Molt pocs gosarien de trepitjar aquesta propietat, i encara menys de provar d’entrar a la cabina. Què en penseu, Mr. Holmes?

—En penso que la sort és molt considerada amb nosaltres.

—Voleu dir que la persona que ho ha fet hi tornarà?

—És força probable. Va venir confiada que la porta seria oberta. Provà d’entrar-hi amb la fulla d’una petita navalla. No ho aconseguí. Què faria tot seguit?

—Tornar la nit següent amb una eina més potent.

—Això mateix diria jo. I seria un error imperdonable que no hi fóssim per dispensar-li una benvinguda com cal. Mentrestant, permeteu-me que vegi l’interior de la cabina.

Els vestigis de la tragèdia havien estat retirats o esborrats, però el mobiliari de la reduïda estança encara conservava les mateixes condicions que la nit del crim. Durant dues hores, sumit en la més intensa concentració, Holmes examinà cada un dels objectes per torns, però la seva expressió evidenciava que les seves perquisicions no tenien gaire èxit. Només una vegada s’aturà en la seva pacient investigació.

—Us heu endut res d’aquest prestatge, Hopkins?

—No, no n’he tocat pas res.

—Hi manca alguna cosa. En aquesta banda del prestatge hi ha menys pols que a la resta. Potser era un llibre, o fins i tot una capsa. Bé, bé, no hi puc fer més. Passegem una estona per aquests ufanosos boscos, Watson, i recreem-nos unes hores en l’observació dels ocells i les flors. Ens trobarem aquí mateix més tard, Hopkins, i veurem si el cavaller que visità la cabana la passada nit ens dissipa alguns dubtes.

Eren les onze tocades quan formàrem la nostra petita emboscada. Hopkins es mostrava partidari de deixar la porta del refugi oberta, però Holmes opinava que això només serviria per suscitar les sospites de l’intrús. El pany era d’allò més senzill, i només calia un ganivet de fulla sòlida per forçar-lo. Holmes suggerí també que més valia que ens esperéssim no pas dins la cabana, sinó a fora, entre els matolls que creixien prop de la finestra del darrere. Així, podríem observar l’home si encenia un llum, i constataríem l’objecte de la seva visita nocturna.

Fou una llarga i avorrida vigília, i tanmateix aportà un xic de l’emoció que experimenta el caçador apostat a la riba d’una bassa i espera l’arribada de la bèstia assedegada. Quina classe de criatura salvatge era la que ensopegaríem enmig de la fosca? ¿Seria un tigre ferotge del món del crim, que només es deixaria caçar un cop hagués oposat una tenaç resistència amb urpes i ullals, o potser seria un xacal famolenc, perillós només per als dèbils i desvalguts? Esperàvem ajupits, en un silenci absolut, entre els arbustos. Al començament, només les passes d’alguns vilatans tardans, o el rumor d’unes veus procedents del poble, animaren la nostra vetlla; però una per una, totes aquestes interrupcions s’anaren apagant, i una completa calma se cerní sobre nosaltres, llevat de les campanades llunyanes de l’església, que ens anunciaven els progressos de la nit, i el murmuri d’un fi plugim que queia sobre la vegetació entre la qual ens trobàvem arrecerats.

Ja havien tocat dos quarts de tres, l’hora més fosca abans de l’alba, quan tots tres ens sobresaltàrem en sentir un baix però sobtat clic procedent de la direcció de la porta. Algú havia entrat a la propietat. Seguí un llarg silenci, i jo ja començava a creure que havia estat una falsa alarma, quan sentírem unes passes decidides a l’altra banda de la cabana, i un moment després un soroll metàl·lic de fregament. L’home provava de forçar el pany! Aquesta vegada, la seva habilitat era més gran o la seva eina millor, perquè de sobte ens arribà un espetec i el grinyol de les frontisses. Aleshores hom encengué un llumí, i a l’instant següent la llum regular d’una espelma omplia l’interior del refugi. Tots teníem els ulls clavats a l’escena que es desenvolupava dins la cambra, a través de la cortina de gasa de la finestra.

El visitant nocturn era un home jove, prim i fràgil, amb un bigoti negre que intensificava l’extrema pal·lidesa del seu rostre. No deuria tenir gaire més de vint anys d’edat. Jo no havia vist mai un ésser humà en un estat de terror tan llastimós, ja que li petaven les dents i li tremolaven tots els membres del cos. Anava vestit com un cavaller, amb la jaqueta típica de Norfolk, un pantalons de golf i una gorra de roba. Veiérem com mirava al seu voltant amb ulls espantats. Llavors deixà l’espelma damunt la taula i desaparegué del nostre camp de visió, en un dels racons. Tornà amb un voluminós llibre, un dels diaris de bord arrenglerats sobre els prestatges. S’inclinà sobre la taula i passà les pàgines amb rapidesa fins que va trobar l’entrada que li interessava. A continuació, amb un gest d’enuig amb el puny clos, tancà el llibre, el tornà al seu lloc i apagà el llum. Amb prou feines s’havia girat per abandonar la cabana quan la mà de Hopkins era sobre l’espatlla del xicot, i vaig sentir el seu crit sufocat de terror en adonar-se que l’havien sorprès. Hom encengué l’espelma de bell nou, i allí era el nostre infeliç presoner, tremolós i agemolit de por, en mans del detectiu. Es deixà caure sobre una cadira, i ens mirà a tots tres, un per un, amb una expressió desvalguda.

—Ara, amic meu —va dir Stanley Hopkins—, expliqueu-nos qui sou vós i què hi heu vingut a fer, aquí.

El jove féu un esforç evident per controlar el seu nerviosisme.

—Sou detectius, suposo —va dir—. Us deveu imaginar que tinc alguna relació amb la mort del capità Peter Carey, però us asseguro que en sóc innocent.

—Això ja ho veurem —replicà Hopkins—. En primer lloc, com us dieu?

—Em dic John Hopley Neligan.

Vaig veure que Holmes i Hopkins bescanviaven una fugaç mirada.

—Què hi feu, aquí?

—Puc enraonar confidencialment?

—No, molt em temo que no.

—I per què hauria de dir-vos-ho?

—Si no en sabeu cap resposta, és possible que tingueu problemes al judici.

El jove va parpellejar.

—D’acord, us ho diré —va fer—. I per què no? Només lamento que s’airegi aquest vell escàndol una vegada més. Heu sentit mai parlar de Dawson & Neligan?

Vaig llegir en l’expressió de Hopkins que no n’havia sentit parlar mai, però Holmes es mostrà força interessat en el tema.

—Us referiu als banquers de West Country? —digué el meu company—. Defraudaren un milió de lliures, arruïnaren la meitat de les famílies del comtat de Cornwall, i Neligan va desaparèixer.

—Exacte. Neligan era el meu pare.

Per fi arribàvem a quelcom de positiu, i tanmateix semblava que existia una gran distància entre un banquer escapolit i el capità Peter Carey, clavat a la paret amb un dels seus propis arpons. Tots escoltàrem amb enorme atenció les paraules del jove.

—Fou el meu pare el veritable implicat en l’afer. Dawson ja s’havia retirat. Jo només comptava deu anys d’edat en aquella època, però ja era prou gran per experimentar la por i la vergonya derivades de l’escàndol. S’ha dit sempre que el meu pare va robar tots els valors de borsa i fugi. Això no és pas cert. Ell tenia el convenciment que, si li concedien prou temps per a realitzar-los, tot aniria bé, i els creditors cobrarien íntegrament. Salpà en el seu petit iot cap a Noruega just abans que fos expedida l’ordre d’arrest contra ell. Recordo aquella nit en què s’acomiadà de la meva mare. Ens deixà una llista dels valors que s’enduia, i jurà que tornaria amb el seu honor salvat, i que ningú que hagués engalipat no en sortiria perjudicat. Doncs bé, ja no en rebérem cap més notícia, però tant el iot com ell s’esvaniren del tot. La meva mare i jo crèiem que ell, el vaixell i els valors que s’havia endut descansaven al fons del mar. Teníem un amic de confiança, que es dedicava als negocis, i fou ell qui descobrí, fa un quant temps, que alguns dels valors desapareguts junt amb el meu pare havien reaparegut al mercat de Londres. Ja us podeu imaginar el nostre esbalaïment. M’he passat molts mesos seguint-los la pista fins que en definitiva, després de no poques dificultats i maldecaps, he esbrinat que el venedor original fou el capità Peter Carey, el propietari d’aquesta cabana.

»Com és natural, vaig efectuar algunes investigacions sobre aquest home. Vaig esbrinar que havia comandat un balener que tornava de les mars de l’Àrtic al mateix temps que el meu pare realitzava la seva travessia cap a Noruega. La tardor d’aquell any fou bastant tempestuosa, i hi hagué una gran profusió de borrascades procedents del sud. El iot del meu pare deuria haver estat arrossegat pels vents cap al nord, i allí es deuria trobar amb el vaixell del capità Carey. Si era així, què se n’havia fet, del meu pare? En qualsevol cas, si jo podia demostrar, a partir de la declaració de Peter Carey, com havien anat a parar aquells valors al mercat, tindria una prova, si més no, que el meu pare no se les havia pas venut, i que quan se les endugué no ho féu pas per al seu benefici personal.

»Vaig venir fins a Sussex amb la intenció d’entrevistar-me amb el capità, però fou en aquell moment que s’esdevingué la seva tràgica fi. Vaig llegir a l’informe oficial de la policia la descripció d’aquesta cabina, que afirmava també que els diaris de bord del seu vaixell es conservaven aquí. Se m’acudí que, si esbrinava què succeí al mes d’agost del 1883 a bord del Sea Unicorn, potser aclariria el misteri del fat del meu pare. Anit vaig provar d’accedir a aquests diaris, però no vaig saber obrir la porta. Aquesta nit he tornat a intentar-ho, i hi he reeixit; però he descobert que les pàgines corresponents al mes que m’interessava han estat arrencades del llibre. En aquell precís instant, m’he vist presoner en les vostres mans.

—Això és tot? —inquirí Hopkins.

—Sí, això és tot.

Els ulls del jove ens miraren a tots tres quan hagué pronunciat aquestes paraules.

—Teniu res més a dir?

El xicot vacil·là un moment.

—No, res més.

—No heu estat aquí abans de la nit passada?

—No.

—Aleshores, com explicaríeu això? —exclamà Hopkins, al mateix temps que li mostrava el bloc de notes, amb les inicials del nostre presoner a la primera pàgina i les tapes tacades de sang.

El jove s’esfondrà en veure el bloc. Ocultà el rostre entre les mans i s’estremí de cap a peus.

—On l’heu trobat? —va gemegar—. Em pensava que l’havia perdut a l’hotel.

—Ja n’hi ha prou —digué Hopkins amb severitat—. Tot allò que vulgueu afegir, caldrà que ho feu davant d’un tribunal. Ara m’haureu d’acompanyar a la comissaria. Bé, Mr. Holmes, us quedo molt agraït a vós i al vostre amic per la col·laboració que m’heu prestat. Com veieu, la vostra presència no era pas necessària, i hauria pogut conduir el cas fins a aquest exitós desenllaç sense vós; però, tanmateix, us ho agraeixo de cor. Teniu habitacions reservades a l’Hotel Brambletye, de manera que podem fer cap al poble plegats.

—Bé, Watson, què us ha semblat? —em preguntà Holmes, en el camí de tornada a Londres l’endemà al matí.

—M’ha semblat que no n’esteu gaire satisfet.

—Oh, sí, benvolgut Watson, n’estic del tot satisfet. Però, al mateix temps, cal que reconegui que els mètodes de Stanley Hopkins no m’inspiren gaire confiança. N’estic força decebut. N’esperava bastant més, d’ell. Convé sempre que hom consideri una possible alternativa i prengui precaucions al respecte. Es la primera regla de la investigació criminal.

—Quina és l’alternativa, doncs?

—La línia d’investigació que he seguit fins al moment present. Potser no dugui a res. No us ho sabria pas dir. Però, si més no, la seguiré fins al capdavall.

Diverses cartes esperaven Holmes a Baker Street. N’agafà una, l’obrí, i esclafi en un triomfal accés de riure.

—Excel·lent, Watson. Veig que l’alternativa prospera. No teniu pas formularis per a telegrames? Anoteu-me, si us plau, els missatges següents: «Summer, agent marítim, Ratcliff Highway. Envieu tres homes, perquè arribin demà matí a les deu. Signat: Basil». Aquest és el meu nom en segons quins indrets. Escriviu aquest altre: «Inspector Stanley Hopkins, 46 Lord Street, Brixton. Veniu a esmorzar demà a les nou trenta. Important. Responeu si no podeu. Signat: Sherlock Holmes». Mireu, Watson, aquest cas infernal m’ha obsessionat durant deu dies. Mitjançant aquests dos telegrames, espero alliberar-me’n per sempre més. Confio que demà en sentirem enraonar per darrera vegada.

Amb puntualitat envejable, l’inspector Stanley Hopkins comparegué a les nostres dependències, i tots tres vàrem seure a la taula davant el suculent desdejuni que Mrs. Hudson ens havia preparat. El jove detectiu estava de bon humor, per causa del seu èxit en la resolució del cas.

—Creieu de debò que la vostra solució és la correcta? —li preguntà Holmes.

—No em puc imaginar un cas més ben resolt.

—A mi no em sembla pas que hom el pugui considerar tancat.

—Em sorpreneu, Mr. Holmes. Què més se’n podria demanar?

—La vostra versió, cobreix tots els detalls?

—Sens dubte. He descobert que el jove Neligan es registrà a l’Hotel Brambletye el mateix dia en què fou comès el crim. Hi arribà amb la pretensió de jugar al golf. La seva cambra s’ubicava a la planta baixa, de manera que en podia sortir sempre que volgués. Aquella nit va anar a Woodman’s Lee, visità Peter Carey a la cabana, es barallà amb ell i el va matar amb l’arpó. Després, horroritzat pel que havia fet, fugi corrents del refugi, i amb les presses deixà caure el bloc de notes que s’havia endut per tal d’interrogar Peter Carey respecte dels valors borsaris. Potser heu observat que alguns d’aquests valors tenen un senyal al costat, mentre que d’altres —la major part— no en tenen cap. Els senyalats han estat trobats al mercat de Londres, però és probable que els altres obressin encara en poder de Carey, i el jove Neligan, segons el seu propi testimoni, estava ansiós per recuperar-los en bé dels creditors del seu pare. Després de la fugida, no gosà d’apropar-se a la cabana durant algun temps, però al final es veié obligat a fer-ho per tal d’obtenir la informació que necessitava. No us sembla una explicació simple i evident?

Holmes somrigué i brandà el cap.

—El que em sembla és que hi ha només un inconvenient, Hopkins, que converteix la vostra en una versió intrínsecament impossible. Heu provat mai de traspassar un cos amb un arpó? No? Vaja, vaja, benvolgut senyor, en tal cas caldrà que feu atenció als detalls següents. El meu amic Watson us confirmarà que vaig dedicar tot un matí a aquest exercici. No és una tasca fàcil, i requereix un braç fort i entrenat. Però el cop que matà Peter Carey fou assestat amb una violència tal, que la punta de l’arma es va clavar ben fons a la paret. De veritat creieu que aquest jove anèmic seria capaç de protagonitzar un atac tan ferotge? És ell l’home que compartí rom i aigua amb Peter el Negre en la fosca de la nit? Era el seu perfil el que fou vist darrere les cortines de la finestra dues nits abans? No, no, Hopkins; és una altra i més poderosa persona la que hauríem de cercar.

La cara del detectiu s’havia fet cada vegada més llarga en el decurs de la dissertació de Holmes. Totes les seves esperances i ambicions se n’havien anat en orris. Però no abandonaria pas la seva posició sense que oferís una certa resistència.

—No podeu negar que Neligan hi era present la nit del crim, Mr. Holmes. El bloc de notes així ho demostra. Em penso que disposo de proves suficients perquè qualsevol jurat en quedi convençut, encara que vós hi trobeu algun defecte. A més, Mr. Holmes, jo he pogut arrestar el meu home. Quant al terrible personatge que vós proposeu, on és?

—Jo més aviat diria que és a l’escala d’aquesta casa —anuncià Holmes amb serenitat—. Em penso, Watson, que faríeu bé de deixar el vostre revòlver a l’abast de la mà. —El meu amic s’aixecà de la cadira i deixà un paper manuscrit davant la taula auxiliar—. Ara ja estem preparats —afegí.

Havíem sentit unes veus rogalloses procedents de l’escala, i ara Mrs. Hudson obria la porta per anunciar-nos l’arribada de tres homes que preguntaven pel capità Basil.

—Digueu-los que passin, però un per un —va dir Holmes.

El primer visitant era una mostra d’home, petit i rabassut, de galtes plenes i patilles blanques. Holmes s’havia tret una carta de la butxaca.

—Com et dius? —preguntà el meu company.

—James Lancaster.

—Em sap molt de greu, Lancaster, però la tripulació ja està completa. Té mig sobirà per la molèstia. Entra en aquella cambra i espera’t un moment.

El segon home era una persona alta i seca, amb el cabell llis i les galtes groguenques. Es deia Hugh Pattins. Rebé també el refús, el seu mig sobirà, i l’ordre d’esperar-se una mica.

El tercer aspirant era un home amb una presència física molt respectable. Un rostre ferotge, semblant al d’un buldog, estava emmarcat per una mata de cabells i barba negres, i un parell d’ulls foscos i penetrants brillaven sota unes celles espesses i sortints. Saludà i adoptà un posat de mariner, mentre feia girar la gorra entre les seves mans.

—Com et dius? —li preguntà Holmes.

—Patrick Cairns.

—Ets arponer?

—Sí, senyor. Vint-i-sis viatges.

—Ets de Dundee, suposo.

—Sí, senyor.

—Quins són els teus honoraris?

—Vuit lliures al mes.

—Pots començar de seguida?

—Tan aviat com hagi fet l’equipatge.

—Portes la documentació?

—Sí, senyor —es va treure un feix de papers gastats i llardosos de la butxaca. Holmes hi donà un cop d’ull i els hi va tornar.

—Ets l’home que buscava —va dir—. El contracte és damunt la taula. Si el firmes, la feina serà teva.

El mariner travessà l’habitació i agafà la ploma.

—Es aquí, on he de firmar? —va preguntar, inclinant-se sobre la taula.

Holmes es decantà cap a la seva esquena i li tirà totes dues mans al coll.

—Això mateix —va dir.

Vaig sentir un espetec metàl·lic i un bramul semblant al d’un brau. A l’instant següent, Holmes i el mariner rodolaven plegats per terra. L’home tenia una força tan formidable que, malgrat que Holmes li havia atrapat tots dos canells amb unes manilles, hauria reduït el meu amic si Hopkins i jo no haguéssim acudit al seu ajut. Només quan li vaig col·locar el fred canó del meu revòlver sobre el pols, va entendre per fi que tota resistència seria en va. Li lligàrem els turmells amb una corda i el vàrem obligar a aixecar-se, sense alè per la lluita sostinguda.

—Em fa l’efecte que us dec una disculpa, Hopkins —digué Sherlock Holmes—. Molt em temo que els ous ferrats ja deuen haver-se refredat. Tanmateix, suposo que gaudireu de la resta de l’esmorzar amb la tranquil·litat de saber que heu dut el cas fins a una triomfal conclusió.

Stanley Hopkins havia emmudit, pres d’astorament.

—No sé pas què dir, Mr. Holmes —va dir, per fi, bleixant i amb la cara ben roja—. Em sembla que he estat equivocat des del principi. Ara entenc, i no ho oblidaré mai, que jo sóc el deixeble i vós el mestre. Encara ara, ja veig què heu fet, però desconec com ho heu fet i què significa.

—Molt bé, molt bé —replicà Holmes, de bon humor—. Tots aprenem gràcies a l’experiència, i la lliçó que cal que assimileu del cas present és que no heu de perdre mai l’alternativa de vista. Estàveu tan absort en el jove Neligan que no podíeu dedicar ni un sol pensament a Patrick Cairns, el veritable assassí de Peter Carey.

La ronca veu del mariner va interrompre la conversa.

—Mireu, mestre —va dir—, jo no em queixo pas que m’hàgiu emmanillat d’aquesta manera, però cal que anomeneu les coses pel seu nom. Vós acabeu de dir que vaig assassinar Peter Carey; jo dic que vaig matar Peter Carey, i això és ben diferent. Potser no us creieu les meves paraules. Potser us penseu que només són excuses de mal pagador.

—En absolut —replicà Holmes—. Escoltarem tot allò que ens vulgueu explicar.

—Ben aviat estarà explicat, i com hi ha Déu que cada paraula és veritat. Jo coneixia bé en Peter el Negre, i quan esgrimí el seu ganivet el vaig traspassar amb l’arpó, perquè sabia que era ell o jo. Així és com va morir. No és pas just que ho qualifiqueu d’assassinat. De tota manera, aviat moriré amb una soga al voltant del coll i amb el ganivet d’en Peter el Negre clavat al cor.

—Quan vàreu arribar allí? —preguntà Holmes.

—Us ho contaré tot des del principi, però permeteu que m’assegui perquè pugui enraonar amb més facilitat. Fou el 1883 que succeí tot plegat…, al mes d’agost d’aquell any. Peter Carey era el capità del Sea Unicorn, i jo feia d’arponer. Sortíem de la regió dels gels amb destinació cap a casa, vents en contra i una borrasca procedent del sud que durà una setmana, quan topàrem amb una petita embarcació que el temporal havia arrossegat cap al nord. Hi havia un ocupant a bord…, un home de terra. La tripulació havia considerat que l’embarcació sotsobraria, i havia provat de guanyar la costa noruega amb el bot salvavides. Suposo que tots ells s’havien ofegat. Bé, vàrem pujar aquest home a bord, i ell i el capità mantingueren llargues xerrades a la cabina. Tot l’equipatge que duia el nàufrag era una capseta. Que jo sàpiga, el seu nom no fou mai esmentat, i durant la segona nit va desaparèixer com si mai no hagués existit. Tothom cregué que, o bé s’havia llançat a l’aigua, o bé havia caigut per la borda. Només un home coneixia la seva sort, i aquest home era jo, perquè vaig veure amb els meus propis ulls com el capità li lligava els peus i l’empenyia per sobre la borda enmig de la fosca de la nit, dos dies abans que albiréssim els llums de Shetland.

»Doncs bé, vaig callar el meu secret tot esperant les conseqüències que se’n poguessin derivar. Quan arribàrem a Escòcia, l’assumpte fou silenciat i ningú no preguntà res al respecte. Un estranger havia mort per accident, i ningú no n’havia de fer res. Poc després, Peter Carey deixava la mar, i em va costar uns quants anys de localitzar-lo. Vaig sospitar que, si havia abandonat la feina, era per raó del contingut d’aquella capseta, i que ara es podria permetre de pagar-me bé perquè tingués la boca tancada.

»Vaig descobrir el seu parador gràcies a un mariner que l’havia conegut a Londres, i me’n vaig anar a veure’l. La primera nit es mostrà força raonable, i estava disposat a pagar-me una quantitat que m’apartaria de la mar per la resta dels meus dies. Vàrem quedar que ho acabaríem de discutir dues nits més tard. Quan hi vaig tornar, estava completament begut i fet un dimoni. Ens asseguérem a la taula, vàrem beure plegats i recordàrem els vells temps, però com més bevia ell, menys m’agradava l’expressió del seu rostre. Vaig veure aquell arpó penjat a la paret i vaig pensar que potser el necessitaria abans que no em creia. Després, de sobte, va esclatar, i començà a escopir-me i insultar-me, amb una mirada assassina ais ulls i una enorme navalla a les mans. Encara no havia tingut temps de treure-la de la funda, quan jo ja l’havia traspassat amb l’arpó. Diantre, quin xiscle que va fer! I la seva expressió encara se’m presenta en somnis! Em vaig quedar allí, tot envoltat de sang, i vaig esperar uns moments; però tot estava tranquil, de manera que vaig tornar a agafar ànims. Vaig girar el cap i vaig veure la capseta damunt d’un prestatge. Jo hi tenia tant dret com Peter Carey, així que la vaig prendre i me la vaig endur de la cabana. Amb les presses, em vaig deixar la petaca sobre la taula.

»Us explicaré tot seguit la part més estranya de tota la història. Amb prou feines acabava de sortir de la cabana, quan vaig sentir algú que s’apropava, i em vaig amagar entre els arbustos. Vaig veure un home que caminava amb pas furtiu, va treure el cap per la porta del refugi, féu un crit com si hagués vist un fantasma i va fugir cames ajudeu-me. No us sabria pas dir qui era ni què volia. Llavors vaig caminar quinze quilòmetres, vaig agafar un tren a Tunbridge Well i vaig tornar a Londres sense que ningú s’adonés de res.

»Bé, quan vaig obrir la capsa, no hi vaig trobar pas diners, sinó una colla de paperots que no em veia amb cor de vendre. M’havia desfet d’en Peter el Negre, però ara em trobava a Londres sense un xelí a la butxaca. Només em quedava el meu ofici. Vaig llegir als anuncis d’un diari que demanaven arponers i oferien alts salaris, de manera que em vaig presentar a l’agència marítima i em varen adreçar aquí. Això és tot el que en sé, i us asseguro que si vaig matar en Peter el Negre la justícia me n’hauria de donar les gràcies, ja que li he estalviat el preu d’una soga.

—Una declaració d’allò més entenedora —observà Holmes, al mateix temps que s’aixecava i encenia la seva pipa—. Em penso, Hopkins, que no convé pas que perdeu el temps a l’hora de traslladar el vostre presoner a una institució de seguretat. Aquesta cambra no està gaire ben agençada com una cel·la, i Mr. Patrick Cairns ocupa un espai massa gran de la nostra catifa.

—Mr. Holmes —digué Hopkins—, no sé pas com expressar-vos la meva gratitud. Però, ni tan sols ara entenc com heu assolit aquest resultat.

—Senzillament, pel fet d’haver tingut la sort de seguir la pista correcta des del principi. És molt possible que, si hagués conegut l’existència del bloc de notes, aquest detall hauria distret els meus pensaments, tal com us succeí a vós. Però tot allò que jo sabia apuntava en una sola direcció. L’esbalaïdora força, l’habilitat en l’ús de l’arpó, el rom i l’aigua, la petaca de pell de foca, junt amb el tabac fort…, tot plegat apuntava cap a un mariner, i més concretament cap a un home que havia treballat a bord d’un balener. Tenia el convenciment que les inicials P.C. sobre la petaca no eren sinó una coincidència i no corresponien pas a les de Peter Carey, ja que rara vegada fumava i no s’havia trobat cap pipa a la seva cabina. Recordeu que us vaig preguntar si hi havia whisky i brandy dins el refugi? Vós responguéreu que n’hi havia, en efecte. Quants escocesos coneixeu que beurien rom si poguessin tenir accés a aquestes altres begudes? Sí, jo estava ben segur que havia de ser un mariner.

—I com el vàreu descobrir?

—Benvolgut senyor, el problema havia esdevingut molt simple. Si es tractava d’un mariner, només podia ser un que hagués navegat amb ell a bord del Sea Unicorn. Que jo sabés, Peter Carey no havia navegat en cap més vaixell. Em vaig passar tres dies enviant telegrames a Dundee, i en acabat havia obtingut els noms dels membres de la tripulació del Sea Unicorn l’any 1883. Quan vaig trobar Patrick Cairns entre els arponers, les meves perquisicions arribaven al seu final. Vaig sospitar que era probable que aquest home fos a Londres, i que desitgés abandonar el país durant un quant temps. Així, doncs, vaig deambular alguns dies per l’East End, em vaig inventar una expedició a l’Àrtic, vaig publicar un parell d’anuncis amb temptadores ofertes per als arponers que volguessin formar part de la tripulació del capità Basil…, i heus ací el resultat!

—Extraordinari! —exclamà Hopkins—. Extraordinari!

—Cal que aconseguiu l’alliberament del jove Neligan tan aviat com pugueu —va dir Holmes—. Confesso que crec que li deveu una disculpa. La capseta li hauria de ser restituïda però, com és natural, les accions que Peter Carey havia venut s’han perdut per sempre més. Aquí tenim el cotxe, Hopkins. Ja us podeu endur el vostre home. Si em necessitàveu per al judici, la meva adreça i la de Watson estarà ubicada en algun indret de Noruega… Ja us n’enviaré els detalls més endavant.





7. CHARLES AUGUSTUS MILVERTON


Ja fa uns quants anys que varen tenir lloc els incidents que explicaré tot seguit, i tanmateix en parlaré amb timidesa. Durant molt de temps hauria estat impossible, d’exposar els fets al criteri del públic, ni que fos amb les màximes discreció i reticència; però, ara, vet aquí que la principal persona implicada es troba lluny de l’abast de les lleis humanes i, doncs, amb la deguda censura, la història pot ser narrada de manera que no ofengui ningú. Constitueix una experiència ben bé única, tant a la carrera de Mr. Sherlock Holmes com a la meva. Ja em disculparà el lector si defujo de consignar les dates o qualsevol altre fet per mitjà del qual fos possible de seguir el rastre dels esdeveniments reals.

Holmes i jo havíem sortit aquella tarda, amb l’excusa de fer una de les nostres passejades vespertines, i havíem tornat a casa pels volts de les sis d’un gèlid capvespre d’hivern. Quan Holmes encengué el llum, ensopegà amb una targeta col·locada damunt la taula. Hi va fer una ullada i tot seguit la tirà a terra amb una exclamació de disgust. La vaig recollir i vaig llegir-hi:

CHARLES AUGUSTUS MILVERTON,

APPLEDORE TOWERS,

HAMPSTEAD.

Agent.



—¿Qui és? —vaig preguntar.

—L’home més dolent de Londres —respongué Holmes, mentre s’asseia i estirava les cames davant del foc—. ¿Hi ha res, al dors de la targeta?

Hi vaig donar la volta.

—«Tornaré a les 18.30. Signat C.A.M». —vaig llegir.

—Vaja! Es a punt d’arribar. ¿No sentiu pas una sensació progressivament repulsiva, Watson, quan sou en presència de les serps, al zoo, i contempleu aquelles criatures llefiscoses i verinoses, d’ulls aterridors i cara perversa i aplanada? Doncs bé, aquesta és la impressió que m’inspira aquest Milverton. Me les he hagudes de veure amb cinquanta criminals, en el decurs de la meva carrera, però ni el pitjor de tots ells no m’ha produït la repulsió que experimento per aquest individu. I, això no obstant, no em puc estar de fer-hi negocis… Ja veieu que ha respost a la meva invitació.

—Però ¿qui és?

—Us ho diré, Watson. És el rei dels xantatgistes. Que el cel s’apiadi de l’home, i amb més motiu de la dona, el secret i la reputació del o de la qual caiguin en mans de Milverton. Amb un somriure al rostre i un cor fred com el marbre els espremerà cada vegada més fins que els deixarà ben secs. El brivall és un geni, en la seva feina, i no tinc cap mena de dubte que hauria triomfat en alguna activitat més decent. El seu mètode és aquest: deixa que hom sàpiga que està disposat a pagar quantitats molt altes per cartes que comprometin gent de diners o de posició social. Rep aquesta mena d’informació no solament d’ajudants de cambra i donzelles traïdores, sinó sovint també de gentils rufians que s’han guanyat la confiança i l’afecte de dones fàcils d’engalipar. No és pas gasiu, a l’hora de fer tractes. M’he assabentat que va pagar set-centes lliures a un lacai per una nota de dues ratlles, i que el resultat fou la ruïna d’una noble família. Tot el que hi ha al mercat arriba fins a Milverton, i hi ha centenars de persones en aquesta ciutat que empal·lideixen quan en senten a dir el nom. Ningú no sap fins on arriba el seu domini, perquè és massa ric i massa llest per a precipitar-se. Es guardarà una carta anys i anys i la jugarà en el moment en què els beneficis seran més suculents. Ja us he dit que és l’home més dolent de Londres, i ara m’agradaria de preguntar-vos una cosa: ¿com s’hi pot comparar el brètol que estomaca el seu company a cops de porra i sang calenta, amb aquest home, que metòdicament i a discreció tortura l’ànima de la seva víctima i li retorça els nervis per tal d’augmentar el contingut de les seves arques, ja plenes?

Rara vegada havia sentit expressar-se el meu amic amb una tal intensitat de sentiments.

—Però aquest home —vaig aventurar— deu estar subjecte al control de la llei.

—Tècnicament, sens dubte, però no pas a la pràctica. ¿Quin profit en trauria, una dona, per exemple, de fer-lo empresonar uns quants mesos, si immediatament després s’esdevindria la seva ruïna? Les seves víctimes no gosen tornar-s’hi. Si mai fes xantatge a una persona innocent, aleshores sí que podríem enxampar-lo; però és astut com el mateix diable. No, no; cal que trobem una altra manera de combatre’l.

—¿I per què ha de venir aquí?

—Perquè una il·lustre clienta ha deixat el seu llastimós cas a les meves mans. Es tracta de Lady Eva Brackwell, la més bella débutante de la temporada passada. S’ha de casar d’aquí a quinze dies amb el Comte de Dovercourt. Aquest dimoni té algunes cartes imprudents —imprudents, Watson, res més que això—, escrites per un jove terratinent necessitat de diners. Aquests documents bastarien per a arruïnar el matrimoni. Milverton enviarà les cartes al comte, fora que ella li faci arribar una forta suma. Jo he estat designat per a negociar amb ell… i aconseguir el tracte més avantatjós que pugui.

En aquell precís instant se sentí un enrenou a baix al carrer. A través de la finestra vaig veure un fastuós cotxe tirat per dos cavalls; els llums es reflectien sobre les llustroses anques dels nobles animals, de color castany. Un lacai obrí la porta del carruatge i un home petit i cepat, vestit amb un abric apelfat d’astracan, en va baixar. Un minut més tard, era a la nostra habitació.

Charles Augustus Milverton era un home d’uns cinquanta anys, tenia una testa gran, d’intel·lectual, un rostre rodó, ple i mancat de pèl, un somriure perpetu i encarcarat i uns ulls de color gris intens que resplendien amb intensitat darrere els gruixuts vidres d’unes ulleres amb muntura daurada. Hi havia un aire de benvolença, en el seu aspecte, només traït per la insinceritat del rígid somriure i la severa lluentor d’aquells ulls inquiets i penetrants. La seva veu era tan dolça i suau com la seva fesomia, mentre estenia una mà petita i molsuda i murmurava la seva recança per no haver-nos trobat a casa la primera vegada que ens havia vingut a veure.

Holmes ignorà la mà que li oferien i observà el nouvingut amb una expressió dura com el granit. El somriure de Milverton es va eixamplar; s’encongí d’espatlles, es va treure l’abric, el va plegar amb gran lentitud sobre el respatller d’una cadira i finalment es va asseure.

—Aquest cavaller —va dir, fent un gest en la meva direcció—, ¿és discret? ¿És de confiança?

—El Dr. Watson és amic meu i company.

—Molt bé, Mr. Holmes. Només mirava de protegir els interessos de la vostra clienta. És un cas tan delicat…

—El Dr. Watson ja n’està al corrent.

—Aleshores ja podem entrar en matèria. Vós dieu que actueu en representació de Lady Eva. ¿Us ha autoritzat perquè accepteu les meves condicions?

—¿Quines són, les vostres condicions?

—Set mil lliures.

—¿I… l’alternativa?

—Benvolgut senyor, em sap molt de greu haver-ho de dir, però si no em paguen aquests diners el dia 14, no hi haurà casament el 18.

El seu insofrible somriure denunciava més autosuficiència que mai. Holmes reflexionà uns instants.

—Em fa l’efecte —digué, per fi— que doneu massa coses per descomptades. Com és natural, estic assabentat del contingut d’aquestes cartes. La meva clienta farà el que jo li aconselli. I el meu consell és que expliqui tota la història al seu futur marit i confiï en la seva generositat.

Milverton deixà anar una rialleta.

—És evident que no coneixeu el comte.

Vaig llegir clarament, en la perplexa expressió del rostre de Holmes, que sí que el coneixia.

—¿Quin mal hi ha, en les cartes? —va dir.

—Que són enèrgiques…, molt enèrgiques —respongué Milverton—. La dama escrivia cartes d’una manera encantadora. Però us puc assegurar que al comte de Dovercourt no li farien cap gràcia. Tanmateix, com sigui que vós no penseu el mateix, deixarem les coses tal com estan. És, purament, qüestió de negocis. Si creieu que és millor per als interessos de la vostra clienta que aquestes cartes arribin a mans del comte, fóra una autèntica bajanada pagar una quantitat tan elevada de diners per recuperaries.

L’home es va aixecar i agafà l’abric. Holmes estava pàl·lid d’ira i d’humiliació.

—Espereu un moment —va dir—. Aneu massa de pressa. Tingueu per segur que farem tot el que puguem per evitar l’escàndol, en un cas tan delicat.

Milverton tornà a asseure’s a la cadira.

—Estava convençut que ho veuríeu així —digué, amb satisfacció.

—De tota manera —continuà Holmes—, Lady Eva no és pas una dona rica. Us asseguro que dues mil lliures suposarien una sagnia per als seus recursos i que la suma que proposeu està molt lluny del seu abast. Us pregaria, per tant, que moderéssiu les vostres exigències i ens tornéssiu les cartes al preu que us indicaré, que és, us dono la meva paraula, el més alt que ens podem permetre.

El somriure de Milverton s’eixamplà i els seus ulls parpellejaren d’una manera força còmica.

—Sóc conscient que el que dieu sobre els recursos de Lady Eva és veritat —va replicar—. Al mateix temps, però, cal que admeteu que l’ocasió del matrimoni d’una dama és molt escaient perquè els seus amics i familiars facin un petit esforç en honor seu. Potser vacil·laran un xic a l’hora de decidir-se per un regal de noces acceptable. Permeteu-me que els digui que aquest lligall de papers aportarà una joia més gran que tots els canelobres i mantegueres de Londres.

—Això és impossible —objectà Holmes.

—Valga’m Déu, quina desgràcia! —exclamà Milverton, mentre es treia una gruixuda cartera de la butxaca—. No puc deixar de pensar que les senyores són molt mal aconsellades quan els diuen que no facin un esforç. Mireu això! —Es va treure de la cartera una petita nota amb un escut d’armes imprès al sobre—. Això pertany a…, bé, potser no sigui gaire just de no esmentar-ne el nom fins demà al matí. Però llavors ja haurà arribat a mans del promès de la dama. I, tot, perquè no haurà volgut reunir una miserable quantitat de diners, que podria aconseguir en una hora convertint les seves joies en líquid. És una llàstima. ¿Recordeu el sobtat final del prometatge entre l’Honorable Miss Miles i el coronel Dorking? Només dos dies abans de la boda aparegué un paràgraf al Morning Post on s’anunciava que tot s’havia acabat. ¿I per què? És gairebé increïble, però la irrisòria quantitat de mil dues-centes lliures hauria arranjat la situació. ¿No us sembla que és una llàstima? I ara m’ensopego amb vós, un home de seny, dubtant davant les condicions, quan el futur i l’honor de la vostra clienta estan en joc. Em sorpreneu, Mr. Holmes.

—El que us dic és cert —replicà Holmes—. Tants diners no els pot pas aconseguir. Em penso que us estimareu més d’acceptar la substanciosa suma que us ofereixo que no pas arruïnar la carrera d’aquesta dona, la qual cosa no us faria cap profit.

—En això us equivoqueu, Mr. Holmes. Un desemmascarament em beneficiaria, d’una forma indirecta, fins a un punt considerable. Tinc vuit o deu casos similars madurant. Si circulava entre ells que he castigat severament Lady Eva perquè serveixi d’exemple, els trobaria tots força més fàcils de resoldre. ¿Enteneu el que vull dir?

Holmes s’aixecà de la cadira d’un salt.

—Seguiu-lo, Watson! No el deixeu fugir! Molt bé, cavaller, deixeu-nos veure el contingut d’aquesta llibreta.

Milverton s’havia esmunyit amb l’agilitat d’una rata cap a un dels costats de la sala, i tenia l’esquena recolzada a la paret.

—Mr. Holmes, Mr. Holmes! —exclamà, mentre girava la pitrera de l’abric i mostrava la culata d’un enorme revòlver que sobresortia de la butxaca interior—. Ja m’ho esperava, que faríeu alguna cosa original. M’ha passat sovint, però mai ningú no n’ha tret res de positiu. Us asseguro que vaig armat fins a les dents, que estic disposat a fer servir el revòlver i que sé que la justícia em protegirà. A més, la vostra suposició que duc les cartes dins aquesta llibreta és del tot errònia. No sóc pas tan estúpid. I ara, cavallers, em queden un parell de visites per fer, aquest vespre, i d’aquí a Hampstead hi ha un bon tros.

Va fer un pas endavant, prengué l’abric, col·locà una mà sobre la culata del revòlver i es girà cap a la porta. Jo vaig agafar una cadira, però Holmes brandà el cap i la vaig deixar estar. Després d’una reverència, un somriure i un tancar i obrir d’ulls, Milverton va sortir de l’habitació i, uns instants després sentírem el cop de porta del cotxe i el sotragueig de les rodes en allunyar-se.

Holmes restava immòbil al costat del foc, amb les mans ensorrades dins les butxaques dels pantalons, la barbeta recolzada sobre el pit i els ulls clavats en les brases incandescents. Romangué quiet i silenciós durant una mitja hora. En acabat, amb el gest d’aquell qui acaba de prendre una decisió, s’aixecà de sobte i se n’anà al dormitori. Poc després, un jove i elegant treballador, amb barbeta de boc i un abric de tres quarts, encenia la seva pipa d’argila amb la flama del llum, abans de baixar al carrer.

—Tornaré a una hora o altra, Watson —va dir, i desaparegué en la fosca de la nit.

Vaig interpretar que encetava la campanya contra Charles Augustus Milverton; però ben poc m’imaginava jo aleshores l’estranya evolució que aquella campanya estava destinada a prendre.

Durant uns quants dies, Holmes anava i venia sovint, vestit amb aquella indumentària, i, llevat d’un comentari aïllat en el sentit que es passava tot el temps a Hampstead i que no era pas temps perdut, jo no sabia res del que feia. Finalment, però, un vespre tempestuós en què el vent xiulava i feia cruixir la finestra, el meu company retornà de la seva darrera expedició i, després de treure’s la disfressa, s’assegué a la vora del foc i esclafí a riure de bona gana, a la seva manera, és a dir, intermitentment silenciosa.

—¿Diríeu que sóc un home propens al matrimoni, Watson?

—I és clar que no!

—En aquest cas, doncs, us interessarà de saber que estic compromès.

—Estimat amic! Us felici…

—Amb la minyona de Milverton.

—Déu del cel, Holmes!

—Volia informació, Watson.

—Però ¿no creieu que heu arribat massa lluny?

—Era un pas d’allò més necessari. Sóc un lampista anomenat Escott, propietari d’un negoci amb futur. He sortit amb ella cada tarda i hi he enraonat força. Verge Santa, quines converses! Tanmateix, m’he assabentat de tot el que necessitava saber. Ja em conec la casa de Milverton com el palmell de la mà.

—Però ¿i què me’n dieu, de la noia, Holmes?

Ell arronsà les espatlles.

—No s’hi pot fer res, amic Watson. Cal jugar les cartes tan bé com se pugui, quan hi ha una aposta tan elevada damunt la taula. Això no obstant, em complau de dir-vos que tinc un odiós rival que no dubtarà a jugar-me-la en el moment que giri l’esquena. Quina nit més esplèndida que fa!

—¿Us agrada aquest temps?

—És adient per les meves intencions. Watson, em penso que assaltaré la casa de Milverton aquesta mateixa nit.

Vaig contenir la respiració i em va venir un calfred, quan vaig sentir aquestes paraules, que foren pronunciades a poc a poc i amb un to de concentrada resolució. Així com la resplendor d’un llamp enmig de la nit revela en un instant tots els detalls d’un ampli paisatge, em va semblar veure al primer cop d’ull totes les conseqüències d’una acció com aquella: la descoberta, la captura, un futur prometedor abocat a una ruïna i una desgràcia irreparables, i el meu amic a la mercè de l’abominable Milverton.

—Per l’amor de Déu, Holmes, reflexioneu una mica, abans de fer un disbarat! —vaig exclamar.

—Benvolgut company, hi he reflexionat amb tot deteniment. Jo no acostumo a precipitar-me en les meves accions, ni adoptaria una decisió tan enèrgica i perillosa si n’hi hagués cap altra de possible. Considerem l’assumpte amb calma i seny. Suposo que admetreu que l’acció és moralment justificable, encara que tècnicament sigui un delicte. Assaltar casa seva no implica res més que arrabassar-li la llibreta per la força…, una acció en què estàveu disposat a ajudar-me.

Vaig buscar aquella escena en la meva ment.

—Sí —vaig respondre—; és moralment justificable, amb la condició que només agafeu allò que faci servir per a propòsits il·legals.

—Exacte. I, com que és moralment justificable, només cal que consideri la qüestió del risc personal. ¿No creieu que un cavaller no s’hi hauria d’encaparrar gaire, quan una dama necessita desesperadament la seva ajuda?

—Penseu que podeu incórrer en una situació encara més desesperada.

—Bé, això forma part del risc. No hi ha cap més manera de recuperar aquelles cartes. La infortunada dama no disposa pas de tants diners ni té cap persona pròxima en qui confiar. Demà és el darrer dia de gràcia i, si no aconseguim les cartes aquesta mateixa nit, el brivall complirà la seva paraula i provocarà la ruïna de Lady Eva. No em queda altre remei, per tant, que abandonar la meva clienta a la seva sort o bé jugar aquesta darrera carta. Si voleu que us ho digui, Watson, és una mena de duel esportiu entre el tal Milverton i jo. Com heu vist, ell comença amb avantatge; però l’amor propi i la meva reputació m’exigeixen que li torni la moneda amb escreix.

—Bé, no m’agrada gens, però suposo que no hi ha alternativa —vaig fer—. ¿A quina hora sortirem?

—Vós no vindreu pas.

—Doncs, vós tampoc no hi anireu —vaig replicar—. Us dono la meva paraula d’honor, a la qual sempre he estat fidel fins ara, que agafaré un cotxe directe a la comissaria de policia i us delataré, fora que em deixeu compartir aquesta aventura amb vós.

—No m’hi faríeu cap servei.

—¿I com ho sabeu, això? No se sap mai, el que pot passar. A més, ja he pres la decisió. Vós no sou pas l’únic, a tenir amor propi i una reputació a protegir.

Holmes havia adoptat una expressió de contrarietat, però finalment les seves celles recuperaren la posició normal, i em va donar uns copets a l’espatlla.

—D’acord, d’acord, estimat amic, serà com vós voleu. Hem compartit la mateixa habitació durant uns quants anys i fóra divertit que acabéssim compartint la mateixa cel·la. ¿Sabeu, Watson?, no m’importaria confessar-vos que sempre he pensat que hauria estat un criminal força brillant. Aquesta és l’oportunitat de la meva vida, en aquest sentit. Mireu! —Va treure un petit maletí de pell d’un calaix i, després d’obrir-lo, em mostrà una col·lecció d’instruments lluents—. Això és un equip de lladre modern i de primera classe, amb palanqueta niquelada, talladora de vidre amb punta de diamant i tots els avenços tecnològics que el progrés de la civilització exigeix. Tampoc no hi manca la meva llanterna fosca. Tot està en ordre. ¿Teniu cap calçat que sigui silenciós?

—Un parell de sabates de tennis amb sola de cautxú.

—Excel·lent. ¿I màscara?

—Puc fer-ne un parell amb seda negra.

—Ja veig que teniu una tendència natural a aquesta mena de coses. Molt bé, vós us encarregareu de fer les màscares. Hauríem de fer una mica de sopar fred, abans de començar. Ara són dos quarts de deu. A les onze ens arribarem fins a Church Row. D’allà a Appledore Towers hi ha un quart d’hora a peu. Ens posarem a treballar abans de mitjanit. Milverton té el son profund, i retira puntualment a dos quarts d’onze. Amb un xic de sort, podem ser aquí cap a les dues amb les cartes de Lady Eva a la meva butxaca.

Holmes i jo ens vàrem posar els fracs respectius, i així semblàvem dos afeccionats al teatre de tornada cap a casa. A Oxford Street agafàrem un cabriolé i ens férem portar fins a una determinada adreça de Hampstead. Una vegada allí, vàrem baixar del vehicle i, amb els abrics cordats fins al capdamunt —perquè feia un fred terrible i el vent semblava que se’ns enduia—, encetàrem el camí per la vora del Heath.

—Aquest cas requereix un tractament delicat —anuncià Holmes—. Els documents en qüestió estan guardats dins una caixa forta al despatx de Milverton, i el despatx és l’avantcambra del seu dormitori. D’altra banda, com tots els homes petits i cepats que fan vida de canonge, és un dorment pletòric. L’Agatha, la meva promesa, diu que el servei de la casa hi fa broma, amb la impossibilitat de despertar el patró. Aquest té un secretari, fidel als seus interessos, que no es mou del despatx en tot el dia. És per això que hi anem de nit. També té un gos ferotge que ronda pel jardí. M’he vist amb l’Agatha cap al tard, aquestes dues últimes setmanes, i ella ha hagut de tancar aquella bèstia per deixar-me el camí expedit. És aquella casa, la més gran que es dreça al bell mig de la finca. Passada la porta, anirem cap a la dreta, per entre els llorers. Em penso que podríem posar-nos les màscares aquí. Com veieu, no hi ha ni un senyal de llum a cap de les finestres i tot va com era de desitjar.

Amb les màscares de seda negra posades, que ens convertien en dos dels personatges més sinistres de Londres, ens acostàrem a la silenciosa i llòbrega casa sense fer soroll. Una mena de veranda de rajoles s’estenia a un costat de la casa, vorejada per unes quantes finestres i dues portes.

—Aquí hi ha el seu dormitori —xiuxiuejà Holmes—. Aquesta porta comunica directament amb el despatx. Ens aniria d’allò més bé, però és tancada amb pany i clau, de manera que faríem massa soroll si la forcéssim. Seguiu-me. Hi ha un hivernacle que dóna al saló.

L’hivernacle era tancat, però Holmes tallà el vidre en un cercle i manipulà la clau des de dins. Un instant després havia tancat la porta darrere nostre i esdeveníem així delinqüents als ulls de la justícia. L’espès i càlid ambient del lloc, juntament amb la forta i asfixiant fragància de plantes exòtiques, ens obstruïa la gola. Ell em va agafar de la mà enmig de la foscor i em féu passar ràpidament per entre les fileres d’arbustos, que ens bufetejaven el rostre. Holmes evidenciava unes prodigioses facultats, acuradament ensinistrades, per a veure-hi enmig de la fosca. Sense deixar-me anar la mà, obrí una porta, i em vaig adonar fins a un cert punt que entràvem en una àmplia sala, on havien fumat un cigar no feia pas gaire. Es va orientar entre el mobiliari, obrí una altra porta i la tancà darrere nostre. En estirar la mà, vaig palpar uns quants abrics penjats a la paret i vaig comprendre que ens trobàvem en un passadís. En vàrem recórrer un tram i Holmes va obrir amb gran delicadesa una porta que hi havia a mà dreta. Quelcom ens va saltar al damunt i el cor estigué a punt de sortir-se’m per la boca, però gairebé vaig esclafir a riure quan em vaig adonar que era un gat. Hi havia un foc encès en aquesta habitació, l’ambient de la qual també estava carregat de fum de tabac. Holmes hi entrà de puntetes, s’esperà fins que em vaig reunir amb ell, i tot seguit tancà la porta ben a poc a poc. Érem al despatx de Milverton, i una portière al costat més lluny mostrava l’accés al seu dormitori.

Hi havia un bon foc encès, que il·luminava tota l’estança. Prop de la porta vaig veure la lluentor d’un interruptor elèctric, però no convenia pas encendre’l, ni que ho haguéssim pogut fer amb seguretat. A un costat de la llar hi havia una cortina força gruixuda, la qual cobria la finestra que havíem vist des de fora. A l’altra banda es trobava la porta que comunicava amb la veranda. Un escriptori ocupava el centre de la sala, amb una cadira giratòria de cuir roig i lluent. Davant hi havia una enorme llibreria, amb un bust d’Atena al capdamunt. Al racó, entre la llibreria i la paret, vaig veure-hi una caixa forta alta de color verd, sobre l’enllustrada superfície de llautó de la qual es reflectia la claror del foc. Holmes travessà el despatx silenciosament i esguardà la caixa. Després s’acostà a la porta del dormitori i escoltà amb atenció amb el cap decantat. No se sentia cap soroll procedent de l’interior. Mentrestant, se m’havia acudit que valdria la pena d’assegurar la nostra retirada per la porta exterior, de manera que la vaig examinar. Vaig quedar esbalaït en comprovar que no era tancada ni amb clau ni amb balda. Vaig tocar Holmes pel braç, i ell girà el rostre emmascarat en aquella direcció. Vaig veure com se sobresaltava, i era evident que estava tan sorprès com jo.

—Això no m’agrada —em xiuxiuejà, a cau d’orella—. No ho puc pas arribar a entendre. De tota manera, no tenim temps per perdre.

—¿Voleu que faci res?

—Sí, quedeu-vos al costat de la porta. Si sentiu que s’acosta algú, passeu la balda des de dins i podrem sortir per on hem vingut. Si vénen per l’altra banda, si ja hem acabat la feina fugirem per aquesta porta, però si encara no l’hem acabada ens amagarem darrere les cortines de la finestra. ¿Ho enteneu?

Vaig assentir amb el cap i em vaig situar al costat de la porta. La meva primera sensació de por s’havia fos, i ara m’estremia amb un entusiasme més intens del que no hagués experimentat mai en actuar com a defensors de la justícia i no com a desafiadors. L’honorable objecte de la nostra missió, la consciència que era una acció altruista i cavallerosa, el caràcter malvat del nostre rival, tot contribuïa a l’arriscat interès de l’aventura. Lluny de sentir-me’n culpable, em complaïa i gaudia dels perills que ens amenaçaven. No sense admiració, vaig contemplar Holmes mentre obria el maletí de l’instrumental i escollia l’eina serena i científica precisió del cirurgià que executa una operació delicada. Jo sabia que l’obertura de caixes fortes era una afecció especial seva, i m’imaginava el plaer que devia sentir en la confrontació amb aquell monstre verd i daurat, amb el drac que guardava a l’estómac la reputació de moltes dames honestes. Després d’arremangar-se els punys de la camisa —abans havia deixat l’abric en una cadira—, Holmes va treure dos filaberquins, una palanqueta i diverses claus mestres. Jo romania al costat de la porta central amb els ulls clavats en cada una de les altres, preparat per a qualsevol emergència; i, tanmateix, els meus plans eren un xic vagues respecte al que faria en cas que algú ens interrompés. Holmes treballà durant mitja hora amb concentrada energia, deixant una eina, agafant-ne una altra, manegant-les cada una amb la força i la delicadesa del mecànic expert. Finalment vaig sentir un clic, la gruixuda porta verda s’obri, i vaig entrellucar dins la caixa una sèrie de paquets de papers, cada un lligat, segellat i inscrit. Holmes en va treure un, però es feia difícil de llegir a la claror del foc, per la qual cosa va optar per utilitzar la seva petita lot, ja que encendre l’enllumenat elèctric hagués estat massa perillós, amb Milverton dormint a la cambra del costat. De sobte, vaig veure que el meu amic s’aturava, escoltava amb atenció i, tot seguit, en uns instants, tancava la porta de la caixa, recollia el seu abric, s’entaforava les eines a les butxaques i s’amagava darrere les cortines de la finestra mentre m’indicava amb gestos que fes el mateix.

Fou quan em vaig haver reunit amb ell que vaig sentir el que acabava d’alarmar els seus sentits, més àgils i receptius que els meus. D’algun indret de la casa ens arribava un tènue soroll. Una porta es tancà, lluny, amb estrèpit. Després, un murmuri confús i esmorteït acompanyà uns rítmics cops sords de passes, que s’acostaven amb rapidesa. Venien del passadís que discorria fora la porta. Les passes s’hi aturaren davant. La porta es va obrir. Sentírem un «clic» sobtat en encendre’s l’enllumenat elèctric. La porta es tornà a tancar, i una intensa pudor de cigar arribà fins als nostres narius. Les passes recorrien l’habitació amunt i avall, a escassos metres de nosaltres. Per fi vàrem sentir el cruixit procedent d’una cadira, i les passes emmudiren. Llavors una clau girà dins un pany, i vaig identificar un soroll de papers. Fins aleshores no havia gosat observar què passava, però ara vaig separar amb molt de compte les cortines que tenia davant i vaig espiar per l’obertura. Per la pressió de l’espatlla de Holmes contra la meva vaig comprendre que ell compartia les meves observacions. Just davant, i gairebé al nostre abast, es veia l’ampla i arrodonida esquena de Milverton. Era evident que havíem calculat malament els seus moviments i que no havia estat en cap moment al seu dormitori, sinó que havia romàs en alguna sala de fumadors o de billar, a l’ala més allunyada de la casa, les finestres de la qual no devíem haver vist. El seu cap, gran i blanquinós, amb un lluent tros de calba, ocupava el primer terme del nostre camp de visió. Es recolzava sobre el respatller de la cadira de cuir roig, amb les cames estirades i un cigar llarg i negre que li sortia en angle de la boca. Duia una jaqueta d’estar per casa, semi-militar, de color vermell, amb un coll de vellut negre. Tenia a la mà un llarg document de caràcter legal, que llegia amb indolència, i anava fent anelles de fum amb els llavis. El seu comportament assossegat i la seva acomodada actitud no suggerien pas cap perspectiva de retirada immediata.

Vaig notar que la mà de Holmes m’agafava la meva i l’estrenyia tranquil·litzadorament, com dient-me que tenia la situació sota control i que estava perfectament serè. Jo no tenia gaire clar si ell havia vist allò que era tan evident des de la meva posició: que la porta de la caixa forta no era ben tancada i que Milverton podia adonar-se’n en qualsevol moment. Jo ja havia decidit que en cas de tenir la seguretat, per la rigidesa de la seva mirada, que aquesta circumstància li hagués cridat l’atenció, saltaria damunt seu, li tiraria el meu abric al cap, li lligaria les mans i deixaria la resta a la discreció de Holmes. Però Milverton no alçava la vista. Es mostrava lànguidament interessat en els papers que tenia a les mans, dels quals passava pàgina rere pàgina mentre seguia l’argument de l’advocat. Vaig pensar que, si més no, quan hauria acabat el document i el cigar, es retiraria a l’habitació; però abans d’arribar a aquest final s’esdevingueren una sèrie de fets que desviaren els nostres pensaments per camins ben diferents.

Jo havia observat diverses vegades que Milverton consultava el rellotge, i fins i tot que una vegada s’havia aixecat i tornat a asseure amb un gest d’impaciència. Tanmateix, la idea que pogués tenir una cita en hores tan intempestives no se’m va acudir fins que vaig sentir un soroll quasi imperceptible procedent de la veranda. Milverton deixà caure els papers sobre la taula i es redreçà a la cadira. El soroll es va repetir, seguit d’uns cops suaus a la porta. Milverton s’aixecà i l’obri.

—Bé —va dir, bruscament—, arribeu gairebé mitja hora tard.

Així s’explicaven la porta oberta i la vigília nocturna de Milverton. Se sentí el suau fru-fru d’un vestit de dona. Jo havia tancat l’obertura entre cortines quan Milverton havia girat el cap en direcció nostra, però ara em vaig arriscar a obrir-la un cop més amb molt de compte. Ell havia tornat a ocupar el seu seient, i el cigar li sortia encara, en atrevit angle, de la comissura dels llavis. Davant seu, enmig de la intensa claror projectada pel llum elèctric, hi havia una dona alta, prima i bruna, amb el rostre cobert per un vel i un mantell entorn de la barbeta. La seva respiració era agitada, i cada centímetre d’aquella àgil figura s’estremia dominada per una forta emoció.

—Bé —va dir Milverton—, ja m’heu fet perdre una bona estona de descans nocturn, estimada. Espero que em demostrareu que ha valgut la pena. ¿No podíeu venir cap altre moment?

La dona brandà el cap en senyal de negativa.

—D’acord, si no podíeu, no podíeu, i prou. Si la comtessa és una mestressa severa, ara tindreu l’oportunitat de posar-vos al seu nivell. Verge Santa, ¿com és que tremoleu tant? Vinga, va, tranquil·litzeu-vos! I, ara, val més que anem directes al gra. —Va treure una nota del calaix de l’escriptori—. Dieu que teniu cinc cartes que comprometen la comtessa d’Albert i que us interessa de vendre-les. Molt bé, a mi m’interessa de comprar-les. Fins aquí tot va bé. Només és qüestió de determinar un preu. Abans, però, m’agradaria d’inspeccionar els documents, és clar. Si resulten bons… Valga’m Déu, si sou vós!

La dona, sense dir res, s’havia aixecat el vel i havia deixat caure el mantell de la barbeta. Un rostre bru, de faccions belles i ben marcades, s’enfrontava ara amb Milverton, un rostre de nas encorbat, celles negres i espesses, mirada dura i lluent i llavis prims dibuixant un somriure amenaçador.

—Sí, sóc jo —va dir—, la dona a qui heu arruïnat la vida.

Milverton esclafi a riure, però hi vibrava la por en la seva veu.

—Us heu mostrat molt obstinada —digué—. ¿Per què m’heu pressionat fins a aquests extrems? Us asseguro que jo no mataria ni una mosca, de bon grat, però cadascú té el seu negoci, i… ¿què hi podia fer jo? Vaig posar un preu ben a l’abast de les vostres possibilitats, però us vàreu negar a pagar.

—Aleshores vàreu enviar les cartes al meu marit, i ell, el cavaller més noble que hagi viscut mai, un home a qui jo no era digna de cordar les botes, es va sentir tan ferit que en va morir. ¿Recordeu aquella nit, quan vaig trucar a aquesta porta i us vaig pregar i suplicar compassió, i vós us en vàreu riure davant meu com ara proveu de fer, només que ara el vostre cor covard no pot evitar que us tremolin els llavis? Sí, us pensàveu que no m’hi tornaríeu a veure mai més, aquí, però aquella nit vaig aprendre d’enfrontar-me amb vós cara a cara i a soles. Bé, Charles Augustus Milverton, ¿què hi teniu a dir?

—No us imagineu pas que em pugueu intimidar —replicà ell, aixecant-se de la cadira—. Només cal que alci la veu perquè vinguin els criats i us detinguin. Però optaré per respectar la vostra ira natural. Abandoneu aquesta sala de seguida tal com hi heu entrat, i jo no diré ni una paraula més d’aquest assumpte.

La dona restà amb la mà enfonsada a la pitrera, amb el mateix somriure amenaçador en els seus llavis fins.

—Ja no arruïnareu més vides, com heu fet amb la meva. Ja no destrossareu més cors, com heu fet amb el meu. Alliberaré el món d’una amenaça metzinosa. Teniu això, canalla! I això! I això! I això!

Ella s’havia tret un petit revòlver lluent de la pitrera, i ara en buidava el contingut del carregador al cos de Milverton, amb la boca del canó a no pas més de mig metre del pit d’ell. L’home es va fer enrere i caigué damunt la taula, estossegant violentament i esgarrapant entre els papers. Llavors tentinejà sobre els peus, va rebre un altre tret i caigué a terra.

—M’heu ben ensarronat! —exclamà Milverton, i restà immòbil.

La dona se’l va mirar amb atenció, i tot seguit li trepitjà el rostre amb el taló de la sabata. Tornà a mirar-se’l, però d’aquell cos ja no en sortia cap soroll ni moviment. Jo vaig sentir un fru-fru enèrgic, l’aire de la nit va irrompre en aquella cambra escalfada i la venjadora se n’anà.

Cap intervenció per part nostra no hauria pogut salvar l’home del seu destí; però, mentre la dona disparava bala rere bala contra el cos de Milverton, vaig estar a punt de saltar damunt d’ella, però vaig sentir la forta i freda mà de Holmes al voltant del canell. Vaig comprendre el sentit d’aquella ferma pressió al braç: que allò no era assumpte nostre; que la justícia havia atès un bandit; que no havíem de perdre de vista els nostres deures i objectius. Però amb prou feines la dona acabava de sortir de la sala quan Holmes, amb passes àgils i silencioses, s’arribà fins a l’altra porta. Girà la clau dins el pany. En aquell mateix instant sentírem veus a l’interior de la casa i el soroll d’uns peus que corrien. Els trets de revòlver havien despertat el servei. Holmes, amb una sang freda admirable, travessà l’estança fins a la caixa forta, es va omplir els braços de lligalls de cartes i els llançà al foc. Repetí l’operació diverses vegades, fins que la caixa quedà buida. Algú feia girar el pom i trucava a la porta des de fora. Holmes, de sobte, mirà endarrere. La carta que havia estat l’emissari de la mort de Milverton era damunt la taula, tacada de sang. Holmes la va llançar a la llar amb els papers que hi cremaven. Llavors va treure la clau del pany de la porta que donava a fora, sortí darrere meu i tot seguit la tancà des de l’exterior.

—Seguiu-me, Watson —va dir—. Podem escalar la paret del jardí en aquella direcció.

No m’ho hagués pas cregut, que l’alarma s’estengués tan de pressa. En mirar enrere, vaig veure encesos tots els llums de l’enorme edifici. La porta del davant era oberta i unes siluetes corrien pel camí. També el jardí era molt concorregut, i un home ens interpel·là quan sortíem de la veranda i ens seguí de ben a prop. Holmes semblava conèixer el terreny a la perfecció, i s’obrí pas àgilment entremig d’una plantació d’arbustos, jo enganxat als seus talons i el nostre primer perseguidor panteixant darrere nostre. Una paret de poc menys de dos metres ens barrà el pas, però Holmes féu un salt i s’hi enfilà. Quan jo feia el mateix, vaig sentir com la mà de l’home es tancava entorn del meu turmell, però vaig aconseguir de deseixir-me’n i vaig saltar per damunt d’una superfície sembrada de trossos de vidre. Vaig caure de bocaterrosa, entre uns arbustos, però Holmes m’ajudà a aixecar-me en un moment i plegats vàrem fugir a través de la immensa extensió del bruguerar de Hampstead. Ja havíem recorregut uns tres quilòmetres, suposo, quan Holmes per fi s’aturà i escoltà amb gran atenció. Tot era silenci absolut darrere nostre. Ens havíem desempallegat de tots els nostres perseguidors, i ja estàvem fora de perill.

Acabàvem d’esmorzar i fèiem la nostra pipa matinal, l’endemà de l’extraordinària experiència que acabo de relatar, quan Mr. Lestrade, de Scotland Yard, molt solemne i cerimoniós, entrà a la nostra modesta sala d’estar.

—Bon dia tingueu, Mr. Holmes —va dir—, bon dia tingueu. ¿Em permeteu que us pregunti si esteu gaire ocupat, ara mateix?

—No pas prou ocupat perquè no pugui escoltar-vos.

—He pensat que, si no teníeu res especial a fer, potser us agradaria d’assistir-nos en un cas d’allò més remarcable que s’ha esdevingut aquesta nit a Hampstead.

—Valga’m Déu —exclamà Holmes—. ¿De què es tracta?

—D’un assassinat…, un assassinat d’allò més estrany i espectacular. Ja sé fins a quin punt us interessen aquesta mena de casos, i m’ho prendria com un gran favor si volguéssiu acompanyar-nos a Appledore Towers i ens concedíssiu el benefici del vostre consell. No és pas un crim ordinari. Ja l’havíem estat vigilant un quant temps, aquest Mr. Milverton, i, entre nosaltres, em fa l’efecte que era una bona peça. Se sap que tenia documents en el seu poder que feia servir a efectes de xantatge. Aquests documents han estat tots cremats pels assassins. No s’hi ha trobat a faltar cap objecte de valor, i és probable que els criminals fossin homes de bona posició, amb l’única finalitat d’evitar un escàndol social.

—Criminals! —exclamà Holmes—. ¿Així, en plural?

—Sí, eren dos. Els varen sorprendre in fraganti. En tenim les petjades i la descripció; m’hi jugaria deu contra u que els atraparem. El primer individu era molt actiu, però el segon va ser enxampat pel jardiner ajudant i només se’n va poder deseixir després d’una lluita. Era un home d’estatura mitjana i complexió robusta, de mandíbula quadrada, coll gruixut, bigoti i una màscara sobre els ulls.

—Aquesta descripció és força imprecisa —observà Sherlock Holmes—. Vaja, si fins i tot podria ser una descripció de Watson!

—Sí, és ben veritat —va admetre l’inspector, divertit—. Podria ser una descripció de Watson.

—Bé, em temo que no us puc ajudar, Lestrade —anuncià Holmes—. El cert és que vaig tenir ocasió de conèixer aquest tal Milverton, que considerava un dels homes més perillosos de Londres, i penso que hi ha determinats crims que la llei no pot pas tocar i, que per consegüent, i fins a un cert punt, justifiquen la revenja personal. No, no us servirà pas de res discutir amb mi. Ja he pres la decisió. La meva solidaritat està més de part dels criminals que no pas de la víctima, i podeu tenir per cert que no hi intervindré, en aquest cas.

Holmes no m’havia dit ni una sola paraula sobre la tragèdia que havíem presenciat, però em vaig fixar tot el matí que estava sumit en els pensaments més profunds, i em féu la impressió, per la mirada absent i l’actitud abstreta, d’aquell qui s’esforça per recuperar alguna cosa en el record. Ens trobàvem a mig dinar, quan de sobte s’alçà de la cadira.

—Per Júpiter, Watson! Ja ho tinc! —va cridar—. Agafeu el barret! Veniu amb mi!

Va recórrer Baker Street i Oxford Street a tota velocitat, fins a gairebé arribar a Regent Circus. En aquest punt, a mà esquerra, hi ha un aparador ple de fotografies de les celebritats i belleses del moment. Els ulls de Holmes es fixaren en una d’elles, i en seguir la seva mirada vaig veure la imatge d’una dama règia i majestuosa, abillada amb un vestit de cortesana i una tiara de diamants damunt la noble testa. Vaig observar aquell nas delicadament encorbat, aquelles celles espesses, aquella boca recta i aquella barbeta menuda. Llavors vaig contenir la respiració en llegir el llargament respectat títol de l’insigne noble i polític que havia estat el seu marit. Els meus ulls ensopegaren amb els de Holmes i ell, mentre ens apartàvem de l’aparador, adreçant-me el gest, es posà el dit davant dels llavis.





8. ELS SIS NAPOLEONS


No era pas gaire estrany que Mr. Lestrade, de Scotland Yard, passés a veure’ns alguna tarda. Les seves visites eren grates a Sherlock Holmes, ja que li permetien d’assabentar-se de tot el que passava a les oficines centrals de la policia. En compensació per les noves que Lestrade li portava, Holmes sempre estava disposat a escoltar amb atenció els detalls de qualsevol cas en què el detectiu oficial es veiés compromès, i de tant en tant era capaç, sense necessitat d’intervenir-hi de forma activa, de facilitar-li algun consell o suggeriment, extret dels seus vastos coneixements i experiència.

Aquella tarda, Lestrade havia estat enraonant del temps i de la premsa. Després havia emmudit, mentre es fumava el cigar amb aire pensarós. Holmes el fitava amb interès.

—¿Teniu res extraordinari en perspectiva? —va preguntar.

—Oh, no, Mr. Holmes, res gaire singular.

—Aleshores, parleu-me’n.

Lestrade esclafí a riure.

—Bé, Mr. Holmes, no serviria de res que us negués que tinc una preocupació al cap. I, això no obstant, el cas és tan absurd que dubtava de comentar-vos-el. D’altra banda, encara que sigui un cas trivial, és també indubtablement estrany, i sé que vós teniu una predilecció especial per tot allò que se surt del corrent. Però em penso que s’escau més en la línia del Dr. Watson que no pas en la nostra.

—¿Una malaltia? —vaig aventurar jo.

—Un cas de bogeria, si més no. I una bogeria ben estranya! Suposo que no us imaginareu pas que hi pugui haver algú, en els nostres temps, amb un odi per Napoleó I tal, que trencaria qualsevol imatge d’ell que veiés.

Holmes es va repenjar en el respatller de la cadira.

—Això no és pas cosa meva —va dir.

—Exacte. El mateix vaig dir jo. Però, si a més, l’home en qüestió comet robatori per tal de destruir imatges que no són seves, el fenomen escapa a la jurisdicció del metge i entra en el domini de la policia.

Holmes tornà a redreçar-se.

—Robatori! Això ja és més interessant. Expliqueu-me’n els detalls.

Lestrade es va treure una llibreta oficial de la butxaca i refrescà la memòria en els seves pàgines.

—El primer cas denunciat va tenir lloc fa quatre dies —començà dient—. Fou a la botiga de Morse Hudson, que té un negoci dedicat a la venda de quadres i escultures a Kennington Road. El seu ajudant havia deixat la secció pública de la botiga un instant, quan sentí un soroll de trencadissa. Quan hi va tornar a corre-cuita, es trobà amb un bust de guix de Napoleó, que era damunt el taulell junt amb altres obres d’art, fet mil bocins. Sortí corrents al carrer, però, tot i que diversos vianants varen declarar que havien vist un home que fugia cames ajudeu-me de l’establiment, no va poder veure ningú sospitós ni trobà cap mitjà d’identificar el brivall. Semblava un d’aquests actes de gamberrisme que passen de tant en tant, i com a tal fou denunciat a l’agent de ronda de la zona. L’estàtua de guix no valia més d’uns quants xelins, i tot l’afer semblava massa infantil per a justificar una investigació específica.

»El segon cas, en canvi, va ser més seriós i també més singular. S’ha esdevingut tot just aquesta nit.

»A Kennington Road, i a pocs centenars de metres de la tenda de Morse Hudson, hi viu un reputat metge, el Dr. Barnicot, que té una de les clienteles més nombroses que es coneixen a la riba sud del Tàmesi. La seva residència i consulta principal és a Kennington Road, però té un dispensari a Lower Brixton Road, a uns tres quilòmetres de casa seva. Aquest Dr. Barnicot és un fervent admirador de Napoleó, i la seva residència és plena de llibres, quadres i altres relíquies de l’emperador francès. No fa pas gaire, comprà a Morse Hudson dues còpies de guix del famós bust de Napoleó, de l’escultor francès Devine. Una d’aquestes reproduccions fou col·locada al vestíbul de la casa de Kennington Road, i l’altra damunt la lleixa de la xemeneia del dispensari de Lower Brixton. Doncs bé, quan el Dr. Barnicot ha obert la consulta aquest matí, ha descobert que li havien entrat a casa durant la nit, però que no se n’havien endut res llevat del bust de guix que decorava el vestíbul. L’havien tret de la casa i l’havien estavellat d’una forma salvatge contra la paret del jardí, a l’ombra del qual han estat descoberts els fragments trencats.

Holmes es fregà les mans.

—Es tracta, en efecte, d’un cas insòlit —va constatar.

—M’ho he pensat, que us agradaria. Però encara no he arribat al final. El Dr. Barnicot havia de ser al seu dispensari a les dotze del migdia, i ja us podeu imaginar el seu esbalaïment quan, només arribar-hi, ha vist que havien obert la finestra durant la nit i que els trossos trencats del seu segon bust estaven escampats per tota la peça. L’havien fet dernes allà mateix on era. En cap cas no hi havia detall que ens donés cap pista sobre qui podria ser el criminal o el llunàtic protagonista d’aquestes malifetes. Bé, Mr. Holmes, ara ja coneixeu els fets.

—Són d’allò més singulars, per no dir grotescos —observà Holmes—. ¿Em permeteu que us pregunti si els dos bustos esmicolats a les dependències del Dr. Barnicot eren còpies exactes del que havia estat fet a miques a la botiga de Morse Hudson?

—Eres fets amb el mateix motlle.

—Aquest detall ens hauria de prevenir contra la teoria que l’home que els trenca és impulsat per un odi general a Napoleó. Si considerem els centenars d’estàtues del gran emperador que deu haver-hi a Londres, és de suposar massa coincidència que aquest iconoclasta tan promiscu s’hagi arriscat a començar per tres reproduccions del mateix bust.

—També jo pensava com vós —va dir Lestrade—. Però, d’altra banda, aquest tal Morse Hudson és el proveïdor de bustos d’aquella zona de Londres, i aquests tres eren els únics que, en molts anys, hi havia hagut a la seva botiga. Tot i que, com vós dieu, hi hagi molts centenars d’estàtues de Napoleó a Londres, és força probable que aquestes tres fossin les úniques d’aquell districte. Així, doncs, un fanàtic local començaria per elles. ¿Què en penseu vós, Dr. Watson?

—Les possibilitats de la monomania no coneixen límits —vaig respondre—. Existeix la condició que els psicòlegs francesos moderns han anomenat la idée fixe, que pot afectar un punt insignificant i anar acompanyada d’una total sensatesa en tots els altres aspectes. Un home que hagi llegit molt sobre Napoleó, o que hagi rebut alguna lesió hereditària familiar a causa de la gran guerra, podria formar-se una idée fixe tal, i sota aquesta influència ser capaç dels ultratges més singulars.

—Molt em temo que no és pas aquest el cas, benvolgut Watson —intervingué Holmes, brandant el cap—, ja que cap quantitat d’idée fixe no permetria al vostre interessant monomaníac d’esbrinar la situació exacta d’aquests bustos.

—Bé, doncs, ¿com us ho expliqueu vós?

—No provaré pas de fer-ho. Jo em limitaria a observar si hi ha cap mètode concret, en l’excèntric comportament del cavaller en qüestió. Per exemple, al vestíbul del Dr. Barnicot, on qualsevol soroll hauria despertat la família, varen treure el bust a fora abans de trencar-lo, mentre que al dispensari, on no hi havia tant perill de provocar l’alarma, l’estàtua fou desfeta allà on era. El cas sembla absurd i insignificant, i tanmateix no gosaria pas qualificar res de trivial, sobretot quan penso que alguns dels meus casos més clàssics han presentat un començament d’allò més descoratjador. Recordareu, Watson, com el terrible cas de la família Abemetty arribà per primer cop al meu coneixement per la profunditat a què el julivert s’havia enfonsat en la mantega un dia calorós. No puc evitar, per tant, de somriure davant els tres bustos trencats de què acabeu d’enraonar-me, Lestrade, i us quedaré molt agraït si em poseu al corrent de qualsevol nou esdeveniment en relació amb una sèrie tan singular de fets.

L’esdeveniment de què el meu amic acabava de sol·licitar informació es produí d’una manera més ràpida i infinitament més tràgica del que ell hauria pogut mai imaginar. Jo encara em vestia al meu dormitori l’endemà al matí, quan vaig sentir un truc a la porta i Holmes entrà amb un telegrama a la mà. El va llegir en veu alta:

«Vingueu tot seguit, 131 Pitt Street, Kensington. Signat: LESTRADE».

—I, doncs, ¿de què es tracta? —vaig preguntar.

—No ho sé…, pot ser qualsevol cosa. Però sospito que és la seqüela del misteri de les estàtues. En aquest cas el nostre amic, el destructor d’imatges, ha encetat les seves operacions en un altre barri de Londres. Teniu el cafè a taula, Watson, i ens espera un cotxe davant la porta.

En no pas més de mitja hora ja havíem arribat a Pitt Street, un petit i tranquil rabeig emplaçat al costat mateix d’una de les artèries més animades de la vida londinenca. El número 131 corresponia a un dels edificis aplatats, respectables i gens romàntics que s’arrengleràvem a ambdós costats del carrer. Quan ens hi acostàvem, veiérem una multitud de curiosos apostada al costat de les baranes del davant de la casa. Holmes deixà anar un xiulet.

—Valga’m Déu, això és un intent d’homicidi, pel cap baix! Res de menys significatiu no podria atraure l’atenció d’un noi missatger londinenc. Les espatlles arrodonides i el coll estirat d’aquell individu suggereixen un fet violent. ¿Què és això, Watson? Han rentat l’esglaó superior, mentre que els altres resten eixuts. Hi trobarem força empremtes, de qualsevol manera! Vaja, vaja, vet aquí Lestrade a la finestra del davant; aviat sabrem què ha passat.

L’oficial ens va rebre amb una expressió molt greu i ens conduí a l’interior d’un saló, on un home d’edat avançada extremament nerviós i inquiet, vestit amb una bata de franel·la, es passejava amunt i avall. Ens fou presentat com el propietari de la casa, Mr. Horace Harker, del Sindicat Central de Premsa.

—Torna a ser el cas dels bustos de Napoleó —explicà Lestrade—. Anit hi semblàveu interessat, Mr. Holmes, de manera que he pensat que us agradaria de ser-hi present, ara que l’afer ha adoptat un caire força més seriós.

—I, doncs, ¿quin caire ha adoptat?

L’assassinat. Mr. Harker, ¿us faria res d’explicar a aquests cavallers exactament el que ha passat?

L’home de la bata s’adreçà a nosaltres amb una expressió d’allò més malenconiosa.

—És un fet extraordinari —va dir— que m’hagi passat tota la vida recollint notícies que afectaven els altres, i, ara que una sèrie de noves s’interposa en el meu camí, em sento tan confús i desconcertat que sóc incapaç de lligar dues paraules seguides. Si hagués vingut fins aquí en qualitat de periodista, m’hauria entrevistat a mi mateix i ja hauria publicat dues columnes a tots els diaris vespertins. Però el cert és que estic facilitant un valuós material informatiu narrant la meva experiència una vegada i una altra a tot de gent diferent, i en canvi sóc incapaç de treure’n profit per a mi mateix. Sigui com sigui, ja he sentit enraonar de vós, Mr. Sherlock Holmes, i si podeu trobar una explicació a aquest cas tan estrany donaré per ben invertit l’esforç de contar-vos el meu problema.

Holmes es va asseure i escoltà.

—Tot sembla girar entorn del bust de Napoleó, que vaig comprar per a aquesta habitació farà cosa de quatre mesos. El vaig adquirir a bon preu als Germans Harding, dues portes més enllà de l’estació de High Street. La major part de la meva activitat periodística transcorre de nit, i sovint escric fins a primeres hores del matí. Així ha estat avui. Estava assegut al meu despatx, que es troba a la part de darrere del pis de dalt, quan, pels volts de les tres de la matinada, m’ha semblat sentir uns sorolls procedents de la planta baixa. He escoltat una estona, però els sorolls no s’han repetit, de manera que he arribat a la conclusió que venien del carrer. Després, uns cinc minuts més tard, he sentit de sobte un crit espantós…, l’esgarip més esfereïdor, Mr. Holmes, que hagi sentit mai a la meva vida. Crec que sempre més ressonarà dins el meu cap. M’he quedat immòbil de terror durant un parell de minuts. En acabat, he agafat l’atiador del foc i he baixat les escales. Quan he entrat en aquest saló, m he trobat la finestra oberta i m’he adonat de seguida que el bust havia desaparegut de damunt la lleixa de la xemeneia. Per què un lladre havia d’endur-se un objecte com aquest és un misteri que escapa a la meva comprensió, ja que no és més que una reproducció de guix sense cap valor material.

»Podeu constatar per vós mateix que qualsevol persona que surti per aquesta finestra oberta pot atènyer l’esglaó de l’entrada amb una gran gambada. Era evident que això era el que havia fet el lladre, de manera que he donat la volta i he obert la porta. En sortir per la porta, gairebé caic al damunt d’un home mort estès a l’escala. He entrat a casa a la recerca d’un llum, i allí era el pobre diable, amb un gran tall al coll i tot el terra amarat de sang. Era estès de panxa enlaire, amb els genolls flexionats i la boca oberta en un rictus terrible. Em penso que el veuré cada nit en somnis. Amb prou feines he tingut temps de cridar la policia amb el xiulet, i tot seguit dec haver perdut el coneixement, perquè ja no recordo res més fins que he vist l’agent de policia inclinat damunt meu al rebedor.

—¿Teniu idea de qui era l’home assassinat? —preguntà Holmes.

—No duia res a sobre que permetés identificar-lo —respongué Lestrade—. Ja tindreu ocasió de veure el cos al dipòsit de cadàvers, però fins ara no n’hem pogut esbrinar res. És un home alt, colrat pel sol i molt fornit, no pas més gran de trenta anys. Anava vestit d’una manera molt senzilla, i tanmateix no té pas l’aspecte d’un treballador. Hem trobat una navalla amb mànec de banya, enmig d’un bassal de sang, al costat de la víctima. Encara no sabem si és l’arma que li provocà la mort, o bé si pertanyia al difunt. No hi havia cap nom a la seva roba, ni res a les butxaques llevat d’una poma, un tros de corda, un plànol de Londres d’un xelí i una fotografia. Aquí la teniu.

Era una instantània feta amb una cambra de petites dimensions. Representava un home d’aspecte simiesc i faccions anguloses, amb un aire despert, celles poblades i una projecció molt curiosa de llavis que recordava el morro d’un mandril.

—¿I què se n’ha fet, del bust? —preguntà Holmes, després d’un detingut estudi de la fotografia.

—N’hem rebut notícies poc abans que arribéssiu. L’han trobat al jardí del davant d’una casa deshabitada de Campden House Road. És trencat en mil bocins. Me n’hi vaig a veure’l. ¿Voleu acompanyar-m’hi?

—Naturalment. Abans, però, m’agradaria de fer un cop d’ull per aquí. —Procedí a examinar la catifa i la finestra—. L’individu en qüestió tenia unes cames molt llargues o bé era molt àgil —va observar—. No és pas cosa de broma assolir l’ampit d’aquesta finestra i obrir-la, amb un pati allà a baix. El camí invers és, en comparació, més senzill. ¿Vindreu amb nosaltres a veure les restes del vostre bust, Mr. Harker?

El desconsolat periodista s’havia assegut davant d’un escriptori.

—M’estimo més quedar-me i provar d’escriure alguna cosa —va respondre—, car no tinc cap mena de dubte que les primeres edicions de la premsa vespertina ja són al carrer amb tot luxe de detalls. És el meu destí! ¿Recordeu aquella vegada que va caure una tribuna a Doncaster? Doncs bé, jo era l’únic periodista que ocupava aquella tribuna, i el meu diari fou l’únic que no va publicar la notícia, perquè jo estava massa afectat per a escriure-la. I ara, encara, faré tard a narrar un homicidi comès al meu propi llindar.

Quan vàrem sortir de la sala, sentírem la seva ploma desplaçant-se amb estridència sobre el paper.

L’indret on havien estat descoberts els fragments del bust era només a uns pocs centenars de metres. Els nostres ulls contemplaren per primera vegada aquella representació del gran emperador, que semblava suscitar un odi tan frenètic i destructiu a la ment del desconegut. Estava escampada en un munt de trossos damunt la gespa. Holmes en va recollir uns quants i els examinà amb gran atenció. Jo tenia el convenciment, veient l’abstracció del seu rostre i la seva decidida actitud, que havia ensopegat, si més no, amb una pista.

—¿I bé? —preguntà Lestrade.

Holmes arronsà les espatlles.

—Encara ens queda molt de camí per recórrer —va contestar—. I tanmateix…, tanmateix…, tenim alguns fets indicatius a partir dels quals podem treballar. La possessió d’aquest bust insignificant valia més, als ulls d’aquest singular criminal, que una vida humana. Això és un detall que cal considerar. A més, coneixem la curiosa circumstància que no el va pas trencar dins la casa, ni només sortir-ne, com si la destrucció de la imatge fos el seu únic objectiu.

—Deuria estar espantat i esverat, després de trobar-se amb l’altre individu. Amb prou feines devia saber el que es feia.

—Bé, això és força probable. Però m’agradaria adreçar la vostra atenció, d’una manera molt particular, cap a l’emplaçament d’aquesta casa, en el jardí de la qual el bust ha estat destruït.

Lestrade mirà al seu voltant.

—Es una casa abandonada, i per tant ell sabia que ningú no el destorbaria, al jardí.

—Sí, però hi ha una altra casa deshabitada més amunt del mateix carrer per davant de la qual havia de passar de camí cap aquí. ¿Per què no trencava el bust allà, ja que és evident que a cada passa que feia augmentava el risc d’ensopegar amb algú?

—Em rendeixo —digué Lestrade.

Holmes assenyalà el fanal del carrer, que teníem darrera, sobre els nostres caps.

—Perquè aquí podia veure bé el que feia, i allà no. Vet-en aquí el motiu.

—Per Júpiter, teniu raó! —exclamà el detectiu—. Ara que hi penso, el bust de Mr. Barnicot va ser trencat no gaire lluny del seu llum vermell. Bé, Mr. Holmes, ¿què suggeriu que fem, pel que fa a aquest detall?

—Recordar-lo…, etiquetar-lo. Potser trobarem més endavant alguna cosa que hi tingui una relació directa. ¿Quins passos proposeu que prenguem tot seguit, Lestrade?

—La forma més pràctica d’enfocar el problema consisteix, en la meva opinió, a identificar l’home mort. No hauríem de tenir cap mena de dificultat, en aquest sentit. Quan hàgim esbrinat qui és i quins còmplices tenia, disposarem d’un bon punt de partida per a assabentar-nos què feia a Pitt Street aquesta nit i qui era l’home que l’ha trobat i assassinat al llindar de Mr. Horace Harker. ¿No ho veieu així vós?

—Sens dubte; i, tanmateix, no és pas aquesta la manera com jo plantejaria el cas.

—¿Què faríeu, doncs?

—Oh, no cal que us deixeu influir en cap sentit. Suggereixo que seguiu la vostra línia de treball, i jo seguiré la meva. En acabat, podrem comparar les nostres anotacions, i així les de l’un completaran les de l’altre.

—Molt bé —acceptà Lestrade.

—Si penseu tornar a Pitt Street, passeu a veure Mr. Horace Harker. Digueu-li de part meva que ja he arribat a una conclusió, i que és veritat que un perillós llunàtic homicida amb al·lucinacions napoleòniques ha visitat casa seva aquesta nit. Això potser l’ajudarà a redactar l’article.

Lestrade mirava Holmes de fit a fit.

—No ho creieu pas de veritat, això.

Holmes esbossà un somriure.

—¿N’esteu segur? Bé, potser no. Però em penso que aquesta notícia interessarà Mr. Horace Harker i els subscriptors del Sindicat Central de Premsa. Molt bé, Watson, m’atreviria a dir que ens espera una llarga i complicada jornada de treball. Em faríeu un gran favor, Lestrade, si no tinguéssiu inconvenient a reunir-vos amb nosaltres aquesta tarda a les sis a Baker Street. Fins aleshores, m’agradaria guardar-me la fotografia que s’ha trobat a la butxaca de la víctima. És possible que hagi de menester la vostra companyia i ajuda en una petita expedició que potser tindrà lloc aquesta mateixa nit si la meva cadena de raonaments demostra ser correcta. Fins aleshores, adéu-siau i bona sort.

Sherlock Holmes i jo ens arribàrem caminant a High Street. Un cop allí, ens vàrem aturar a la botiga dels Germans Harding, on havien comprat el bust. Un jove dependent ens va informar que Mr. Harding no hi seria fins a mitja tarda i que ell mateix era nou a la feina, de manera que no estava pas en condicions de facilitar-nos cap informació. El rostre de Holmes evidencià decepció i contrarietat alhora.

—Vaja, vaja, no podem pas esperar que tot ens vingui de cara, Watson —digué, finalment—. Si Mr. Harding no hi ha de ser fins a mitja tarda, haurem de tornar aleshores. Com ja haureu advertit, tinc la intenció de seguir el rastre d’aquests bustos fins a la seva font, a veure si esbrinem si hi ha res de peculiar que permeti d’explicar el curiós destí que tenen. Proposo que anem a casa de Mr. Morse Hudson, a Kennington Road, i comprovem si ell pot aportar alguna llum sobre el problema.

Un trajecte en cotxe d’una hora ens dugué a l’establiment del marxant de quadres. Era un home petit i rabassut, amb una cara molt vermella i un temperament geniüt.

—Sí, senyor. Damunt mateix del taulell, senyor —va dir—. No sé pas per què hem de pagar tantes contribucions i impostos, si en acabat t’entra qualsevol brètol i et fa malbé el gènere. Sí, senyor, vaig ser jo qui va vendre les dues estàtues al Dr. Barnicot. Quina desgràcia, senyor! És un complot nihilista, vet aquí la conclusió que n’he tret. Ningú, llevat d’un anarquista, no aniria per aquests mons de Déu destruint estàtues. Republicans rojos, així és com els anomeno. ¿De qui vaig treure les estàtues? No sé pas què hi té a veure això, amb tot plegat. Bé, si de veritat us interessa, us diré que les vaig comprar a Gelder & Co., de Church Street, Stepney. És una empresa molt coneguda en el ram aquests últims vint anys. ¿Que quantes estàtues tenia? Tres —dues i una fan tres—, les dues que li vaig vendre al Dr. Barnicot i la que em varen trencar a plena llum del dia sobre el meu propi taulell. ¿Que si conec l’home d’aquesta fotografia? No, no el conec de res. Vaja, ara que m’hi fixo, sí que el conec. Diantre, si és en Beppo! Era un italià que treballava a preu fet i m’ajudava a la botiga. Sabia esculpir un xic, col·locava marcs, i feia altres tasques diverses. Se’n va anar la setmana passada, i d’aquell dia ençà no n’he sabut res més. No, desconec d’on venia i on pot haver anat. No en tinc pas cap queixa, de quan treballava aquí. Va marxar dos dies abans de la tarda que em varen fer el bust a miques.

—Bé, això és tot el que podíem confiar a treure de Morse Hudson —va dir Holmes, així que haguérem sortit de la botiga—. Tenim el tal Beppo com un factor comú, tant a Kennington com a Kensington, de manera que valdria la pena de fer un viatge de setze quilòmetres. Vinga, Watson, adrecem-nos a Gelder & Co., de Stepney, subministrador i origen dels bustos. Em sorprendria molt que no ens proporcionessin cap mena d’ajuda, allí.

Vàrem recórrer, en una ràpida successió, el sector més suggestiu de Londres: el Londres dels grans hotels, el Londres teatral, el Londres literari, el Londres comercial i el Londres marítim, fins que arribàrem a una ciutat fluvial de cent mil ànimes els habitatges de la qual acollien els proscrits que arribaven del continent. Allà, en una àmplia avinguda on havien residit els rics comerciants de la ciutat, trobàrem les obres de l’escultor que cercàvem. A fora hi havia un pati de dimensions considerables, ple de material de construcció. A dins hi havia una gran sala, en la qual una cinquantena de treballadors esculpien o modelaven. L’encarregat, un alemany corpulent i ros, ens va rebre amb educació i donà una resposta intel·ligent a totes les preguntes de Holmes. Un cop d’ull als seus llibres demostrà que s’havien fet centenars de reproduccions d’una còpia en marbre del bust de Napoleó, obra de Devine, però que les tres que, feia un any o més, s’havien enviat a Morse Hudson constituïen la meitat d’un lot de sis, i que les altres tres havien estat trameses als germans Harding, de Kensington. No hi havia raó per a creure que aquestes sis haguessin de ser diferents de qualsevol altra reproducció. No va saber suggerir-nos cap possible motiu perquè algú desitgés destruir-les; en realitat, la idea fins i tot el va fer riure. El seu preu estàndard era de sis xelins, però el detallista en devia cobrar dotze o més. Les còpies es feien amb dos motlles, un per costat de la cara, i després els dos perfils de guix de París s’ajuntaven i s’acabava el bust. Aquesta tasca la realitzaven sovint operaris italians, a la mateixa sala on érem. Un cop acabats, els bustos es deixaven damunt d’una taula, al passadís, fins que s’assecaven, i més tard s’emmagatzemaven. Això era tot el que ens podia dir.

L’exhibició de la fotografia, però, provocà una curiosa reacció en l’encarregat. El seu rostre es va encendre d’ira, i les celles se li arrufaren sobre aquells ulls teutònics de color blau.

—El molt bandit! —va exclamar—. Sí, i tant que el conec! Això ha estat sempre un establiment d’allò més respectable, i l’única vegada que vam rebre una visita de la policia fou per causa d’aquest individu. D’això ja fa més d’un any. Va clavar un ganivet a un altre italià, al carrer, i després es presentà al taller amb la policia darrere seu. El varen detenir aquí mateix. Es deia Beppo…, mai no he sabut com més se deia. Això em passa per llogar un home amb una cara com la seva. Ara bé, era un bon treballador…, un dels millors.

—¿Què se n’ha fet?

—L’altre va sobreviure, i ell fou condemnat a un any de presó. No tinc cap dubte que ja deu ser al carrer, però no ha pas gosat a treure el nas per ací. Tenim un cosí seu que treballa amb nosaltres, i em penso que ell sí que us ho sabrà dir, on es troba el tal Beppo.

—No, no —exclamà Holmes—; no en digueu ni una sola paraula al cosí, de tot això, us ho prego. Es tracta d’un afer molt important, i com més m’hi endinso més es complica la situació. Quan ens heu mostrat, en el llibre mestre, l’entrada corresponent a la venda d’aquestes còpies, m’he fixat que la data era el 3 de juny de l’any passat. ¿No em podríeu pas dir la data en què Beppo fou arrestat?

—Us ho podria dir d’una manera aproximada mitjançant la llista de pagaments —respongué l’encarregat—. Sí —va afegir, després de passar unes quantes pàgines—, el vàrem pagar per última vegada el 20 de maig.

—Gràcies —digué Holmes—. Crec que ja no ens cal robar-vos el temps i la paciència més estona.

Després d’una darrera advertència perquè no digués res de les nostres indagacions vàrem fer cap a l’oest una vegada més.

Ja era ben entrada la tarda quan poguérem despatxar un ràpid dinar en un restaurant. El titular d’un diari que hi havia a l’entrada proclamava: «El crim de Kensington. Un home assassinat per un boig», i el contingut del periòdic demostrava que finalment Mr. Horace Harker havia aconseguit de publicar el seu relat. Dues columnes eren dedicades a una narració sensacionalista i florida de l’incident. Holmes va recolzar el diari sobre les setrilleres i procedí a llegir-s’ho mentre menjava. Deixà anar una rialleta un parell de vegades.

—Això està molt bé, Watson —va dir—. Escolteu: «És satisfactori de saber que no hi ha contrast d’opinions respecte a aquest cas, ja que Mr. Lestrade, un dels membres més experimentats del cos oficial de policia, i Mr. Sherlock Holmes, el conegut detectiu assessor, han arribat a la conclusió que la grotesca sèrie d’incidents, culminats amb un esdeveniment tan tràgic, és conseqüència més aviat d’un estat de follia que no pas d’un crim deliberat. Cap altra explicació que no sigui l’alienació mental no pot justificar els fets». La premsa, Watson, és una institució molt valuosa, n’hi ha prou de saber-la utilitzar. I ara, si ja heu acabat, tornarem a Kensington i veurem què hi té a dir l’encarregat dels germans Harding, sobre aquest cas.

El fundador d’aquell gran imperi va resultar ser una personeta brusca i nerviosa, molt primmirada i intel·ligent, de cap clar i llengua esmolada.

—Sí, senyor, ja n’he llegit la crònica als diaris de la tarda. Mr. Horace Harker és client nostre. Li vàrem subministrar els bustos fa uns quants mesos. Encarregàrem tres bustos idèntics a Gelder & Co., de Stepney. Ja els hem venut tots. ¿A qui? Oh, em sembla que si em permeteu que consulti els llibres de vendes us ho podré dir fàcilment. Sí, aquí tenim les entrades. Un a Mr. Harker, ¿veieu?, un altre a Mr. Josiah Brown, de Laburnum Lodge, a la vall de Laburnum, i un tercer a Mr. Sandeford, de Lower Grove Road, Reading. No, no l’he vista mai, la cara que em mostreu en aquesta fotografia. Em penso que no seria difícil d’oblidar, ¿no creieu, senyor?, perquè rara vegada he vist un rostre tan lleig. ¿Que si tenim cap italià entre el personal? Sí, senyor, n’hi ha uns quants, entre els treballadors i el personal de la neteja. M’atreviria a dir que fàcilment podrien consultar-lo, aquest llibre de vendes, si volguessin. No veig cap motiu especial perquè haguéssim de conservar el llibre sota vigilància. Vaja, vaja, és un cas força estrany, i confio que ja em tindreu al corrent dels progressos que realitzeu en la vostra investigació.

Holmes havia pres unes quantes notes en el decurs del testimoniatge de Mr. Harding, i em vaig adonar que estava del tot satisfet del caire que presentava la situació. Tanmateix, no hi va fer cap mena de referència, llevat que si no ens apressàvem un xic arribaríem tard a la nostra cita amb Lestrade. No li faltava pas raó, car quan arribàrem a Baker Street el detectiu ja hi era, i ens el vàrem trobar passejant amunt i avall en un estat de gran impaciència. L’aire d’importància que es donava ens demostrà que la seva jornada de treball no havia estat pas improductiva.

—¿I bé? —va preguntar—. ¿Com us ha anat, Mr. Holmes?

—Hem tingut un dia molt agitat, i crec que no hem pas perdut miserablement el temps —respongué el meu amic—. Hem anat a veure els dos proveïdors i també els fabricants. Ara ja puc seguir el rastre de cada un dels bustos des del començament.

—Els bustos! —exclamà Lestrade—. Va bé, va bé, Mr. Holmes. Vós teniu els vostres mètodes, i jo no estic pas en condicions de criticar-los, però em penso que jo he aprofitat millor el meu dia de treball que no pas vós. He identificat la víctima de l’assassinat.

—No em digueu!

—I he descobert un dels mòbils del crim.

—Esplèndid!

—Tenim un inspector, al cos, especialitzat en el districte de Saffron Hill i el barri italià. Doncs bé, la víctima duia un distintiu catòlic al voltant del coll, i això, juntament amb el seu color de pell, em va fer pensar que era del sud del continent. L’inspector Hill l’ha reconegut així que l’ha vist. Es diu Pietro Venucci, de Nàpols, i és un dels assassins més temibles de Londres. Està relacionat amb la Màfia, que, com ja sabeu, és una societat secreta de caràcter polític que imposa els seus decrets mitjançant el crim. Ja veieu que el cas comença a ser més clar. L’altre individu és, probablement, també italià i membre de la Màfia. Ha infringit les regles de la societat d’alguna manera, i Pietro li ha seguit el rastre. És probable que la fotografia que li hem trobat a la butxaca correspongui a l’home en qüestió, car devia dur-la per no equivocar-se de persona en el moment de l’assassinat. Així doncs, segueix l’individu, el veu entrar en una casa, l’espera a fora i en la lluita rep una ferida mortal. ¿Què us sembla, Mr. Sherlock Holmes?

Holmes picà de mans, demostrant la seva aprovació.

—Excel lent, Lestrade, excel·lent! —va exclamar—. Em sembla, però, que no he entès bé la vostra teoria sobre la destrucció dels bustos.

—Els bustos! Ja veig que no hi ha manera que us els tragueu del cap. Després de tot, això no és res. Un robatori menor, sis mesos de presó com a molt. És l’assassinat, el que estem investigant en realitat, i jo us dic que ja vaig lligant tots els fils amb les meves pròpies mans.

—¿Quin pas més fareu, ara?

—Molt senzill. Em faré acompanyar per l’inspector Hill al barri italià, trobaré l’home a qui correspon la fotografia que tenim, i l’arrestaré sota el càrrec d’homicidi. ¿Voleu venir amb nosaltres?

—Em temo que no. Crec que podem assolir la solució d’una manera més senzilla. No us en puc donar cap garantia, car tot depèn de…, vaja, tot depèn d’un factor que escapa completament al nostre control. Però tinc dipositades grans esperances —de fet, el càlcul de probabilitats és de dos contra u— que, si ens acompanyeu aquesta nit, us podré ajudar a enxampar-lo.

—¿Al barri italià?

—No; em penso que Chiswick és l’adreça on és més probable que el trobem. Si veniu amb mi a Chiswick aquesta nit, Lestrade, em comprometo a acompanyar-vos al barri italià demà, i ja veureu que el retard no us serà pas perjudicial. I, ara, crec que unes hores de son ens aniran molt bé a tots plegats, ja que no tinc previst de sortir abans de les onze i és molt possible que no tornem abans del matí. Sopareu amb nosaltres, Lestrade, i en acabat podreu fer una becaina al sofà fins que sigui l’hora d’anar-nos-en. Mentrestant, Watson, us agrairia que em cridéssiu un missatger, perquè he d’enviar una carta i és important que surti de seguida.

Holmes es passà el vespre remenant en els arxius d’articles de diari vells que omplien la cambra dels mals endreços. Quan tornà a reunir-se amb nosaltres hi havia una guspira de triomf als seus ulls, però no ens va fer cap comentari sobre el resultat de la seva recerca. Jo, per la meva banda, havia seguit pas a pas els mètodes amb què ell havia tractat els diversos revolts d’un cas tan complex, i, tot i que encara no podia albirar l’objectiu que havíem d’atènyer, m’adonava que Holmes esperava que el criminal intentés alguna cosa amb els dos bustos que quedaven, un dels quals, segons que recordava, era a Chiswick. Sens dubte, la finalitat del nostre viatge devia ser enxampar-lo en plena acció, i jo no podia reprimir un sentiment d’admiració per l’enginy amb què el meu amic havia publicat una pista falsa a la premsa vespertina per fer creure al brivall que podia continuar el seu pla amb impunitat. No em va sorprendre gens que Holmes em suggerís d’endur-me el revòlver. Ell havia agafat el pesant bastó de cacera que constituïa la seva arma predilecta.

A les onze ens esperava un cotxe davant la porta, el qual ens dugué fins a un indret situat a l’altra banda del pont de Hammersmith. En aquest punt, el cotxer va rebre l’ordre d’aturar-se. Una curta caminada ens dugué a una carretera solitària, delimitada per sengles rengleres de cases elegants, totes amb jardí. A la llum d’un fanal del carrer vàrem llegir «Laburnum Villa» en la bústia d’una d’aquelles mansions. Era evident que els ocupants ja s’havien retirat a dormir, perquè tot era a les fosques llevat d’una llum procedent de la finestreta de ventilació que s’obria damunt la porta principal, que projectava una difusa resplendor sobre el camí del jardí. La tanca de fusta que separava la finca de la carretera projectava una negra ombra sobre la part interior, i fou allí on ens apostàrem de genolls.

—Molt em temo que ens haurem d’esperar una bona estona —xiuxiuejà Holmes—. Podem agrair a la nostra bona estrella que no plogui. Em fa l’efecte que no ens hauríem d’arriscar ni a fumar per matar l’estona. Tanmateix, hi ha una probabilitat de dos contra u que les nostres molèsties seran recompensades.

A l’hora de la veritat, però, vàrem constatar que la nostra espera no seria tan llarga com Holmes ens havia advertit i que culminaria d’una manera tan sobtada com singular. En un moment, sense cap soroll previ que ens anunciés l’arribada de ningú, la porta del jardí es va obrir de bat a bat, i una silueta magra i fosca, ràpida i àgil com un simi, va recórrer el camí en cosa de segons. La veiérem passar sota el raig de llum que sortia de la part superior de la porta i desaparèixer en la negra ombra de la casa. Seguí aleshores una llarga pausa, durant la qual ens vàrem aguantar la respiració, i a continuació un cruixit molt feble ens arribà a les oïdes. Estaven obrint una finestra. El soroll va cessar i donà pas a un nou i llarg silenci. L’intrús es desplaçava per l’interior de la casa. Vàrem veure el sobtat reflex d’una lot dins una de les habitacions. El que buscava no era pas allí, perquè al cap d’uns instants veiérem la resplendor a través d’una altra persiana, i tot seguit a través d’una tercera.

—Arribem-nos fins a la finestra oberta. L’interceptarem així que surti —xiuxiuejà Lestrade.

Però abans que ens poséssim en moviment, l’home ja era fora de la casa. Quan va passar pel cercle de llum ens adonàrem que duia un objecte de color blanc sota el braç. Va mirar amb cautela al seu voltant. El silenci del solitari carrer el va tranquil·litzar. Girant-se d’esquena a nosaltres, deixà la seva càrrega a terra, i a continuació se sentí un cop sec seguit del soroll d’alguna cosa que es trenca. L’home estava tan absort en el que feia que no es va adonar de les nostres passes mentre travessàvem la gespa a corre-cuita. Holmes se li tirà a l’esquena amb l’agilitat d’un tigre, i al cap d’un moment Lestrade i jo el teníem agafat per la cintura i les manilles li envoltaven els canells. Quan es va girar, vaig veure un rostre olivaci i repulsiu, amb unes faccions que es contorçaven furiosament mentre ens mirava de fit a fit, i vaig saber que era el mateix home de la fotografia que teníem.

Però no era pas el nostre presoner allò que concentrava l’atenció de Holmes. Ajupit sobre el llindar de la porta, estava abstret en una minuciosa observació del que l’home havia tret de la casa. Era un bust de Napoleó idèntic al que havíem vist aquell mateix matí, trencat en fragments similars. Holmes exposà amb molt de compte cada un dels trossos a la llum, però no n’hi havia cap que es diferenciés dels altres. Tot just acabava de completar l’observació dels fragments quan els llums del vestíbul es varen encendre, la porta es va obrir, i el propietari de la casa, un personatge jovial i gras, vestit amb camisa i pantalons, va fer acte de presència.

—Mr. Josiah Brown, suposo —digué Holmes.

—Sí, senyor; i vós deveu ser, si no vaig errat, Mr. Sherlock Holmes. He rebut la nota que m’heu enviat per mitjà d’un missatger, i he fet exactament el que hi dèieu. He tancat totes les portes per dins i he esperat esdeveniments. Bé, m’alegro molt de veure que heu atrapat aquest brivall. Espero, cavallers, que tindreu la bondat de passar i prendre un petit refrigeri.

Lestrade, però, estava impacient per tancar el detingut en un lloc segur, de manera que al cap d’uns pocs minuts el nostre cotxe ja havia tornat i tots quatre ens trobàvem camí de Londres. El nostre captiu no va dir ni piu en tot el trajecte, sinó que ens observava des de l’ombra de les seves grenyes i, una vegada que tenia la meva mà a l’abast, la va escometre com un llop famolenc. A la comissaria de policia ens vàrem entretenir prou per assegurar-nos de si en l’escorcoll de la seva roba realment no s’havia descobert res fora d’uns pocs xelins i un llarg ganivet amb funda, el mànec del qual presentava taques abundants de sang recent.

—Tot va bé —anuncià Lestrade, quan ens n’anàvem—. Hill coneix tota aquesta xusma, i aviat sabrà com se diu. Ja veureu com la meva teoria sobre la Màfia hi encaixa perfectament. Però tingueu per segur que us estic d’allò més agraït, Mr. Holmes, per l’habilitat amb què l’heu enxampat. Encara no ho he acabat d’entendre.

—Em fa l’efecte que ja és prou tard per a donar explicacions —replicà Holmes—. A més, queden per resoldre encara un parell de detalls, i aquest cas és dels que mereixen que els treballem fins al final. Si ens veniu a veure un cop més a les nostres habitacions demà a les sis, crec que us podré demostrar que a aquestes altures encara no n’heu entès ni un borrall, del significat global del cas, el qual presenta alguns trets que el converteixen en un dels més originals de la història del crim. Si mai, dels meus petits problemes, us permeto de narrar-ne cap més, Watson, preveig que animareu les vostres pàgines amb un relat de la singular aventura dels bustos de Napoleó.

Quan, l’endemà a la tarda, ens tornàrem a trobar, Lestrade portava molta informació sobre el nostre presoner. Pel que semblava, es deia Beppo, però no se li sabia el cognom. Era un delinqüent popular entre la colònia italiana. En altre temps havia estat un escultor de talent que es guanyava la vida d’una manera honesta, però s’havia esgarriat i ja havia estat a la garjola dues vegades, com a conseqüència d’un robatori menor i l’altra, com nosaltres ja sabíem, per ferir un compatriota amb arma blanca. Enraonava l’anglès a la perfecció. Les seves raons per a destruir els bustos encara es desconeixien, i es negava a contestar qualsevol pregunta sobre el tema. La policia, però, havia esbrinat que aquells bustos podien haver sortit de les seves pròpies mans, ja que, a l’establiment de Gelder & Co, hi havia realitzat aquesta classe de feines. Holmes escoltà tot aquest gruix d’informació, gran part de la qual ja coneixíem, amb educada atenció. Però jo, que el coneixia tan bé, m’adonava amb tota claredat que tenia el pensament en alguna altra banda, i vaig detectar una barreja d’inquietud i expectació, sota aquella màscara que tenia costum de posar-se. Per fi, s’alçà de la cadira i els ulls se li encengueren. Acabaven de trucar a la porta. Moments després sentírem passes a l’escala, i un home d’edat, amb la cara vermella i patilles grisenques, fou introduït a la sala. Duia a la mà dreta una maleta antiga, que va deixar damunt la taula.

—¿És aquí el senyor Sherlock Holmes?

El meu amic féu una reverència i somrigué.

—Vós deveu ser Mr. Sandeford, de Reading —va dir.

—Si, senyor. Em temo que arribo amb un xic de retard; però els trens anaven força malament. Vós em vàreu escriure a propòsit d’un bust de la meva propietat.

—Exacte.

—Tinc aquí la vostra carta. Diu: «Desitjo tenir una còpia del Napoleó de Devine, i estic disposat a pagar deu lliures pel que es troba a casa vostra». ¿És veritat, això?

—I tant!

—Vaig quedar molt sorprès, en rebre la vostra missiva, perquè encara no em puc pas imaginar com ho heu pogut arribar a saber, que jo posseeixi una peça com aquesta.

—Es natural que estigueu sorprès, però l’explicació és ben senzilla. Mr. Harding, de Harding Germans, em va dir que us n’havia venut la darrera còpia, i em va facilitar la vostra adreça.

—Oh, deu ser així, doncs. ¿També us va dir el que li vaig pagar pel bust?

—No, això no m’ho va dir.

—Doncs bé, resulta que em tinc per un home honest, encara que no gaire ric. Només li’n vaig pagar quinze xelins, pel bust, i crec que heu de saber-ho, abans jo no accepti les vostres deu lliures.

—Estic convençut que els vostres escrúpols us fan honor, Mr. Sandeford. Però, com sigui que ja he fixat un preu, tinc la intenció de respectar-lo.

—Bé, és un bell gest per part vostra, Mr. Holmes. Us he portat el bust, tal com em vàreu demanar. Aquí el teniu!

Va obrir la maleta, i per fi poguérem veure damunt la nostra taula un exemplar sencer d’aquell bust, que fins llavors només havíem vist reduït a miques.

Holmes es va treure un paper de la butxaca i deixà un bitllet de deu lliures damunt la taula.

—Tingueu la bondat de signar aquest document, Mr. Sandeford, en presència d’aquests testimonis. És només per a certificar que em transferiu qualsevol possible dret que tingueu sobre el bust. Sóc un home molt metòdic, ¿sabeu?, i no se sap mai quin gir poden prendre els esdeveniments futurs. Gràcies, Mr. Sandeford. Aquí teniu els vostres diners. Molt bona nit tingueu.

Quan el nostre visitant hagué marxat, els moviments de Sherlock Holmes foren tals, que suscitaren la nostra curiositat. Començà per treure un drap net de color blanc d’un calaix, que disposà damunt la taula. Tot seguit col·locà la seva recent adquisició al bell mig del drap. Després, va agafar el seu bastó de cacera i ventà un cop sec a Napoleó a la part superior del cap. La figura es va trencar en mil bocins, i Holmes s’abocà, impacient, sobre les restes escampades. A l’instant, proferint un crit triomfal, va recollir una esberla, en la qual hi havia adherit un objecte fosc i rodó, com una pansa en un púding.

—Cavallers —anuncià, emocionat—, permeteu-me que us presenti la cèlebre perla negra de la família Borgia!

Lestrade i jo restàrem en silenci un moment i, tot seguit, amb un impuls espontani, ens vàrem posar a aplaudir a l’uníson com si acabéssim d’assistir a l’acte final d’una representació molt ben interpretada. Una taca de color aparegué en les pàl·lides galtes de Holmes, el qual ens va dedicar una reverència, com si fos un dramaturg que rep l’homenatge del seu públic. Era en moments com aquests que, només un instant, deixava de ser una màquina al servei de la raó i evidenciava la seva humana afecció per l’admiració i l’aplaudiment. El mateix caràcter singularment orgullós i reservat, que es girava d’esquenes a la popularitat amb desdeny, era capaç de commoure’s fins a les entranyes davant una mostra espontània d’admiració i estima per part d’un amic.

—Sí, cavallers —va dir—, és la perla més famosa de totes les que hi ha al món, i és gràcies a l’encert en una cadena connectada de raonaments deductius que he pogut seguir-li el rastre des del dormitori del príncep de Colonna, al Dacre Hotel, d’on va desaparèixer, fins a l’interior d’aquest bust de Napoleó, el darrer dels sis manufacturats per Gelder & Co., de Stepney. Ja recordareu, Lestrade, la sensació que provocà la desaparició d’aquesta preciosa joia, i els vans esforços de la policia de Londres per a recuperar-la. Jo mateix vaig ser consultat sobre el cas, però em vaig veure incapaç d’aportar-hi cap llum. Les sospites varen recaure sobre la donzella de la princesa, que era italiana i es demostrà que tenia un germà a Londres, però en canvi no aconseguírem d’interceptar cap connexió entre ells. La donzella s’anomenava Lucretia Venucci, i no tinc cap mena de dubte que el tal Pietro, l’assassinat ara fa dues nits, era el seu germà. He estat repassant dates al meu arxiu de diaris vells, i he esbrinat que la desaparició de la perla tingué lloc exactament dos dies abans de l’arrest de Beppo per un incident violent…, fet que s’esdevingué al taller de Gelder & Co. mentre es feien tots aquests bustos. Ara ja veieu amb claredat la seqüència dels fets, per bé que els veieu, naturalment, en l’ordre invers a com es varen presentar davant meu. Beppo tenia la perla en poder seu. Potser l’hauria robada a Pietro, o potser n’havia estat còmplice, o bé havia fet d’intermediari entre Pietro i la seva germana. Però la solució a aquest enigma no ens ha de preocupar gens.

»El fet principal és que ell tenia la perla, i just en aquells moments l’empaitava la policia. Va anar al taller on treballava, sabent que només tenia uns minuts per a amagar aquesta pedra d’incalculable valor i que si no ho feia, la policia la hi trobaria al damunt quan el detingués. Sis còpies de guix del bust de Napoleó s’assecaven al passadís. En qüestió de segons, Beppo, treballador hàbil, practicà un petit forat al guix humit, hi deixà caure la perla a dins i amb unes quantes passades de mà va tapar l’obertura. Era un amagatall excel·lent. No semblava pas possible que ningú trobés la joia. Però vet aquí que Beppo fou condemnat a un any de presidi, i mentrestant els sis bustos es varen dispersar per Londres. Ell no sabia pas quin era el que contenia el tresor. Només ho podria esbrinar trencant les estàtues. Sacsejar-les podia no servir de res, perquè, com que el guix era humit, el més probable era que la perla s’hi hagués adherit…, com, en efecte, ha estat. Beppo no va pas desesperar, i menà la seva recerca amb una ingenuïtat i una perseverança considerables. Es va assabentar dels proveïdors que havien venut els bustos mitjançant un cosí seu que treballa a Gelder. S’ho va manegar per aconseguir una feina al negoci de Morse Hudson, i això li permeté d’atènyer tres de les còpies. La perla no era en cap d’elles. Després, amb l’ajut d’algun treballador italià, va poder esbrinar la destinació dels altres tres bustos. El primer es trobava a casa d’en Haker. Un cop allà, fou interceptat pel seu còmplice, que feia Beppo responsable de la pèrdua de la perla, i en la lluita subsegüent el va matar amb el ganivet.

—Si era còmplice seu, ¿com és que duia la seva fotografia al damunt? —vaig preguntar.

—Per a seguir-li el rastre si necessitava informació sobre ell d’una tercera persona. Aquest motiu és el més evident. Bé, després de l’assassinat, vaig calcular que el més probable era que Beppo accelerés els moviments i no que els retardés. Temia que la policia descobrís el secret, per la qual cosa s’afanyà abans no li passessin al davant. Per descomptat que jo no ho podia pas saber, que no havia trobat la perla al bust d’un Harker. Ni tan sols tenia la certesa que fos la perla; tanmateix, era clar que el nostre home buscava alguna cosa, ja que traslladà el bust algunes cases més enllà per tal de trencar-lo en un jardí on hi hagués llum. Com sigui que la còpia d’en Harker era una entre tres, les possibilitats eren ni més ni menys que les que us vaig dir: dos contra u que la perla hi era. Només quedaven dos bustos, i semblava lògic que el primer que aniria a cercar fos el de Londres. Vaig advertir els inquilins de la casa en aquest sentit per tal d’evitar una segona tragèdia, i vàrem fer cap allí, amb els resultats més satisfactoris. Aleshores, com és natural, jo ja ho sabia, que el que buscàvem era la perla de la família Borgia. El nom de l’home assassinat lligava els dos casos. Tan sols quedava un bust —el de Reading—, i la perla havia de ser en aquest. L’he comprat al seu propietari en presència vostra… i aquí la teniu.

Vàrem romandre en silenci uns instants.

—Molt bé —va dir Lestrade—. Us he vist resoldre molts casos, Mr. Holmes, però no recordo haver-ne conegut cap de més complicat que aquest. No us penseu pas que us tenim enveja, a Scotland Yard. No, senyor, ens sentim molt orgullosos de vós, i si veniu demà no trobareu cap home, des de l’inspector més veterà fins a l’agent més novell, que no estigui encantat de donar-vos la mà.

—Gràcies! —exclamà Holmes—. Gràcies! —I, quan es va girar, em semblà més commogut que mai per les tendres emocions humanes. Al cap d’un moment, ja tornava a ser el pensador fred i pragmàtic de sempre—. Guardeu la perla a la caixa forta, Watson —va dir—, i traieu-ne els documents del cas de falsificació Conk-Singleton. Adéu-siau, Lestrade. Si cap petit problema s’interposa en el vostre camí em sentiré feliç, si puc, de donar-vos un parell de suggeriments per a la seva resolució.





9. ELS TRES ESTUDIANTS


Fou l’any 1895 que una combinació d’esdeveniments, en els quals no entraré, propicià que Mr. Holmes i jo passéssim unes quantes setmanes en una de les principals ciutats universitàries d’Anglaterra, i va ser en aquest període que ens succeí la petita però instructiva aventura que ara contaré. És evident que donar qualsevol detall que pogués ajudar el lector a identificar amb exactitud la institució o el criminal seria imprudent i ofensiu, per la qual cosa considero que l’actitud més entenimentada serà la d’evitar un escàndol tan dolorós. No obstant això, i sempre amb l’oportuna discreció, l’incident paga la pena de ser explicat, car serveix per a il·lustrar algunes de les qualitats en què tant excel·lia el meu amic. Miraré de complir amb la meva intenció d’evitar qualsevol nom que pogués delimitar els fets a un indret determinat, o facilitar alguna pista relativa a les persones implicades.

Aquells dies residíem en unes habitacions moblades pròximes a una biblioteca on Sherlock Holmes realitzava una laboriosa investigació sobre furs anglesos antics, una investigació amb resultats tan sorprenents que podrien constituir el tema d’una de les meves futures narracions. Fou en aquelles dependències que una tarda vàrem rebre la visita d’un conegut, Mr. Hilton Soames, tutor i professor de la Universitat de Sant Lluc. Mr. Soames era un home alt i prim, amb un temperament nerviós i exaltat. Jo sempre l’havia considerat una persona inquieta, però aquella vegada estava en un estat d’agitació tal, que vaig comprendre de seguida que alguna cosa força inhabitual li havia passat.

—Espero, Mr. Holmes, que pugueu dedicar-me unes hores del vostre valuós temps. Hem viscut un incident molt desagradable, a Sant Lluc, i si no fos per la feliç coincidència que us trobeu a la ciutat, us ben asseguro que no hauria pas sabut què fer.

—Estic molt ocupat, ara mateix, i necessito que no em distregui ningú —respongué el meu amic—. M’estimaria molt més que demanéssiu ajut a la policia.

—No, no, benvolgut senyor; això que suggeriu és del tot impossible. Un cop han engegat la justícia, ja ningú no la pot aturar, i aquest cas és d’aquells en què, en interès del prestigi de la universitat, és essencial d’evitar l’escàndol. La vostra discreció és tan coneguda com els vostres poders, i sou l’únic home en el món que pot ajudar-me. Us prego, Mr. Holmes, que hi feu el que pugueu.

El caràcter del meu amic no havia experimentat cap millora d’ençà que s’havia allunyat dels familiars encontorns de Baker Street. Sense els arxius de retalls de diaris, els productes químics i el seu desordre domèstic, era un home incòmode. Va arronsar les espatlles en un descortès gest d’aquiescència, i el nostre visitant, amb paraules apressades i un recital de nerviosa gesticulació, engegà el relat.

—Cal que us digui, Mr. Holmes, que demà és el primer dia d’exàmens de la beca Fortescue. Jo sóc un dels examinadors. El meu tema és el Grec, i la primera de les proves consisteix en la traducció d’un llarg paràgraf en grec que el candidat no coneix. El paràgraf és imprès al full d’examen, i, com és natural, seria un immens avantatge que el candidat pogués preparar la traducció a la bestreta. És per aquest motiu que s’han pres mesures per a mantenir aquest full en secret.

»Avui, pels volts de les tres de la tarda, han arribat les proves del full procedents de la impremta. L’exercici consta de mig capítol de Tucídides. Jo me l’havia de llegir amb molta atenció, ja que el text ha de ser del tot correcte. A dos quarts de cinc encara no havia acabat la tasca. Tanmateix, havia promès a un amic que prendria el te a les seves habitacions, de manera que he deixat la prova damunt el meu escriptori. M’he absentat durant poc més d’una hora. Com ja sabeu, Mr. Holmes, les portes de la nostra escola són dobles: una d’entapissada amb feltre verd per dins, i una altra de roure massís per fora. Quan m’acostava a la porta exterior, m’he quedat de pedra en veure una clau ficada al pany. Un instant m’he imaginat que jo m’hi havia deixat la meva, però quan m’he palpat la butxaca he constatat que la duia a sobre. L’única còpia que hi ha, si més no que jo sàpiga, és la del meu criat, Bannister, que s’ha ocupat de la meva cambra durant deu anys i l’honestedat del qual és del tot fora de dubte. Llavors he esbrinat que la clau en qüestió era la seva, que ell havia entrat a l’habitació a preguntar-me si volia te, i que en sortir s’havia deixat la clau posada. La seva visita devia tenir lloc pocs minuts després que jo hagués marxat. L’oblit de la clau hauria tingut molt poca transcendència en qualsevol altre moment, però en un dia com avui ha provocat les conseqüències més funestes.

»Quan he mirat la meva taula, m’he adonat de seguida que algú havia estat remenant els papers. La prova d’impremta anava en tres tires llargues. Les havia deixades totes juntes. M’he trobat que una era a terra, una altra a la tauleta auxiliar, prop de la finestra, i la tercera al mateix lloc on jo l’havia deixada.

Holmes es bellugà per primera vegada.

—La primera pàgina era a terra, la segona al costat de la finestra, i la tercera allà on vós l’havíeu deixada —va dir.

—Exacte, Mr. Holmes. Em sorpreneu. ¿Com ho sabeu, això?

—Continueu el vostre interessant testimoni, si us plau.

—Un moment he cregut que Bannister s’havia pres la imperdonable llibertat de tafanejar els meus papers. Ell ho ha negat, però, amb la màxima seriositat, i estic convençut que m’ha dit la veritat. L’alternativa és que algú que passés per allí hagués vist la clau al pany, s’hagués assabentat que jo era absent, i hagués entrat a fer un cop d’ull als papers. Hi ha en joc una quantitat considerable de diners, ja que la beca és molt ben dotada, i un home sense escrúpols bé acceptaria el risc si podia atènyer un avantatge sobre els seus companys.

»Bannister s’ha mostrat molt trasbalsat per l’incident. Ha estat a punt de perdre el coneixement quan s’ha assabentat que inequívocament algú havia remenat els meus papers. Li he donat una mica de brandy i l’he deixat enfonsat en una cadira mentre jo procedia a una observació més acurada de l’habitació. Ben aviat m’he adonat que l’intrús havia deixat altres indicis de la seva presència, a més dels papers esbarriats. Damunt la tauleta que dóna a la finestra hi havia diversos tallets de llapis, com si haguessin fet punta. També hi havia un tros de mina trencat. Sembla evident que el brivall ha copiat la prova ben de pressa, ha trencat la mina del llapis i s’ha vist obligat a fer-hi punta.

—Excel·lent! —exclamà Holmes, que començava a recuperar el bon humor a mesura que el cas anava captivant la seva atenció—. La sort ha estat aliada vostra.

—Però això no és pas tot. Tinc un escriptori nou, amb una bonica superfície de cuir vermell. Estic disposat a jurar, com també hi està Bannister, que era llisa i immaculada. Doncs bé, hi he trobat un tall d’uns vuit centímetres de llargada, no pas una simple ratllada, sinó un tall ben definit. I no sols això, sinó que damunt la taula he trobat una boleta d’argila, o de guix, de color negre amb granets d’una substància que semblen serradures. Estic segur que tots aquests senyals els ha deixat l’home que ha remenat els papers. No hi he vist petjades ni cap altre indici de la seva identitat. Ja no sabia a quin sant encomanar-me, quan de sobte se m’ha acudit el feliç pensament que vós éreu a la ciutat, i he vingut tot seguit a encomanar-vos el cas. Ajudeu-me, Mr. Holmes! Ja veieu en quin tort estic ficat. O bé trobo el culpable, o bé caldrà ajornar els exàmens fins que s’hagin preparat uns nous formularis, i com que això no és pas possible sense una explicació, hi haurà un espantós escàndol, que projectarà una ombra no tan sols sobre l’escola sinó també sobre la universitat. Abans que res, desitjo que aquest problema es resolgui sense soroll i amb discreció.

—Serà un plaer per a mi investigar-lo i donar-vos el millor consell que pugui —va dir Holmes, aixecant-se i posant-se l’abric—. No és pas mancat d’interès, aquest cas. ¿Us havia visitat ningú, a la vostra cambra, després que us haguessin arribat les proves?

—Sí. El jove Daulat Ras, un estudiant indi que viu a la mateixa escala, ha vingut a fer-me unes quantes preguntes sobre els exàmens.

—¿Hi és inscrit?

—Sí.

—¿Eren damunt la taula, els qüestionaris?

—Si no recordo malament, encara estaven enrotllats.

—Però ¿podria ser que ell hi hagués reconegut les proves?

—És possible.

—¿Hi ha entrat ningú més, a la vostra habitació?

—No.

—¿Sabia algú que aquestes proves serien allí?

—Ningú, llevat de l’impressor.

—¿Ho sabia el vostre criat, Bannister?

—No, segur que no. No ho sabia ningú.

—¿On és Bannister, ara?

—Es trobava força malament, pobre home! L’he deixat enfonsat a la cadira. He sortit a corre-cuita per venir-vos a veure.

—¿L’heu deixada oberta, la porta de l’habitació?

—Abans he tancat els papers amb pany i clau.

—Aleshores és lícit de suposar, Mr. Soames, que, fora que l’estudiant indi hagi reconegut el rotlle com les proves dels exàmens, l’home que les ha esbarriades les ha trobades de forma accidental, sense saber que hi eren.

—Això crec jo també.

Holmes esbossà un somriure enigmàtic.

—Molt bé —va dir—, val més que ens posem en camí. No és pas un cas per a vós, Watson: és mental, no mèdic. D’acord, veniu, si voleu. I ara, Mr. Soames…, estic a la vostra disposició!

La sala d’estar del nostre client donava, a través d’una finestra enreixada ampla i baixa, al vell pati, tenyit de líquens, de l’antiga escola. Una porta amb arcada gòtica conduïa a una gastada escala de pedra. Les dependències del tutor eren a la planta baixa. A dalt, hi residien tres estudiants, un a cada pis. Ja era el capvespre quan arribàrem a l’escenari del problema a què ens enfrontàvem. Holmes es va aturar i observà la finestra amb gran dedicació. Tot seguit s’hi va acostar i, de puntetes i estirant el coll, mirà dins l’habitació.

—Deu haver entrat per la porta. No hi ha cap més obertura, llevat de l’única finestra —explicà el nostre instruït guia.

—Vaja! —exclamà Holmes, i va somriure d’una manera singular mentre esguardava el nostre acompanyant—. Bé, doncs, si aquí no hi ha res que valgui la pena, serà millor que entrem.

El professor obrí la porta exterior i ens féu passar a la seva cambra. Ens vàrem quedar al llindar mentre Holmes procedia a examinar la catifa.

—Em temo que no hi ha pas cap indici, aquí —digué—. Tampoc no confiava gaire de trobar-ne, amb el dia tan sec que ha fet. Pel que sembla, el vostre criat ja s’ha refet. Heu dit que l’havíeu deixat en una cadira; ¿quina cadira?

—Aquella, la del costat de la finestra.

—Comprenc. La del costat de la tauleta. Ja podeu entrar, ja he acabat amb la catifa. Ara mirarem la tauleta. Evidentment, el que ha passat és molt clar. L’home ha entrat i ha agafat els papers, full per full, de la taula central. Se’ls ha endut a la tauleta de la finestra, perquè des d’aquí podia veure si vós veníeu pel pati per tal de poder fugir a temps.

—En realitat, no m’hauria pas vist —precisà Soames—, perquè he entrat per la porta lateral.

—Ah, està bé! Sigui com sigui, aquesta era la seva intenció. Deixeu-me veure les tres tires. Vejam si hi ha cap ditada…, no! Bé, ha pres aquesta primera i ha procedit a copiar-la. ¿Quan de temps hi deu haver esmerçat, emprant totes les contraccions de mot possibles? Un quart d’hora, no pas menys. En acabat, ha llençat la tira i ha agafat la següent. Estava a mitja feina quan el vostre retorn l’ha obligat a una ràpida retirada…, molt ràpida, ja que no ha tingut temps de tornar a lloc els papers que us han assenyalat la seva intrusió. ¿No heu sentit pas corredisses a l’escala, quan entràveu per la porta exterior?

—No, no ho recordo pas.

—Bé, l’home escrivia amb tanta de fúria que se li ha trencat la mina del llapis, al qual ha hagut de fer punta, com vós mateix heu observat. Això és força interessant, Watson. El llapis no és pas dels ordinaris. Té, més o menys, les dimensions corrents i una punta tova; el color exterior és blau fosc, hi ha marcat el nom del fabricant amb lletres platejades, i el tros restant fa uns quatre centímetres de llarg. Busqueu un llapis com aquest, Mr. Soames, i haureu trobat el vostre home. Quan us digui, a més, que té una navalla gran i molt esmussada, comptareu amb una ajuda addicional.

Mr. Soames es mostrava un xic atabalat per aquest torrent d’informació.

—Puc imaginar-me com els heu deduït, els altres detalls —va dir—, però, realment, pel que fa a això de la llargada del llapis…

Holmes sostingué en l’aire un petit tallet de llapis amb les lletres NN i un espai de fusta lliure al darrere.

—¿Ho veieu, ara?

—No, molt em temo que encara no…

—Watson, sempre us he fet víctima d’una injustícia. ¿Què podria ser aquesta doble ena? És al final d’una paraula. Ja sabeu que Johann Faber és el nom més corrent de fabricant de llapis. ¿No és prou clar que queda tant de tros de llapis com el que sol seguir la paraula «Johann»? —Va acostar la tauleta de costat al llum elèctric—. Esperava que si el paper sobre el qual ha escrit fos prou fi, hauria quedat alguna marca en aquesta superfície polida. No, no hi veig pas res. No crec que en puguem treure res més, d’aquí. Passem a la taula central. Aquesta boleta és, si no vaig errat, la massa d’argila negra que heu esmentat abans. Té una forma toscament piramidal i ha estat buidada per dins, pel que veig. Tal com heu dit, sembla recoberta de serradures. Vaja, això és molt interessant! I el tall…, una veritable esquinçada. Començava en una lleugera ratllada i ha acabat en un forat ben desigual. Us estic en deute per haver adreçat la meva atenció cap a aquest cas, Mr. Soames. ¿A on duu aquella porta?

—Al meu dormitori.

—¿Hi heu estat després d’haver-vos adonat de tot això?

—No, he sortit de dret a cercar-vos.

—M’agradaria fer-hi un cop d’ull. Quina cambra més encisadora, i d’estil antic! Tindríeu la bondat d’esperar un moment, fins que hagi examinat el terra? No, no hi veig pas res. ¿Què me’n dieu, d’aquesta cortina? Veig que hi pengeu la roba al darrere. Si mai ningú es veiés obligat a amagar-se en aquesta habitació, no hi ha dubte que ho faria aquí, ja que el llit és massa baix i l’armari massa poc fondo. Suposo que no hi ha pas ningú…

Quan Holmes va descórrer la cortina em vaig adonar per unes certes rigidesa i alarma en la seva actitud, que estava preparat per a qualsevol emergència. En realitat, el fet de descórrer la cortina no revelà res més que tres o quatre peces de roba penjades d’un cordill amb agulles d’estendre. Holmes es va apartar de la cortina i s’inclinà de sobte cap a terra.

—I ara! ¿Què es això? —va exclamar.

Era una petita piràmide d’un material pastós i de color negre, idèntica a la que descansava sobre la taula de l’estudi. Holmes se la va col·locar al palmell de la mà i l’acostà a la claror del llum elèctric.

—Pel que sembla, el vostre visitant ha deixat senyals de la seva presència al vostre dormitori i a la saleta, Mr. Soames.

—¿Què hi devia buscar, aquí?

—Em penso que és força clar. Vós heu tornat de forma inesperada, de manera que ell no se n’ha adonat fins que vós ja éreu a la porta. ¿Què podia fer? Ha recollit tot el que pogués denunciar-lo i s’ha precipitat dins el dormitori per amagar-s’hi.

—Valga’m Déu, Mr. Holmes! ¿Voleu dir amb això que, durant tota l’estona que he estat enraonant amb Bannister en aquesta mateixa habitació, el teníem presoner sense que ho sabéssim?

—Així és com ho veig, en efecte.

—¿No creieu que hi hagi cap més possibilitat, Mr. Holmes? No sé pas si us heu fixat en la finestra del dormitori.

—Enreixada, marc de plom, tres finestres separades, una d’elles girant sobre una frontissa i prou ampla perquè hi pugui passar un home.

—Exacte. I presenta una angulació respecte al pati que la fa parcialment invisible. L’home deu haver entrat per aquí, ha deixat senyals en passar pel dormitori i després, quan s’ha adonat que la porta era oberta, ha fugit pel passadís.

Holmes brandà el cap en un gest d’impaciència.

—Siguem pràctics —va dir—. ¿Us he entès bé quan heu dit que hi ha tres estudiants que fan servir aquesta escala i acostumen a passar per davant de la vostra porta?

—Sí, això mateix.

—¿I tots tres estan inscrits en aquests exàmens?

—Sí.

—¿Teniu cap raó per a sospitar d’algun més que dels altres?

Soames vacil·là uns instants.

—Aquesta pregunta és molt delicada —va respondre—. A ningú no li agrada d’expressar les seves sospites quan no hi ha proves.

—Endavant amb les sospites. De les proves, ja me n’ocuparé jo.

—D’acord, doncs us faré cinc cèntims del caràcter dels estudiants que resideixen en aquestes habitacions. A la més baixa de les tres hi viu en Gilchrist, bon estudiant i bon atleta; juga als equips de rugby i de criquet de la facultat, i ha guanyat curses d’obstacles i competicions de salt de longitud. És un noi bo i valent. El seu pare era el cèlebre Sir Jabez Gilchrist, que es va arruïnar amb les curses de cavalls. El meu alumne quedà en una situació econòmica força precària, però és treballador i no li manca voluntat. Sortirà endavant.

»El segon pis és habitat per Daulat Ras, l’indi. És un home reservat i impenetrable, com la majoria dels indis. Els estudis li van força bé, tot i que el Grec és l’assignatura que porta més fluixa. Un alumne aplicat i metòdic.

»El pis més alt pertany a Miles McLaren. Un individu brillant, quan s’ho proposa, un dels estudiants més intel·ligents de l’escola. I, això no obstant, és variable, inconstant i mancat de consciència. Va estar a punt de ser expulsat a primer curs per un escàndol relacionat amb els jocs de cartes. Ha gandulejat molt, fins ara, i no deu tenir gaire confiança en les seves possibilitats als exàmens.

—Aleshores, ¿és d’ell, de qui sospiteu?

—Jo no gosaria arribar tan lluny. Però, dels tres, potser és el més susceptible de ser el culpable.

—Efectivament. Ara, Mr. Soames, m’agradaria d’entrevistar-me amb el vostre criat, amb Bannister.

Era un home petit, de cara pàl·lida i ben afaitada, cabells grisos i uns cinquanta anys d’edat. Encara no s’havia refet del sobtat esglai que acabava de torbar la serena rutina de la seva vida. El seu rostre galtut es convulsionava pel neguit i els seus dits no aconseguien de parar quiets.

—Estem investigant aquest dissortat incident, Bannister —l’informà el seu patró.

—Sí, senyor.

—Tinc entès —digué Holmes— que us heu deixat la clau a la porta.

—Sí, senyor.

—¿No us sembla extraordinari que us hagi passat això just el mateix dia que hi havia aquests papers dins l’habitació?

—Ha estat un fet molt desgraciat, senyor. Però ja m’havia passat el mateix alguna altra vegada.

—¿A quina hora heu entrat a l’habitació?

—Cap a dos quarts de cinc. És l’hora en què Mr. Soames sol prendre el te.

—¿Quanta estona us hi heu estat?

—M’he retirat així que he vist que el senyor no hi era.

—¿Heu mirat els papers que hi havia damunt la taula?

—No, senyor, us dono la meva paraula.

—Com és que us heu deixat la clau al pany?

—Duia la safata del te a les mans. He pensat que ja la tornaria a buscar, la clau, però després me n’he oblidat.

—¿Té pany de ressort la porta de fora?

—No, senyor.

—Aleshores, ¿ha estat oberta tota l’estona?

—Sí, senyor.

—¿Qualsevol persona que fos dins l’habitació en podia sortir?

—Sí, senyor.

—Quan Mr. Soames ha tornat i us ha cridat, ¿estàveu gaire trasbalsat?

—Molt, senyor. Mai no m’havia passat una cosa així en els molts anys que porto treballant a la universitat. He estat a punt de perdre el coneixement, senyor.

—Això m’han dit. ¿On éreu quan heu començat a trobar-vos malament?

—¿On era, senyor? Bé doncs, aquí, al costat de la porta.

—És força curiós, perquè us heu anat a asseure en aquella cadira d’allà, prop del racó. ¿Per què no heu triat cap d’aquestes altres cadires?

—No ho sé. No em preocupava pas gaire, el lloc on seure.

—Em penso, Mr. Holmes, que no sabia pas el que es feia. Tenia molt mal aspecte…, estava blanc com la cera.

—¿Us heu quedat aquí, després que el vostre patró ha marxat?

—Només cosa d’un minut. Després he tancat la porta i me n’he anat a la meva habitació.

—¿De qui sospiteu?

—Oh, no m’atreviria pas a dir-ho, senyor. No crec que hi hagi en aquesta universitat cap cavaller capaç d’aprofitar-se d’una tal acció. No, senyor, n’estic convençut.

—Gràcies, això és tot —va dir Holmes—. Ah, sí, una pregunta més. ¿No haureu pas comentat l’incident amb cap dels tres cavallers que s’estan als altres pisos?

—No, senyor, ni una paraula.

—¿No n’heu vist pas cap?

—No, senyor.

—Molt bé. Ara, Mr. Soames, anirem a fer un volt pel pati, si no us importa.

Tres quadrats de llum resplendien damunt nostre en la progressiva foscor.

—Els tres ocells són als seus nius respectius —observà Holmes, mirant enlaire—. Vaja! ¿Què és això? N’hi ha un que sembla força inquiet.

Era l’indi, la negra silueta del qual es projectà de sobte sobre les cortinetes. Es passejava agitadament amunt i avall de l’habitació.

—M’agradaria de fer una ràpida visita a cada un d’ells —va dir Holmes—. ¿És possible, això?

—No hi ha cap problema —respongué Soames—. Aquest sector d’habitacions és el més antic de l’escola, i no és pas estrany que rebem visites. Veniu amb mi, i jo us guiaré personalment.

—No esmenteu noms, si us plau —digué Holmes, quan trucàvem a la porta de Gilchrist.

Un jove alt, prim i de cabell molt ros ens va obrir, i ens convidà a entrar així que s’assabentà de la nostra intenció. A dins, hi havia algunes peces realment curioses d’arquitectura civil medieval. Holmes es mostrà tan encisat amb una d’elles que va insistir a dibuixar-la al seu bloc de notes, se li va trencar la punta del llapis, en demanà un al nostre amfitrió i, en acabat, un ganivet per fer punta al seu. El mateix curiós incident li esdevingué a les dependències de l’indi, un individu petit, reservat i de nas ganxut que ens fitava amb expressió interrogativa i deixà palès el seu alleujament quan els estudis arquitectònics de Holmes atenyeren el final. No vaig veure en cap cas que Holmes ensopegués la pista que cercava. Només a la tercera cambra la visita resultà frustrada. La porta exterior no s’obri pas a instàncies de la nostra trucada, i no ens sortí a rebre res de més substancial que un torrent de paraules grolleres.

—No m’importa gens qui sou! Ja us en podeu anar a fer punyetes! —bramà una irritada veu—. Demà tinc un examen, i no vull que ningú em destorbi.

—Un home molt descortès —observà el nostre guia, enrojolat d’ira, mentre baixàvem l’escala—. Naturalment, no sabia pas que fos jo qui trucava, però de totes maneres la seva conducta ha estat d’allò més desconsiderada i, donades les circumstàncies, força sospitosa.

La rèplica de Holmes va ser sorprenent.

—¿Em sabríeu dir la seva estatura exacta? —va preguntar.

—La veritat, Mr. Holmes, no em puc pas comprometre a dir-vos-ho. És més alt que l’indi, i més baix que Gilchrist. Suposo que deu fer cosa de metre setanta-cinc.

—Això és molt important —digué Holmes—. I ara, Mr. Soames, us desitjo molt bona nit.

El nostre acompanyant manifestà en veu alta l’esbalaïment i la desesperació seves.

—Per l’amor de Déu, Mr. Holmes, no pensareu pas deixar-me d’una forma tan sobtada. Em fa l’efecte que no us adoneu de la meva situació. Demà se celebrarà l’examen. Cal que emprengui alguna acció concreta aquesta mateixa nit. No puc pas permetre que es faci l’examen quan algú ha tafanejat un dels papers. No tinc altre remei que afrontar la situació.

—Convé que ho deixeu tal com està. Jo em deixaré caure per aquí demà a primera hora i ja xerrarem del tema. És possible que aleshores estigui en condicions de suggerir algun pla d’acció. Mentrestant, no canvieu res…, absolutament res.

—Molt bé, Mr. Holmes.

—Podeu descansar tranquil. Estic convençut que trobarem una sortida galdosa a les vostres dificultats. M’enduré el tros d’argila negra i els tallets de llapis. Adéu-siau.

Quan érem enmig de la fosca del pati, tornàrem a alçar el cap devers les finestres. L’indi continuava passejant per l’habitació. Els altres dos eren invisibles.

—I bé, Watson, ¿què us en sembla? —preguntà Holmes, quan sortíem al carrer principal—. És com un joc de saló…, una mena de truc de les tres cartes, ¿no és veritat? Teniu tres homes. El culpable és un d’ells. Només es tracta de triar. ¿Quina és la vostra elecció?

—El malparlat del pis de dalt. És el que té les pitjors referències. I, tanmateix, aquest indi també era un individu força estrany. ¿Per què es passejava amunt i avall tota l’estona?

—Això no té res d’estrany. Molts homes ho fan quan proven d’aprendre’s alguna cosa de memòria.

—Ens ha mirat amb força recel.

—També ho faríeu vós si una colla de desconeguts us vingués a veure mentre preparàveu un examen per a l’endemà, quan cada instant és sagrat. No, no hi veig res d’estrany. I tampoc en els llapis, ni en els ganivets…, tot era satisfactori. Però aquell altre individu em té desconcertat.

—¿Qui?

—El tal Bannister, el criat. ¿Quina responsabilitat hi té, en l’afer?

—A mi m’ha impressionat per la seva enorme honestedat.

—I a mi també. Això és el que més em desconcerta. ¿Per què un home tan honest hauria de…? Vaja, vaja, aquí tenim un proveïdor d’articles d’escriptori. Començarem les nostres indagacions aquí.

Hi havia només quatre proveïdors d’una certa entitat, a la ciutat, i a cada un d’ells Holmes exhibí els tallets de llapis i en demanà un duplicat. Arreu ens varen dir que podien fer-ne la comanda corresponent, però que el llapis que cercàvem tenia unes dimensions inhabituals i amb prou feines en quedaven existències. El meu amic no semblava pas gaire afectat pel fracàs, sinó que arronsava les espatlles en un gest de còmica resignació.

—Malament, benvolgut Watson. Com veieu, la millor i definitiva pista de què disposàvem se n’ha anat en orris. Però, tot i això, no tinc cap mena de dubte que podrem resoldre el cas sense ella. Per Júpiter! Estimat amic, són gairebé les nou, i la patrona no sé què deia sobre uns pèsols verds per a dos quarts de vuit. Molt em temo, Watson, que amb el vostre sempitern tabac i amb la vostra irregularitat a l’hora dels àpats aconseguireu que us foragitin de casa i jo em vegi arrossegat per la vostra retirada. Espero, però, que no s’esdevingui abans no hàgim resolt el problema del tutor neguitós, el criat descurat i els tres estudiants emprenedors.

Holmes no féu cap més al·lusió al tema durant la resta de la jornada, sinó que romangué una bona estona sumit en reflexions, després del nostre retardat sopar. A les vuit del matí de l’endemà va entrar a la meva habitació just quan jo havia acabat de rentar-me.

—Molt bé, Watson —va dir—, és hora de fer cap a Sant Lluc. ¿Us ho podreu manegar, sense esmorzar?

—Suposo que sí.

—En Soames estarà dominat per una terrible agitació nerviosa mentre no puguem dir-li alguna cosa concreta.

—¿I teniu res de concret a dir-li?

—Em penso que sí.

—¿Heu arribat a cap conclusió?

—Sí, benvolgut Watson: ja he resolt el misteri.

—Però ¿quina nova prova podeu tenir?

—Ah, amic meu! No ha estat pas en va que m’he passat la nit llevat fins a la intempestiva hora de les sis. He invertit dues hores de feina i he recorregut vuit quilòmetres, abans no he aconseguit el que ara tinc. Mireu això!

Va estendre la mà. Al palmell hi havia tres petites piràmides d’argila negra.

—I ara. Holmes! Ahir només en teníeu dues.

—I aquest matí en tinc una més. És lícit d’afirmar que l’origen de la número 3 ha de ser també la font de les números 1 i 2. ¿No ho veieu així, Watson? Bé, marxem d’una vegada i rescatarem l’amic Soames del seu neguit.

L’infortunat tutor es trobava, en efecte, en un estat de lamentable agitació, quan el visitàrem en les seves dependències. Al cap de poques hores havien de començar els exàmens, i encara estava atrapat en el dilema de si publicar els fets o deixar que el culpable competís per la preuada beca. Amb prou feines podia parar quiet, de tan gran com era la seva torbació, i va córrer cap a Holmes amb dues mans frisoses i esteses.

—Gràcies al cel que heu vingut! Tenia molta por que ho haguéssiu deixat córrer. ¿Què he de fer? ¿Convé que se celebri l’examen?

—Sí, deixem que se celebri, de totes totes.

—Però aquell brivall…

—No s’hi presentarà pas.

—¿Sabeu qui és?

—Em penso que sí. Si aquest assumpte no ha de sortir a la llum pública, entenc que podem autoconcedir-nos algunes potestats i resoldre’l per compte propi mitjançant un petit consell de guerra. Soames, situeu-vos allà, si no us fa res! Watson, vós aquí! Jo ocuparé la butaca del mig. Crec que tenim un aspecte prou imposant per a suscitar el terror en un cor culpable. Feu sonar el timbre, si us plau!

Bannister entrà a l’habitació, i féu un pas enrere en un gest evident de sorpresa i temor davant la nostra disposició judicial.

—Tingueu la bondat de tancar la porta —digué Holmes—. Ara, Bannister, ens agradaria de conèixer la veritat sobre l’incident d’ahir.

L’home es va tornar blanc com la cera.

—Ja us ho vaig explicar tot, senyor.

—¿No hi voleu afegir res més?

—No res, senyor.

—Bé, doncs no tinc altra opció que formular-vos alguns suggeriments. Quan ahir us vàreu asseure en aquella cadira, ¿ho vàreu fer per amagar algun objecte que hauria revelat qui havia estat a l’habitació?

El rostre de Bannister presentava un aspecte cadavèric.

—No, senyor, és clar que no.

—Només és un suggeriment —explicà Holmes, amb cortesia—. Admeto amb tota franquesa que sóc incapaç de demostrar-ho. Però sembla força probable, ja que en el moment que Mr. Soames girà l’esquena vós deixàreu sortir l’home que hi havia amagat en aquell dormitori.

Bannister es va humitejar els llavis ressecs.

—No hi havia pas cap home, senyor.

—Vaja, és una llàstima, Bannister. Fins ara potser heu dit la veritat, però ara ja sé que mentiu.

L’expressió del criat adoptà una actitud d’adust desafiament.

—No hi havia cap home, senyor.

—Vinga, vinga, Bannister.

—No, senyor, no hi havia ningú.

—En aquest cas, ja veig que no ens podreu pas facilitar cap més informació. ¿Tindríeu l’amabilitat de quedar-vos en aquesta cambra? Situeu-vos allà, al costat de la porta del dormitori. Ara, Soames, hauré de demanar-vos que tingueu la gentilesa de pujar a la cambra del jove Gilchrsit i preguntar-li si li faria res de baixar a la vostra.

Uns instants després el tutor va tornar acompanyat de l’estudiant. Era un home alt, prim i àgil, de pas elàstic i rostre agradable i franc. Els seus ulls blaus, inquiets, ens fitaren un per un, fins que es varen clavar, amb una expressió de buit astorament, als de Bannister, que ocupava el racó més allunyat.

—Tanqueu la porta —li ordenà Holmes—. Bé, Mr. Gilchrist, cal que sapigueu que estem sols, aquí, i que ningú més no té necessitat d’assabentar-se de res del que passi entre nosaltres. Podem ser del tot sincers, entre nosaltres. Volem que ens expliqueu, Mr. Gilchrist, com és que vós, un home honorable, heu gosat cometre una acció tan reprovable com la d’ahir.

L’infortunat jove titubejà, i adreçà a Bannister una mirada plena d’espant i retret.

—No, no, Mr. Gilchrist, no, senyor… Jo no he dit ni una paraula…, ni una sola paraula! —s’exclamà el criat.

—No, però acabeu de dir-la ara —intervingué Holmes.

—Senyor meu, ja us adonareu que, després de les paraules de Bannister, us trobeu en una posició delicada i que la vostra única esperança està en una franca confessió.

Uns moments Gilchrist, amb el cap alçat, va provar de controlar les seves faccions convulsives. Però tot seguit s’agenollà al costat de la taula i, tapant-se el rostre amb les mans, es posà a plorar en una allau de llastimosos sanglots.

—Vinga, home —va dir Holmes, amb amabilitat—. Equivocar-se és propi de la condició humana i, si més no, ningú no pot acusar-vos de ser un criminal despietat. Potser fóra més fàcil per a vós que jo expliqués a Mr. Soames què va passar ahir, i vós m’indiquéssiu en què vaig errat. ¿Us sembla bé, això? D’acord, d’acord, no cal que us molesteu a contestar-me. Escolteu, i ja veureu com no us faig pas víctima de cap injustícia.

»Des del precís moment que em vàreu dir, Mr. Soames, que ningú, ni tan sols Bannister, no coneixia la presència dels papers a la vostra habitació, el cas adoptà una forma concreta en la meva ment. En principi, ja podia descartar l’impressor, el qual havia tingut l’ocasió d’examinar les proves al seu despatx. Tampoc no vaig sospitar res de l’indi. Si les proves estaven enrotllades, no podia pas saber què eren. D’altra banda, semblava una coincidència inconcebible que un home gosés entrar a l’habitació i es trobés, per pura xamba, que els exàmens eren damunt la taula just en aquell moment. També vaig excloure aquesta possibilitat. L’home que va entrar a la cambra sabia que els papers hi eren. Però ¿com ho sabia?

»Quan vaig visitar la vostra cambra per primer cop vaig examinar la finestra. Em va fer molta gràcia la vostra suposició que jo contemplava la possibilitat que algú, a plena llum del dia i a la vista dels ocupants de les habitacions del davant, l’hagués forçada per entrar. Era una idea absurda. Només mesurava l’estatura que ha de tenir un home per a veure quina classe de papers hi ha damunt la taula mentre passa per davant de la finestra. Jo faig metre vuitanta, i podia distingir-los amb un cert esforç. Ningú més baix que jo no n’hauria tingut l’ocasió. Ja veieu, doncs, que tenia motius per a creure que si algun dels vostres tres estudiants tenia una estatura poc habitual, era el més susceptible de sospita d’entre els tres.

»Vaig entrar, i us vaig confiar tot el que em suggeria la tauleta. No vaig aconseguir de deduir res de la taula central, fins que vós, en la vostra descripció de Gilchrist, esmentàreu que era saltador de longitud. Llavors ho vaig veure tot clar en qüestió de segons, només necessitava algunes proves corroboratives, que vaig obtenir de seguida.

»El que passà fou el següent. Aquest jove s’havia passat la tarda en la pista d’atletisme, on havia estat practicant el salt. Va tornar amb les sabatilles de salt a la mà, proveïdes, com ja sabeu, d’una serie de claus. Quan passava per davant la vostra finestra va veure, gràcies a la seva estatura, les proves damunt la taula, i conjecturà què podien ser. No hauria passat res si, en passar per davant la porta, no hagués vist la clau que el vostre criat s’havia deixat al pany. Llavors l’envaí un sobtat impuls d’entrar i constatar si eren, en efecte, les proves de l’examen. No hi havia pas un gran perill, en aquest intent, perquè sempre podia simular que havia entrat per fer-vos una consulta.

»Doncs bé, quan veié que eren les proves, fou aleshores que va caure en la temptació. Deixà les sabatilles damunt la Taula. ¿Què us hi vàreu deixar, en aquella cadira, la del costat de la finestra?

—Els guants —respongué el jove.

Holmes va fitar Bannister amb una expressió triomfal.

—Deixà, doncs, els guants sobre la cadira i prengué les proves, tira rere tira, amb la intenció de copiar-les. Confiava que el seu tutor tornaria per la porta principal i que d’aquesta manera el veuria. Com ja sabem, Mr. Soames tornà per la porta lateral. Mr. Gilchrist el sentí de sobte a la mateixa porta. No tenia escapatòria possible. Es va oblidar els guants, però recollí les sabatilles i es ficà al dormitori. Fixeu-vos que la ratllada que presenta la taula és superficial en un extrem i més marcada en direcció a la porta del dormitori. Aquest detall és suficient per a indicar-nos que havien estirat les sabatilles en aquella direcció, i que l’intrús havia cercat recer allà dins. El fang endurit entorn del clau va quedar damunt la taula, i una segona mostra es va desprendre i caigué a terra en el dormitori. He d’afegir que aquest matí m’he arribat fins al camp d’atletisme, he vist que al calaix de salt es fa servir aquesta enganxosa argila negra i me n’he endut una mostra, juntament amb un xic de les fines serradures que hi tiren perquè l’atleta no rellisqui. ¿He dit la veritat, Mr. Gilchrist?

L’estudiant ja s’havia aixecat de terra.

—Sí, senyor, és la veritat —va respondre.

—Per l’amor de Déu, ¿no teniu res més a dir? —bramà Soames.

—Sí senyor, és clar que tinc més coses a dir, però el pes d’aquesta deshonrosa exposició m’ha deixat aclaparat. Porto aquí una carta, Mr. Soames, que he escrit a primera hora del matí, després d’una nit d’insomni. Ho he fet quan encara no sabia que el meu pecat havia estat descobert. Aquí la teniu, senyor. Vegeu què hi escric: «He decidit no presentar-me als exàmens. M’han ofert un lloc d’oficial de la Policia de Rhodèsia, i me’n vaig al sud d’Àfrica tot seguit».

—Estic content de sentir que no teníeu intenció d’aprofitar-vos del vostre il·lícit avantatge —va dir Soames—. Però ¿què us ha fet canviar de pensament?

Gilchrist assenyalà Bannister.

—Vet aquí l’home que m’ha fet tornar al bon camí —va anunciar.

—Vaja, Bannister —digué Holmes—, ara veureu clar, a partir del que acabo d’explicar, que només vós podíeu haver deixat sortir aquest jove, ja que us vàreu quedar tot sol a l’habitació i havíeu de tancar la porta quan l’abandonéssiu. La teoria segons la qual havia fugit per aquella finestra era inconcebible. ¿No podríeu aclarir-nos el darrer punt fosc d’aquest misteri i explicar-nos els motius de la vostra acció?

—És ben senzill, senyor, un cop ja se sap. Però, tot i la vostra intel·ligència, us ha estat impossible d’esbrinar-ho. Fa molt de temps, senyor, jo era el majordom de Sir Jabez Gilchrist, el pare d’aquest jove. Quan es va arruïnar, vaig entrar a treballar en aquesta universitat com a criat, però mai no vaig oblidar el meu antic amo només perquè es trobés en la misèria. Em vaig ocupar del seu fill tan bé com vaig poder en honor dels vells temps. Doncs bé, quan ahir vaig entrar en aquesta habitació, així que s’hagué donat l’alarma, el primer que vaig veure foren els guants marrons de Mr. Gilchrist damunt d’aquella cadira. Coneixia bé aquells guants, i en vaig entendre el missatge. Si Mr. Soames els veia, el joc s’hauria acabat. Em vaig deixar caure damunt la cadira, i ja res féu que me n’aixequés, fins que Mr. Soames sortí a cercar-vos. Llavors comparegué el meu jove amo, que havia fet saltar sobre els meus genolls quan era un marrec, i m’ho va confessar tot. ¿No trobeu natural, senyor, que mirés de protegir-lo, i no trobeu natural també que provés d’enraonar amb ell, tal com hauria fet el seu pare, i explicar-li que no podia pas beneficiar-se’n, de la seva malifeta? ¿Que potser m’ho retraureu, senyor?

—I ara! És clar que no! —replicà Holmes, enèrgicament, alhora que es posava dempeus—. Molt bé, Soames, em penso que ja hem aclarit el vostre petit problema, i ara recordo que l’esmorzar ens està esperant a casa. Anem, Watson! Pel que a vós respecta, senyor, confio que us esperi un brillant futur a Rhodèsia. Una vegada heu caigut força baix, però el futur ens ensenyarà fins a quina altura podeu arribar.





10. EL PINÇA-NAS D’OR


Quan repasso els tres gruixuts volums de manuscrits que recullen la nostra tasca durant l’any 1894, confesso que se’m fa molt difícil de seleccionar, entre tanta riquesa de material, els casos més interessants per ells mateixos i, alhora, més demostratius de les peculiars aptituds que adornaven el meu amic. Mentre passo les pàgines veig les meves notes sobre la repulsiva història de la sangonera vermella i la terrible mort del banquer Crosby. També hi trobo un relat de la tragèdia d’Addleton i el singular contingut de l’antic túmul britànic. El cèlebre cas de la successió de Smith-Mortimer correspon també a aquesta època, així com la batuda i l’arrest de Huret, l’assassí del Boulevard, un èxit que féu Holmes destinatari d’una carta autògrafa d’agraïment per part del president de França i de la Condecoració de la Legió d’Honor. Cada un d’aquests casos bastaria per a fornir una narració, però al capdavall considero que cap d’ells no aplega tants aspectes singulars d’interès com l’episodi de Yoxley Old Place, el qual inclou no solament la lamentable mort del jove Willoughby Smith, sinó també els esdeveniments subsegüents, que varen aportar una explicació ben curiosa de les causes del crim.

Era una nit tempestuosa de les acaballes del mes de novembre. Holmes i jo ens havíem passat tot el capvespre plegats i en silenci, ell absort amb una lent d’augment desxifrant les restes de la inscripció original continguda en un palimpsest, i jo submergit en la lectura d’un tractat recent sobre cirurgia. A fora, el vent udolava, a Baker Street, mentre la pluja colpejava els vidres de les finestres amb fúria. Feia estrany de sentir, allí, al cor mateix de la ciutat, envoltats de quinze quilòmetres d’obra artificial a cada banda, el puny de ferro de la natura, i ser conscients que, comparat amb l’abast de la força dels elements, tot Londres no equivalia a res més que a les talperes que clapegen els camps. Jo em vaig acostar a la finestra i vaig fer una ullada al desert carrer. Els espaiats fanals es reflectien damunt l’extensió de carrer enfangat i paviment brillant. Un solitari cabriolé s’obria pas per la banda d’Oxford Street.

—Bé, Watson, no deixa de ser una sort que no hàgim de sortir, aquesta nit —va dir Holmes, mentre deixava la lupa de costat i enrotllava el palimpsest—. Ja he treballat prou, per avui. És una feina molt fatigosa per a la vista. Pel que m’he adonat fins ara, no hi ha res més apassionant que les cròniques abacials de la segona meitat del segle quinze. Vaja, vaja, vaja! ¿Què tenim, aquí?

Entre el brunzit del vent ens havien arribat el soroll dels cascos d’un cavall i el llarg grinyol d’una roda en fregar contra la vorera. El cotxe que havia vist feia un moment acabava d’aturar-se davant la porta.

—¿Què deu voler? —vaig exclamar, en veure un home que baixava del vehicle.

—¿Què deu voler, dieu? Ens vol a nosaltres. I nosaltres, amic Watson, volem abrics, bufandes i tota mena d’accessoris que hagi inventat l’home per a combatre els rigors de la climatologia. Espereu un xic, però! El cotxe reprèn la marxa! Encara hi ha esperança. Si l’home desitgés que l’acompanyéssim, hauria demanat al cotxer que es quedés. Baixeu de pressa, benvolgut amic, i obriu-li la porta, que tota la gent virtuosa ja fa estona que és al llit.

Quan la claror del llum del vestíbul il·luminà el semblant del nostre visitant nocturn, no vaig tenir cap mena de dificultat a reconèixer-lo. Era el jove Stanley Hopkins, un detectiu prometedor en la carrera del qual Holmes havia evidenciat diverses vegades un interès molt pràctic.

—¿Que hi és, a casa? —em va preguntar, frisós.

—Passeu, benvolgut senyor —digué la veu de Holmes, des del pis de dalt—. Confio que no tingueu plans per a nosaltres, una nit com aquesta.

El detectiu pujà l’escala, i el llum es reflectí sobre el seu brillant impermeable. El vaig ajudar a treure-se’l, mentre Holmes atiava el foc de la llar remenant els troncs.

—Ara, estimat Hopkins, eixugueu-vos i escalfeu-vos els peus —va dir—. Agafeu un cigar. El doctor té una prescripció a base d’aigua calenta amb llimona que fa una bona medicina, per a una nit com la d’avui. Deu ser alguna cosa important, el que us ha dut fins aquí, enmig d’aquest temporal.

—Així és, Mr. Holmes. He tingut una tarda molt atrafegada, us ho ben asseguro. ¿Heu llegit res sobre el cas Yoxley, a les últimes edicions?

—Avui no he llegit res de més recent que el segle quinze.

—Bé, només era un paràgraf, i a més equivocat, de manera que no us heu perdut res. Jo, per la meva banda, no he pas malgastat el temps. El cas se centra a Kent, a onze quilòmetres de Chatham i a cinc de la línia de ferrocarril. He rebut un telegrama a un quart de quatre, he arribat a Yoxley Old Place a les cinc, he començat la meva investigació, he tornat a Charing Cross amb el darrer tren i he vingut de dret cap aquí amb un cotxe.

—La qual cosa significa, suposo, que no les teniu pas totes, respecte al cas.

—Significa que sóc incapaç d’entendre-hi un borrall. Pel que he vist, és el cas més entortolligat que hagi tingut mai entre mans, i tanmateix al principi semblava tan senzill que em feia pensar que no em podia pas equivocar. No hi ha mòbil, Mr. Holmes. Això és el que em desconcerta…, que no hagi manera de trobar-hi un mòbil. Hi ha un home mort, això no es pot pas negar, però, tal com ho veig, no hi ha motiu perquè algú desitgés de fer-li mal.

Holmes s’encengué el cigar i es repenjà a la cadira.

—Expliqueu-nos de què es tracta —va dir.

—Tinc tots els fets perfectament clars —explicà Stanley Hopkins—. L’únic que ara vull és saber què signifiquen. La història, pel que he tingut ocasió de deduir, és la següent. Fa cosa d’uns quants anys aquesta casa de camp, Yoxley Old Place, va ser adquirida per un home d’edat avançada, el qual donà el nom de Professor Coram. Era un invàlid que es passava la meitat del temps al llit i l’altra meitat o bé es dedicava a recórrer la casa coixejant amb l’ajuda d’un bastó o bé es passejava per la finca amb una cadira de rodes, que empenyia el jardiner. Era molt apreciat pels pocs veïns que acudien a veure’l, i tenia fama de ser un home molt il·lustrat. El servei domèstic, l’integraven una majordoma ja gran, Mrs. Marker, i una criada, Susan Tarlton. Totes dues han treballat per a ell des que es va instal·lar en aquell indret, i semblen dones d’un caràcter excel·lent. El professor està escrivint un llibre erudit, i fa cosa d’un any va creure necessària la contractació d’un secretari. Els dos primers candidats que sotmeté a prova no reeixiren, però el tercer, Mr. Willoughby Smith, un home molt jove tot just llicenciat a la universitat, sembla que reunia les condicions que el patró requeria. La seva feina consistia a escriure durant el matí tot el que el professor li dictava, i acostumava a invertir les tardes en la recerca de referències i citacions que tinguessin alguna relació amb la tasca de l’endemà. Aquest Willoughby Smith no té cap màcula al seu historial, ni durant la seva infantesa a Uppingham ni de jove a Cambridge. He vist els seus certificats, i m’he adonat que ha estat, de sempre, un home decent, tranquil i treballador, sense cap mena de debilitat aparent. I, tanmateix, aquest xicot ha trobat la mort avui al matí al despatx del professor, en unes circumstàncies que només poden suggerir un assassinat.

El vent udolava i colpejava les finestres. Holmes i jo ens acostàrem més al foc mentre el jove inspector, lentament i punt per punt, desgranava la seva singular narració.

—Si busquéssiu arreu d’Anglaterra —va dir—, no crec pas que trobéssiu un servei domèstic més reservat i independent de les influències externes. Podrien passar setmanes senceres sense que cap dels seus membres gosés traspassar la porta del jardí. El professor estava capficat en la seva feina, i no existia per a res més. El jove Smith no coneixia ningú del veïnat, i menava una vida força semblant a la del seu patró. Les dues dones no tenien res que les fes sortir de la casa. Mortimer, el jardiner que empeny la cadira de rodes, és un pensionista de l’exèrcit, un veterà de Crimea i una bellíssima persona. No resideix pas a la casa, sinó en una cabana de tres peces emplaçada a l’altra punta del jardí. Aquestes són les úniques persones que trobaríeu dins els límits de la finca de Yoxley Old Place. Convé especificar també que la porta del jardí dista cent metres de la carretera general de Londres a Chatham. S’obre mitjançant una balda, i no hi ha res que impedeixi a qualsevol intrús d’accedir a la propietat.

Us faré cinc cèntims del testimoni de Susan Tarlton, l’única persona que pot dir alguna cosa concreta en relació amb els fets. Era a última hora del matí, entre les onze i les dotze, mentre estava enfeinada penjant unes cortines al dormitori frontal del primer pis. El Professor Coram encara era al llit, ja que els dies que fa mal temps rara vegada es lleva abans de migdia. La majordoma era a la part del darrere de la casa, ocupada en alguna feina. Willoughby Smith s’havia passat el matí al seu dormitori, que feia servir de saleta, però la criada l’ha sentit recórrer el passadís i baixar al despatx, situat just a sota d’on era ella. No ha arribat pas a veure’l, però assegura que el seu pas, enèrgic i decidit, era inconfusible. Tampoc no ha sentit tancar-se la porta del despatx, però un minut després un crit espantós ha retrunyit a l’habitació de sota. Ha estat un crit salvatge i rogallós, tan estrany i poc natural que tant podia sortir d’un home com d’una dona. En aquell mateix instant s’ha sentit un cop molt fort, que ha fet trontollar tota la casa, i tot seguit s’ha fet el silenci. La criada s’ha quedat de pedra, de moment, i a continuació, un cop recuperat el calor, s’ha precipitat escales avall. La porta de l’estudi era tancada, i ella l’ha oberta. A dins, Mr. Willoughby Smith estava estès a terra. Al començament, la jove no li ha vist cap ferida, però així que ha provat de moure’l s’ha adonat que li rajava sang de la part inferior del coll. Hi tenia una punxada petita, però molt profunda, que havia traspassat l’artèria caròtida. L’instrument amb què li havien infligit la ferida era damunt la catifa, al seu costat. Era un d’aquests ganivets petits que s’empren per deslacrar i es troben als escriptoris antics, amb mànec de vori i fulla rígida. Formava part del material d’escriptori del professor.

»Al principi, la criada ha pensat que el jove Smith ja era mort, però quan li ha abocat una mica d’aigua d’una garrafa, ha obert els ulls un instant. “El professor…”, ha murmurat, “ha estat ella”. La criada està disposada a jurar pel més sagrat que aquestes han estat les paraules exactes que ha escoltat. L’home provava desesperadament de dir alguna cosa més, i ha alçat la mà dreta en l’aire. Tot seguit ha mort.

»Mentrestant, també la majordoma havia arribat a l’escenari dels fets, però massa tard per a sentir les darreres paraules del moribund. Deixant Susan al costat del difunt, ha sortit corrents cap a la cambra del professor. Aquest estava assegut al llit, molt esverat perquè havia sentit prou per a convèncer-se que alguna cosa terrible acabava de passar. Mrs. Marker assegura que el professor encara duia la camisa de dormir posada, i, de fet, li era impossible de vestir-se sense l’ajuda de Mortimer, que tenia l’ordre de presentar-s’hi a les dotze. El professor, per la seva banda, declara que ha sentit el crit de lluny, però que no sap res més. No hi veu cap explicació, a les últimes paraules del jove: “El professor…, ha estat ella”, però s’imagina que eren producte del deliri. Creu que Willoughby Smith no tenia cap enemic, i no se li acut cap mena de raó que justifiqui el crim. El primer que ha fet ha estat enviar Mortimer, el jardiner, a avisar la policia local. Poc després, el cap de policia em cridava a mi. No s’ha tocat res, abans que jo hi arribés, i hom havia donat ordres estrictes perquè ningú no trepitgés els camins que porten a la casa. Era una esplèndida oportunitat per a posar les vostres teories en pràctica, Mr. Sherlock Holmes. Realment, no hi faltava res.

—Llevat de Mr. Sherlock Holmes! —exclamà el meu company, amb un somriure un xic amarg—. Continueu, si us plau. ¿Què n’heu deduït, de tot plegat?

—Abans us voldria demanar, Mr. Holmes, que féssiu una ullada a aquest plànol, que us donarà una idea general de l’emplaçament del despatx del professor i de les diverses seqüències del cas. Us ajudarà en el seguiment de les meves investigacions.

El jove detectiu va desplegar el tosc plànol, que he reproduït en aquestes pàgines, i l’estengué sobre els genolls de Holmes. Jo em vaig aixecar, em vaig situar darrere de Holmes i el vaig examinar per damunt de la seva espatlla.



—El plànol és molt esquemàtic, per descomptat, i només té a veure amb els aspectes que m’han semblat essencials. La resta de la casa ja la veureu més tard vós mateix. Bé doncs, primer de tot, i suposant que l’homicida hagi entrat a la casa, ¿com s’ho ha fet? Sens dubte, pel camí del jardí i per la porta del darrere, per on hi ha accés directe al despatx. Qualsevol altre itinerari hauria estat massa complicat. També la fugida ha d’haver tingut lloc per aquesta via, ja que, de les dues altres sortides possibles de la cambra, una estava bloquejada per Susan mentre corria escales avall, i l’altra comunica directament amb el dormitori del professor. Així, doncs, he centrat la meva atenció de seguida en el camí del jardí, que era xop a causa de les últimes pluges i devia presentar, amb tota seguretat, alguna empremta.

»Les meves observacions han demostrat que me les hec amb un criminal prudent i expert. No hi he trobat cap petjada, al camí. No hi ha, però, cap mena de dubte que algú ha passat per la superfície de gespa que voreja el camí, i que ho ha fet per evitar de deixar qualsevol marca. No hi he pogut trobar cap impressió ben definida, però la gespa apareixia aixafada i és indubtable que algú hi ha passat. Només pot ser l’assassí, ja que ni el jardiner ni ningú de la casa han estat allà aquest matí, i la pluja tot just havia començat a la nit.

—Un moment —l’interrompé Holmes—. ¿Fins a on porta, aquest camí?

—Fins a la carretera.

—¿Quina longitud té?

—Un centenar de metres, aproximadament.

—Al punt on el camí travessa l’entrada a la finca, ¿no hi heu vist pas cap petjada?

—Per desgràcia, el camí està enrajolat, en aquest tram.

—Bé, ¿i a la carretera?

—Tampoc, era un veritable fangar.

—Diantre! Bé, doncs, les petjades que heu distingit damunt la gespa… ¿anaven cap a la casa o en venien?

—Fa de molt mal dir. No tenien cap perfil definit.

—¿Corresponien a un peu gran o petit?

—No es pot pas apreciar.

Holmes deixà anar una exclamació d’impaciència.

—Ha plogut a bots i barrals i ha bufat un veritable vendaval, d’aleshores ençà —va dir—. Ara serà més difícil de llegir que un palimpsest. Bé, bé, ja no té remei. ¿Què heu fet, Hopkins, així que us heu adonat que no us heu assabentat de res?

—Crec que m’he assabentat de força coses, Mr. Holmes. Sabia que algú havia entrat a la casa amb tota mena de precaucions des de l’exterior. Llavors he examinat el passadís. El terra és cobert amb una estora de color de coco, i no presentava empremtes de cap classe. Això m’ha dut a l’interior del despatx. És una estança amb molt poc mobiliari. El moble principal és un escriptori amb un buró adossat. Aquest buró està format per una doble columna de calaixos amb un armariet central entre totes dues. Els calaixos eren oberts i l’armariet, tancat. Els calaixos, segons que sembla, sempre són oberts, i al seu interior no s’hi guarda res de valor. Hi ha alguns documents importants, a l’armariet, però no hi havia cap indici que suggerís que algú els hagi remenat, i el professor m’ha assegurat que no hi falta res. De segur que no s’ha comès cap robatori.

»Em referiré tot seguit al cadàver del jove. Es trobava al costat esquerre de la calaixera, tal com he assenyalat al plànol. La ferida era a la part dreta del coll, i en el sentit de darrere endavant, de manera que és gairebé impossible que se l’hagi infligida ell mateix.

—Fora que hagi caigut sobre el ganivet —observà Holmes.

—Exacte. També a mi se m’ha acudit, aquesta possibilitat. Tanmateix, hem trobat el ganivet a més d’un metre del cos, de manera que això sembla impossible. Cal que considerem, a més a més, les paraules de la víctima poc abans de morir. I, finalment, hi havia aquesta importantíssima prova, que hom ha trobat dins el puny dret del difunt.

Stanley Hopkins es va treure de la butxaca un petit paquet embolicat amb paper. El va desembolicar i ens mostrà un pinça-nas d’or, amb dos trossos de cordill de seda negra penjant dels costats.

—Willoughby Smith tenia una vista excel·lent —va afegir—. Ningú no pot qüestionar que aquest objecte ha estat arrabassat del rostre de l’homicida.

Sherlock Holmes prengué el pinça-nas en les seves mans i l’examinà amb la màxima atenció i interès. Se’l va posar damunt del nas, va provar de llegir-hi, s’acostà a la finestra i esguardà el carrer amb ell, l’estudià amb més deteniment encara sota la claror directa del llum i, finalment, deixant anar una rialla, es va asseure davant la taula i escriví unes ratlles en un full de paper, que lliurà a Stanley Hopkins.

—Això és tot el que puc fer per vós —va dir—. Potser us serà d’alguna utilitat.

El perplex detectiu va llegir la nota en veu alta. Deia el següent:

«Cerco una dona de bona presència, vestida com una dama. Té un nas bastant gros, amb els ulls força acostats. Té el front arrugat, una expressió de miop, i probablement les espatlles arrodonides. Hi ha constància que ha visitat un oculista almenys dues vegades en els darrers mesos. Com sigui que les seves ulleres són d’un gruix considerable i els oculistes no són pas nombrosos, no crec que hi hagi gaires dificultats per a trobar-la».

Holmes somrigué davant l’astorament de Hopkins, que també es devia reflectir en la meva pròpia expressió.

—Us ben asseguro que les meves deduccions són d’allò més simples —va dir—. Em seria difícil de considerar cap objecte amb un camp per a la deducció més específic que unes ulleres, i sobretot amb unes de tan especials com aquestes. Que pertanyen a una dona s’infereix de la seva delicadesa, i també, per descomptat, de les darreres paraules del moribund. Pel que fa a la circumstància de ser una persona refinada i ben vestida, el pinça-nas és, com veieu, hàbilment muntat en or massís i és per tant inconcebible que qui faci servir aquestes ulleres sigui una persona descurada en altres aspectes. Fixeu-vos que el pont és massa gruixut per al vostre nas, la qual cosa demostra que la pituïtària de la dama té un origen molt ample. Aquesta classe de nassos acostumen a ser curts i gruixuts, però hi ha un nombre prou acceptable d’excepcions perquè m’impedeixin de mostrar-me dogmàtic o d’insistir en aquest detall, en la meva descripció. El meu rostre és llarg i prim, i tanmateix em trobo que no puc fixar els ulls al centre, o prop del centre, dels vidres d’aquestes ulleres. Per consegüent, els ulls de la dama estan situats ben a prop dels costats del nas. Ja us adonareu, Watson, que les lents són còncaves i d’un gruix considerable. No hi ha dubte que una dona tan curta de vista durant tota la seva vida presentarà les característiques físiques pròpies d’aquest tipus de visió, que es manifesten al front, a les parpelles i a les espatlles.

—Sí —vaig fer jo—, puc seguir cada un dels vostres arguments. Confesso, però, que sóc incapaç d’entendre com heu arribat a la doble visita a l’òptic.

Holmes va prendre el pinça-nas a les seves mans.

—Fixeu-vos —digué— que el pont és recobert de dues petites bandes de suro, una a cada costat, per a alleujar la pressió sobre el nas. Una d’aquestes bandes es veu, fins a un cert punt, descolorida i deformada, però l’altra és nova. Evidentment, una ha caigut i l’han substituïda. M’atreviria a dir que la més vella no té gaire més de tres mesos. Com sigui que totes dues bandes són idèntiques, he de suposar que la dama ha acudit al mateix establiment perquè li fessin la segona.

—Diantre, és certament prodigiós! —exclamà Hopkins, amb un deix de palpable admiració—. I pensar que he tingut totes aquestes evidències a les meves mans i no les he sabudes veure! Tot i amb això, ja havia previst de fer una visita a tots els òptics de Londres.

—Us recomano que ho feu. Mentrestant, ¿teniu res més a dir-nos, en relació amb el cas?

—Res més, Mr. Holmes. Crec que ara ja en sabeu tant com jo, o potser més. Hem fet indagacions respecte a forasters vistos pels carrers de la població o bé a l’estació del ferrocarril. Ningú no ens n’ha sabut dir res. El que més em desconcerta és la manca absoluta d’un mòbil per al crim. Ningú no ha estat capaç de suggerir ni el més mínim indici de motiu.

—Ah, en això no estic pas en condicions d’ajudar-vos. Però suposo que us podria interessar que us acompanyéssim fins allà, demà al matí.

—Si no és demanar-vos massa, Mr. Holmes… Hi ha un tren que surt de Charing Cross cap a Chatham a les sis del matí, i podríem ser a Yoxley Old Place entre les vuit i les nou.

—Doncs l’agafarem. El vostre cas té alguns aspectes de gran interès, i serà per a mi un plaer d’intervenir-hi. Bé, ja gairebé és la una, i crec que valdria la pena que dediquéssim unes poques hores al son. Hem penso que hi dormiríeu força bé, al sofà, davant del foc. Encendré el meu bec d’alcohol i demà us faré una tassa de te abans de sortir.

L’endemà, el temporal s’havia fos, però feia un matí molt fred quan emprenguérem el viatge. Vàrem veure com l’esblaimat sol hivernal s’alçava sobre les monòtones maresmes del Tàmesi i els seus llargs i lúgubres meandres, que sempre més associaré amb la nostra persecució del nadiu de les illes Andaman en les primers temps de la nostra carrera. Després d’un llarg i avorrit trajecte, el tren ens deixà en una petita estació, emplaçada a uns quants quilòmetres de Chatham. Mentre enganxaven un cavall al cabriolé, despatxàrem un ràpid esmorzar a la fonda local, i així, quan per fi vàrem arribar a Yoxley Old Place, ja estàvem preparats per a posar-nos a treballar. Un policia ens esperava a la porta del jardí.

—Bon dia, Wilson. ¿Hi ha res de nou?

—No, senyor, res.

—¿Cap desconegut vist per les rodalies?

—No, senyor. A l’estació, tothom assegura que ahir no arribà cap foraster ni en marxà tampoc cap.

—¿Heu fet indagacions a les fondes i cases d’hostes?

—Sí, senyor. No n’hi ha ni una on no hàgim preguntat.

—Bé, només hi ha un passeig raonable fins a Chatham. Qualsevol s’hi hauria pogut allotjar, allí, o agafar un tren sense ser observat. Aquest és el camí del jardí de què us vaig parlar, Mr. Holmes. Us dono paraula que ahir no hi havia cap petjada.

—¿A quina banda eren les empremtes damunt la gespa?

—En aquesta banda, senyor, en aquesta llenca estreta de gespa que hi ha entre el camí i el parterre amb flors. Ara mateix no hi veig les marques, però ahir eren força evidents.

—Sí, en efecte, algú hi ha passat, per aquí —digué Holmes, ajupit sobre el marge de la gespa—. La nostra dama devia calcular les passes amb gran deteniment, ja que en una banda hauria deixat un rastre sobre el camí i a l’altra banda, unes petjades encara més nítides sobre aquest parterre tan tou, ¿no us sembla?

—Sí, senyor, havia de ser una persona freda i calculadora.

Vaig veure que una expressió d’alerta es reflectia al rostre de Holmes.

—Hopkins, anit vàreu dir que la dona només podia haver tornat pel mateix indret.

—Sí, senyor no hi ha cap més rastre.

—¿Per aquesta llenca de gespa?

—Sí, Mr. Holmes.

—Hum! Va ser una acció molt meritòria…, molt meritòria. Bé, em penso que ja hem exhaurit les possibilitats del camí. Anem un xic més lluny. Suposo que la porta del jardí és sempre oberta, ¿no és cert? En aquest cas, la intrusa no havia de fer res més que entrar. La idea de l’assassinat no era pas premeditada, perquè si ho hagués estat hauria portat alguna mena d’arma, en comptes d’emprar el ganivet de damunt l’escriptori. Avançà per aquest passadís sense deixar cap senyal sobre l’estora de color de coco. Aleshores entrà al despatx. ¿Quanta estona s’hi va estar? ¿No tenim manera d’esbrinar-ho?

—No pas gaire més d’uns pocs minuts, senyor. Em vaig oblidar de dir-vos que Mrs. Marker, la majordoma, havia estat aquí endreçant la cambra no feia pas gaire…, potser un quart d’hora abans, segons que afirma.

—Bé, això ens proporciona un límit de temps. La nostra dama entra en aquesta sala, i ¿què és el que fa? Se’n va de dret a l’escriptori. ¿Amb quin propòsit? No devia interessar-li res del que hi havia dins dels calaixos. Si hi hagués hagut res que valgués la pena d’endur-se, hauria estat tancat amb pany i clau. No, el seu interès residia en alguna cosa continguda dins aquest armariet de fusta. Vaja!, ¿què és aquesta ratllada que hi ha a la superfície? Acosteu un llumí, Watson. ¿Per què no me’n vàreu dir res, d’això, Hopkins?

El senyal que el meu amic examinava amb tanta d’atenció començava tocant a la peça de llautó del pany, a la banda dreta, i s’estenia en una longitud d’uns deu centímetres, al llarg dels quals el vernís de la superfície apareixia després.

—Ja me’n vaig adonar, Mr. Holmes, però sempre hi trobareu ratllades, al voltant d’un pany.

—Aquesta és recent…, força recent. Fixeu-vos com brilla, el llautó, allí on ha estat tocat. Una ratllada vella tindria el mateix color de la superfície. Feu-hi una ullada, amb la meva lupa. Observeu també que el vernís sembla com terra amuntegada a banda i banda d’un solc. ¿Que és a la casa, Mrs. Marker?

Una dona d’edat avançada, amb una afligida expressió al rostre, va comparèixer al despatx.

—¿Vàreu treure la pols d’aquest armari, ahir al matí?

—Sí, senyor.

—¿Us en vàreu adonar, d’aquesta ratllada?

—No, senyor, em penso que no.

—Estic segur que no, Mrs. Marker, perquè un espolsador hauria eliminat aquestes restes de vernís. ¿Qui la té, la clau d’aquest armariet?

—El professor la porta a la cadena del rellotge.

—¿És una clau senzilla?

—No, senyor, és una clau Chubb.

—Molt bé. Podeu retirar-vos, Mrs. Marker. Ara sí que estem fent algun progrés. La dama entra al despatx, s’acosta a l’armariet i l’obre o prova de fer-ho. Mentrestant, el jove Willoughby Smith entra a l’habitació. Amb les presses per retirar la clau, la dona fa aquesta ratllada damunt la porta de l’armariet. El noi mira d’agafar-la, i ella, després d’arreplegar el primer objecte que troba, que resulta ser aquest ganivet, el fereix perquè la deixi anar. El cop és mortal. Ell cau a terra i ella fuig, amb l’objecte que ha vingut a buscar o bé sense. ¿Que és aquí, Susan, la donzella? ¿Podia sortir algú, per aquella porta, després que vós haguéssiu sentit el crit, Susan?

—No, senyor, impossible. Abans que jo hagués arribat al final de l’escala, ja hauria vist qualsevol persona que hi hagués al passadís. A més, la porta no s’obrí en cap moment; si no, l’hauria sentida.

—Això ens permet de descartar aquesta via de sortida. Aleshores, la dama devia fugir per on va venir. Tinc entès que aquest altre passadís només porta a l’habitació del professor. ¿Hi ha cap sortida, per aquest camí?

—No, senyor.

—Hauríem d’anar a saludar el professor. Diantre, Hopkins!, això és molt important, certament molt important. El terra del passadís del professor també és cobert amb una catifa de color de coco.

Sí, senyor, ¿i què?

—¿No hi veieu cap relació, amb el cas? D’acord, d’acord, no hi insistiré més. No hi ha dubte que vaig errat. I, tanmateix, em sembla un detall força suggestiu. Veniu amb mi i presenteu-me el professor.

Vàrem recórrer el passadís, que tenia la mateixa longitud que el que duia al jardí. El nostre guia trucà a la porta, i tot seguit ens féu passar a l’interior del dormitori del professor.

Era una cambra molt àmplia, plena d’un munt de llibres, que havien desbordat les estanteries i estaven apilonats pels racons o bé amuntegats al costat de les parets. El llit ocupava el centre de l’habitació, i damunt seu, entre coixins, jeia el propietari de la casa. Rara vegada he vist una persona d’aspecte més curiós. Era un rostre esprimatxat i aquilí, que ens contemplava amb ulls negres i penetrants, ensorrats en unes conques profundes sota unes celles sortides i estufades. Els cabells i la barba eren blancs, només que la barba tenia una singular taca groguenca al voltant de la boca. Una cigarreta sobresortia d’aquell garbuix de pèls blancs, i l’ambient de l’estança estava saturat de fum de tabac. Quan l’home va estendre la mà a Holmes, em vaig adonar que també era tacada de la coloració groga de la nicotina.

—¿No sou pas fumador, Mr. Holmes? —va dir, en un anglès d’allò més acurat, amb un curiós accent un xic afectat—. Preneu una cigarreta, si us plau. ¿I vós, senyor? Us les puc recomanar amb plena garantia, perquè jo mateix les encarrego especialment a Ionides, d’Alexandria. Me n’envia un miler cada vegada, però m’avergonyeix haver de reconèixer que he de renovar la comanda cada quinze dies. Malament, senyor, molt malament. Però vet aquí que un home vell té pocs plaers. El tabac i la meva feina… són les úniques coses que em queden.

Holmes havia encès una cigarreta, i llançava ràpides mirades per tota l’habitació.

—El tabac i la meva feina, però ara només el tabac —exclamà el vell—. Ai las, quina fatal interrupció! ¿Qui podia haver previst una catàstrofe tan terrible? Un jove tan adorable com era! Us asseguro que, després d’uns pocs mesos de formació, havia esdevingut un ajudant valuosíssim. ¿Què en penseu, de tot plegat, Mr. Holmes?

—Encara no he arribat a cap conclusió.

—Us quedaria certament molt agraït si podíeu aportar-hi un poc de llum, quan tot és tan fosc per a nosaltres. Per a una pobra rata de biblioteca invàlida com sóc jo, una desgràcia com la que acabem de viure és paralitzadora. Crec que fins i tot he perdut la facultat de pensar. Però vós sou un home emprenedor…, un home d’acció. Forma part de la rutina quotidiana de la vostra vida. Podeu mantenir l’equilibri en cada emergència. Considero que som molt afortunats de tenir-vos al nostre costat.

Holmes passejava amunt i avall del dormitori, mentre el professor enraonava. Em vaig fixar que fumava amb extraordinària avidesa. Era evident que compartia el gust del nostre amfitrió per les cigarretes importades d’Alexandria.

—Sí, senyor, ha estat una desgràcia aclaparadora —continuà dient el vell—. Allò és el meu magnus opus…, aquella pila de papers que hi ha damunt la tauleta. És la meva anàlisi dels documents trobats als monestirs coptes de Síria i Egipte, un treball que s’endinsa fins als mateixos fonaments de la religió revelada. Donat el meu delicat estat de salut, no sé si seré mai capaç d’acabar-la, ara que m’han arrabassat el secretari. Valga’m Déu, Mr. Holmes!, veig que sou un fumador encara més ràpid que jo.

Holmes esbossà un somriure.

—Sóc un expert en el tema —va dir, mentre agafava una altra cigarreta de la capsa, la quarta, i l’encenia amb la burilla de la que acabava de consumir—. No us enutjaré pas amb cap interrogatori exhaustiu, Professor Coram, perquè ja sé que éreu al llit en el moment del crim i no me’n podríeu dir gran cosa. Us faré només una pregunta, aquesta: ¿A què creieu que es referia, l’infortunat jove, amb les seves últimes paraules: «El professor…, ha estat ella»?

El professor brandà el cap.

—Susan és una xicota de poble —va respondre—, i ja coneixeu la increïble estupidesa de què és capaç la gent com ella. El pobre noi devia murmurar algunes paraules incoherents i delirants i la donzella les va malinterpretar en la forma d’aquest absurd missatge.

—Comprenc. ¿Us heu plantejat cap possible explicació de la tragèdia?

—Potser va ser un accident, o potser —i això ho aventuro amb la màxima discreció, entre nosaltres— un suïcidi. Els joves tenen problemes amagats…, tal volta algun afer del cor respecte del qual no sabíem res. Es un supòsit més probable que no pas un assassinat.

—Però ¿i què me’n dieu, del pinça-nas?

—Ah! Jo només sóc un erudit…, un somiador. No me’ls puc pas explicar, els fenòmens pràctics de la vida. Tot i amb això, som conscients, amic meu, que les penyores d’amor poden adoptar expressions força estranyes. Per cert, preneu una altra cigarreta. Es un plaer de veure que algú les aprecia tant. Un ventall, un guant, unes ulleres…, qui sap quina mena d’article es pot fer servir de penyora o de tresor quan un home posa fi a la seva vida. Aquest cavaller parla d’unes petjades a la gespa, però, al capdavall, és fàcil d’equivocar-se, respecte a això. Pel que fa al ganivet, potser va sortir disparat a conseqüència de la caiguda del malaurat jove. És possible que els meus raonaments us semblin infantils, però crec que Willoughby Smith ha trobat el destí per la seva pròpia mà.

Holmes semblava desconcertat per la teoria així desenvolupada, i continuà passejant amunt i avall una bona estona, absort en els seus pensaments i consumint cigarreta rere cigarreta.

—Digueu-me una cosa, Professor Coram —digué, per fi—. ¿Què hi ha, dins l’armariet de la calaixera?

—Res que pogués fer servei a cap lladre. Documents familiars, cartes de la meva difunta esposa, diplomes amb què m’han honorat algunes universitats… Teniu la clau. Així podreu comprovar-ho vós mateix.

Holmes agafà la clau i l’observà un instant. En acabat, la tornà al seu propietari.

—No, em penso que no em serviria de gran cosa —va dir—. M’estimaria més anar a fer un tomb pel vostre jardí i considerar el cas amb tranquil·litat. Hi ha quelcom a dir, a favor de la teoria del suïcidi que acabeu de desenvolupar. Us presentem les nostres excuses per les molèsties que us hem ocasionat, Professor Coram, i us prometo que no tornarem a enutjar-vos fins havent dinat. A les dues de la tarda tornarem i us posarem al corrent de tot el que s’hagi esdevingut fins aleshores.

Holmes estava curiosament absort, i junts vàrem fer el camí del jardí una vegada i una altra, en silenci.

—¿Teniu cap pista? —vaig preguntar, finalment.

—Depèn de les cigarretes que m’he fumat —respongué ell—. És possible que estigui equivocat del tot. Les cigarretes m’ho demostraran.

—Benvolgut Holmes! —vaig exclamar—. ¿Com dimoni…?

—Està bé, està bé, ja ho veureu vós mateix. Si no, no hi haurem perdut res. Per descomptat sempre ens queda la possibilitat de recórrer a les òptiques, però m’agrada de prendre dreceres, quan puc. Ah, vet aquí l’encantadora Mrs. Marker. Obsequiem-nos amb cinc minuts d’instructiva conversa amb ella.

Potser he significat alguna vegada que Holmes posava en pràctica, quan li convenia, una peculiar i afalagadora manera de tractar les dones, la qual cosa li permetia d’establir ben aviat una relació de confiança amb elles. En la meitat del temps publicat pel meu amic, ja s’havia guanyat la simpatia de la majordoma i xerrava amb ella com si es coneguessin de molt de temps.

—Sí, Mr. Holmes, és tal com dieu, senyor. El professor fuma d’una forma terrible. Tot el dia i, de vegades, tota la nit, senyor. He vist la seva habitació algun matí i…, vaja, senyor, es podria pensar que és la boira de Londres. També el pobre Mr. Smith era fumador, però no pas tant com el professor. La seva salut…, bé, no sabria pas dir si millora o empitjora, amb el tabac.

—Entenc —replicà Holmes—. Però, si més no, li treu la gana.

—Bé, això no ho sé pas, senyor.

—Suposo que el professor amb prou feines deu menjar res.

—Bé, és variable, en aquest sentit, tot cal dir-ho.

—Apostaria que no ha esmorzat, aquest matí, i que després de les cigarretes que li he vist consumir no es veurà pas amb cor d’acabar-se el dinar.

—Bé, en això us equivoqueu, senyor, perquè resulta que aquest matí ha fet un esmorzar força abundant. No recordo haver-lo vist esmorzar mai tant, i ha encomanat un bon plat de costelles per dinar. Jo mateixa me’n sorprenc, perquè d’ençà que vaig entrar ahir en aquell despatx i vaig veure el jove Mr. Smith estès a terra, ni tan sols se m’ha acudit de pensar-hi en el menjar. Vaja, que hi ha gent per a tot, i el professor no ha perdut la gana.

Vàrem passar la resta del matí als jardins de la propietat. Hopkins havia baixat al poble a confirmar uns rumors sobre una estranya dona que uns infants havien vist el dia abans al matí a la carretera de Chatham. Quant al meu amic, totes les seves energies semblaven haver-lo abandonat. No l’havia vist mai investigar un cas amb tan poc d’entusiasme. Ni tan sols les noves que aportà Hopkins d’haver trobat els nens i d’haver vist aquests, en efecte, una dona que corresponia exactament a la descripció de Holmes, amb ulleres, no varen suscitar en ell cap mena de zelós interès. Es mostrà més receptiu quan Susan, que ens esperava per servir-nos el dinar, ens digué que creia que al matí Mr. Smith havia sortit a fer un volt i n’havia tornat no pas més de mitja hora abans que s’esdevingués la tragèdia. Jo era incapaç de veure quin interès podia tenir aquest fet, però em vaig adonar clarament que Holmes l’incorporava a l’esquema general que s’havia fet al cap. De sobte, es va aixecar d’un salt de la cadira i consultà el rellotge.

—Són les dues en punt, cavallers —va anunciar—. És hora de pujar i fer-la petar una estona amb el nostre amic el professor.

El vell tot just acabava de dinar, i, en efecte, el seu plat buit evidenciava la bona gana que la majordoma li havia atribuït. Feia una figura fantasmal, en girar la llarga cabellera blanca i els seus ulls lluents cap a nosaltres. La sempiterna cigarreta li sortia de la boca. S’havia vestit, i ara estava assegut en una butaca a la vora del foc.

—I bé, Mr. Holmes, ¿ja heu resolt aquest misteri?

L’home va empènyer l’enorme capsa de cigarretes, que descansava sobre una taula al costat seu, cap al meu company. Holmes estirà el braç en aquell mateix instant, i entre tots dos varen tirar la capsa a terra. Durant un o dos minuts, tots els presents vàrem estar de genolls recollint cigarretes dels racons més inversemblants. Quan ens aixecàrem de bell nou, em vaig fixar que els ulls de Holmes brillaven i una taca de color havia aparegut en les seves galtes. Només en moments crítics havia vist jo voleiar aquells estendards de batalla.

—Sí —va dir, aleshores—, ja l’he resolt.

Stanley Hopkins i jo ens vàrem mirar amb esbalaïment. Una mena de somriure burleta tremolava sobre les esprimatxades faccions del vell professor.

—¿Ho dieu de debò? ¿On?, ¿al jardí?

—No, aquí.

—Aquí! ¿Quan?

—Ara mateix.

—Deveu estar de broma, Mr. Sherlock Holmes. Em veig obligat a dir-vos que és un assumpte massa seriós perquè el tracteu d’aquesta manera.

—He muntat i comprovat cada baula de la meva cadena, Professor Coram, i estic convençut que és ben sòlida. Quins motius teniu, o quin és el paper exacte que representeu en aquest estrany afer, són coses que encara no estic en condicions de dir. Potser d’aquí a uns moments podré sentir-ho dels vostres propis llavis. Mentrestant, reconstruiré els fets per al vostre benefici, per tal que sapigueu quina és la informació que encara necessito.

»Ahir, una dama entrà al vostre despatx. Va venir amb el propòsit d’apoderar-se d’uns determinats documents que es trobaven a la vostra calaixera. Ella tenia la seva pròpia clau. He tingut ocasió d’examinar la vostra, i no hi he vist el lleuger descoloriment que la ratllada sobre el vernís hi hauria deixat. En conseqüència, vós no esteu pas implicat en el cas i, segons que he pogut deduir de l’evidència, la dona vingué amb la intenció d’endur-se els documents sense el vostre coneixement.

El professor deixà anar una bafarada de fum.

—Això és molt interessant i instructiu —va dir—. ¿Teniu res més a afegir? Sens dubte, ja que heu seguit tan lluny el rastre d’aquesta dona, ens podreu dir també què se n’ha fet.

—Ho intentaré. En primer lloc, va ser descoberta pel vostre secretari, i el va ferir per poder fugir. Estic disposat a considerar aquesta desgràcia com un malaurat accident, perquè estic convençut que la dama no tenia pas la intenció d’infligir una ferida tan greu. Un assassí no va mai desarmat. Aterrida pel que acabava de fer, va sortir precipitadament de l’escenari de la tragèdia. Dissortadament per a ella, havia perdut les ulleres en la pugna amb Mr. Smith, i és tan curta de vista que se sentia del tot desvalguda, sense elles. Va recórrer un passadís, que identificà com el mateix per on havia vingut —tots dos tenien el terra cobert amb una estora de color de coco—, i només quan ja era massa tard es va adonar que s’havia equivocat de passadís i li havien tallat la retirada. ¿Què podia fer? No podia pas tornar enrere. Tampoc no podia quedar-se on era. Havia de continuar endavant. I això va fer. Pujà unes escales, obrí una porta, i es trobà a la vostra habitació.

El vell tenia la boca badada i mirava Holmes amb els ulls esbatanats. L’astorament i la por es reflectien en les seves expressives faccions. No sense esforç, arronsà les espatlles i esclafí en una falsa rialla.

—Tot això està molt bé, Mr. Holmes —va dir—. I, tanmateix, hi ha una petita esquerda, en aquesta esplèndida teoria. Resulta que jo mateix era al dormitori, i no en vaig sortir en tot el dia.

—En sóc conscient, d’això, Professor Coram.

—¿Insinueu que jo podia jeure en aquest llit sense adonar-me que una dona acabava d’entrar al dormitori?

—No ho he pas dit, això. Vós n’éreu conscient. Vàreu enraonar amb ella. La vàreu reconèixer. I la vàreu ajudar a fugir.

De nou el professor esclafí a riure amb unes riallades exagerades. S’havia posat dempeus, i els ulls li brillaven com si fossin brases.

—Us heu tornat boig! —va cridar—. Esteu parlant sense cap solta. ¿Què jo la vaig ajudar a fugir? ¿I on és ella, ara?

—És allí —digué Holmes, i assenyalà una llibreria alta que hi havia en un racó de l’estança.

Vaig veure que el vell estirava els braços, una terrible convulsió alterava les faccions del seu rostre sorrut, i es deixava caure sobre la cadira. Al mateix moment, la llibreria que Holmes assenyalava girà sobre una frontissa, i una dona comparegué a l’habitació.

—Teniu raó —exclamà, amb un estrany accent estranger—. Teniu raó! Sóc aquí.

La dona tenia la pell emmascarada per la pols i apareixia embolicada en les teranyines que hi havia a les parets de l’amagatall. També tenia el rostre cobert de brutícia i, en el millor dels casos, no devia haver estat mai maca, per tal com presentava les mateixes característiques físiques que Holmes havia endevinat, a més d’un musell allargat i obtús. Per la seva miopia natural, i pel canvi de la foscor a la llum, romangué uns moments com enlluernada, parpellejant per tal de veure on era i qui érem. I tanmateix, malgrat tot aquest cúmul de deficiències, hi havia una certa noblesa en el posat d’aquella dona, un valor en la barbeta desafiant i en el cap dret, que suscitaven uns certs respecte i admiració. Stanley Hopkins l’havia agafada del braç tractant-la com a detinguda, però ella se’n va deseixir amb suavitat i amb una autoritària dignitat que convidava a l’obediència. El vell es repenjà a la cadira, amb un tic convulsiu al rostre, i la fità amb ulls malenconiosos.

—Sí, senyor, m’heu agafat —digué la dama—. Des d’aquí he pogut sentir-ho tot: heu esbrinat la veritat. Ho confesso. Vaig ser jo qui va matar el jove. Però teniu raó quan dieu que fou un accident. Ni tan sols sabia que era un ganivet, allò que tenia a la mà, per tal com, dominada per la desesperació, vaig agafar la primera cosa que vaig trobar damunt la taula i el vaig colpejar perquè em deixés anar. Us dic la pura veritat.

—Senyora —intervingué Holmes—, n’estic convençut, que dieu la veritat. Em temo, però, que no us trobeu pas gaire bé de salut.

Ella havia anat prenent un color d’allò més pàl·lid, que contrastava vivament amb les franges de pols que duia a la cara. Es va asseure damunt del llit, i poc després es va refer.

—Ja sé que em queda poca estona —digué la dona—, però crec que teniu dret a saber tota la veritat. Sóc l’esposa d’aquest home. No és pas anglès, ell, sinó rus. El seu nom, no us el diré pas.

El vell es bellugà per primera vegada.

—Que Déu et beneeixi, Anna! —va exclamar—. Que Déu et beneeixi!

Ella va llançar una mirada de profund desdeny en la seva direcció.

—¿Per què t’hi arrapes tan fort, a aquesta vida tan miserable que portes, Sergius? —preguntà la dama—. N’ha perjudicat molts i no ha beneficiat ningú…, ni tan sols a tu. I, tot i amb això, no és pas a mi a qui pertoca de trencar el fràgil fil previ al judici diví. Prou càrrega suporto sobre la meva consciència, d’ençà que he traspassat el llindar d’aquesta maleïda casa. Però cal que enraoni, o serà massa tard.

»Ja us he dit, cavallers, que sóc l’esposa d’aquest home. Ell tenia cinquanta anys i jo era una esbojarrada noieta de vint, quan ens vàrem casar. Fou en una ciutat de Rússia, una universitat…, no esmentaré pas el lloc.

—Que Déu et beneeixi, Anna! —tornà a murmurar el vell.

—Érem reformistes…, revolucionaris…, nihilistes, ja m’enteneu. Ell i jo érem molt més. Llavors s’esdevingueren una sèrie d’avalots, un oficial de policia fou assassinat, hom procedí a cercar proves i, per tal de salvar la vida i guanyar una substanciosa recompensa, el meu marit va trair la pròpia esposa i els companys. Sí, de resultes de la seva confessió tots vàrem ser arrestats. Alguns foren condemnats a la forca, i uns altres a Sibèria. Jo formava part d’aquests últims, però la meva condemna no era pas de per vida. El meu marit vingué a Anglaterra amb els diners, obtinguts d’una manera tan vil, i hi ha viscut tranquil d’aleshores ençà, sabedor que si la Confraria descobria on era, no passaria pas més d’una setmana abans no se li fes justícia.

El vell estirà una mà tremolosa i agafà una cigarreta.

—Em confio a les teves mans, Anna —va dir—. Tu sempre has estat bona, amb mi.

—Encara no he explicat el pitjor de la seva infàmia! —exclamà ella—. Entre els companys de la nostra organització n’hi havia un que era el seu millor amic. Era noble, altruista, afectuós…, reunia totes aquelles qualitats que no adornaven el meu marit. Odiava la violència. Tots érem culpables, si és que és legítim que ens culpeu per les nostres activitats, però ell no ho era pas. Sempre m’escrivia per dissuadir-me d’emprar mètodes violents. Les seves cartes l’haurien salvat. Com també el meu diari, on jo expressava dia rere dia els meus sentiments per ell i els punts de vista que cadascun adoptava. El meu marit trobà i conservà el diari i les cartes. Ho va amagar tot, i provà d’atemptar contra la vida del jove amb totes les seves forces. Va fracassar en l’intent, però Alexis fou condemnat a l’exili a Sibèria, on encara ara treballa en unes mines de sal. Pensa en això, bandit!, més que bandit! Ara, en aquest mateix moment, Alexis, un home el nom del qual tu no ets digne ni de pronunciar, treballa i viu com un esclau, i tanmateix jo tinc la teva vida a les meves mans i te la respecto!

—Sempre has estat una dona molt noble, Anna —va dir el vell, mentre fumava la seva cigarreta.

La dama s’havia aixecat, però es tornà a deixar caure amb un lleuger crit de dolor.

—He d’acabar —va dir—. Quan vaig haver complert la meva condemna, em vaig posar a cercar el diari i les cartes, ja que, si els enviava al Govern Rus, podria aconseguir l’alliberament del meu amic. Sabia que el meu marit havia vingut a Anglaterra. Després d’uns quants mesos de recerca vaig esbrinar el seu parador. Sabia que encara guardava el diari, ja que quan em trobava a Sibèria vaig rebre una lletra seva de reprovació on citava alguns fragments de les seves pàgines. Malgrat tot, jo estava segura que, donat el seu caràcter rancuniós, no me’l tornaria pas per voluntat pròpia. L’havia d’aconseguir pels meus propis mitjans. Amb aquesta intenció, vaig contractar els serveis d’un agent d’una firma de detectius privats, el qual entrà a casa del meu marit com a secretari. Va ser el teu segon secretari, Sergius, aquell que et va deixar d’una forma tan precipitada. Va descobrir que els documents eren a l’armari, i aconseguí una impressió de la clau. No arribà, però, més lluny. Em va facilitar un plànol de la casa, i em va informar que al matí el despatx era sempre buit, perquè el secretari treballava aquí dalt. Així doncs, al final em vaig armar de valor i vaig venir fins aquí amb l’objectiu d’obtenir els documents per mi mateixa. Hi he reeixit, però… a quin preu!

»Tot just acabava d’agafar els papers i tancava l’armari quan aquell jove em va sorprendre. Jo ja l’havia vist aquell mateix matí. Ens havíem trobat pel camí, i jo li havia demanat que em digués on vivia el Professor Coram sense saber que era el seu nou secretari.

—Exacte! Exacte! —exclamà Holmes—. El secretari va tornar a casa i parlà al patró de la dona amb qui acabava de trobar-se. Després, amb el seu darrer alè, va provar de deixar un missatge dient que havia estat aquella dona, la que s’havia trobat aquell matí.

—Deixeu-me enraonar —intervingué la dama, amb un to de veu imperatiu, i les seves faccions es varen contraure com per efecte del dolor—. Quan ell va caure a terra, vaig sortir corrents del despatx, vaig triar una porta equivocada i em vaig trobar de sobte a la cambra del meu marit. Ell em va dir que em lliuraria a la policia. Li vaig fer veure que, si ho feia, la seva vida dependria de mi. Si ell em lliurava a la justícia, jo podria lliurar-lo a la Confraria. No és pas que jo desitgés de viure pel meu propi interès, sinó perquè volia acomplir el meu propòsit. Ell sabia que jo era ben capaç de fer el que deia…, que el seu destí depenia del meu. És per aquest motiu, i no pas per cap altre, que m’ha protegit fins ara. Em va ficar en aquest fosc amagatall, una relíquia de temps pretèrits només coneguda per ell. Prenia els àpats al seu dormitori, i així podia donar-me’n una part. Vàrem acordar que quan la policia abandonés la casa jo fugiria de nit i no tornaria mai més. Però, d’alguna manera, vós heu llegit els nostres plans. —Es va treure de la pitrera un petit paquet—. Aquestes són les meves últimes paraules —va afegir—: vet aquí el paquet que salvarà Alexis. Confio en el vostre honor i en el vostre amor a la justícia. Preneu-lo! Ocupeu-vos de trametre’l a l’Ambaixada Russa. Ara ja he complert amb el meu deure, i…

—Atureu-la! —cridà Holmes. En uns instants, travessà l’habitació i arrabassà un flascó de les mans de la dona.

—Massa tard! —anuncià ella, mentre s’ajeia damunt del llit—. Massa tard! He ingerit el verí abans de sortir de l’amagatall. Em roda el cap! Me’n vaig! Us encomano, senyor, que no us oblideu de lliurar el paquet.

—Un cas senzill, i tanmateix, en alguns aspectes, força instructiu —observà Holmes, mentre viatjàvem de tornada a ciutat—. Tot ell ha girat entorn del pinça-nas. Però, si no és per l’afortunada circumstància que el moribund se’n va apoderar en la brega, no estic pas segur que haguéssim atès la solució. Jo tenia molt clar, donades les diòptries de les ulleres, que l’usuari havia de trobar-se molt cec i desvalgut, sense elles. Quan m’heu demanat de creure’m que la dama havia seguit una estreta llenca de gespa sense fer ni un pas en fals, he comentat, si ho recordeu, que hauria estat una acció molt meritòria. Dintre meu, però, he descartat aquesta possibilitat, perquè no es podia donar llevat del cas improbable que la dama portés un altre parell d’ulleres. M’he vist forçat, per tant, a considerar seriosament la hipòtesi que la dama hagués romàs dins la casa. Quan m’he adonat de la semblança entre els dos passadissos, he vist molt clar que podia haver-se confós amb summa facilitat, i en aquest cas era evident que hauria anat a parar a l’habitació del professor. En conseqüència, he dedicat tota la meva atenció a qualsevol detall que pogués confirmar aquest supòsit, i he examinat la cambra zelosament a la recerca del més petit indici d’amagatall. La catifa semblava sòlidament clavada a terra, de manera que he rebutjat la idea que hi pogués haver una trampa. Potser hi havia una dependència secreta darrere els llibres. Com ja sabeu, aquesta mena d’estratagema és freqüent, en les llibreries antigues. M’he fixat que hi havia llibres amuntegats per terra i en altres racons, mentre que una prestatgeria era buida. Aquesta, doncs, havia de ser la porta. No he vist cap senyal que em pogués guiar, però la catifa era d’un color gris marronenc, la qual cosa es prestava molt bé a l’observació. Aleshores m’he posat a fumar un nombre molt considerable d’aquelles excel·lents cigarretes, amb bona cura de deixar caure la cendra davant de la prestatgeria sospitosa. És un truc ben senzill, però d’allò més eficaç. Llavors he baixat al jardí, i m’he assegurat, en presència vostra, Watson, sense que vós us adonéssiu del sentit de l’interrogatori, de si els hàbits alimentaris del Professor Coram tendien a un consum més gran com fóra d’esperar d’algú que mantingués una segona persona. Tot seguit hem tornat a pujar a l’habitació, on, amb el pretext d’haver fet caure la cigarrera, he obtingut una visió immillorable del terra i m’he adonat amb tota claredat, per les petjades sobre la cendra de les meves cigarretes, que la dama havia sortit del refugi aprofitant la nostra absència. Bé, Hopkins, ja hem arribat a Charing Cross. Només em resta que felicitar-vos per haver dut el vostre cas a una exitosa conclusió. No tinc cap dubte que deveu estar ansiós per tornar a la comissaria. Em penso, Watson, que vós i jo continuarem el viatge plegats fins a l’Ambaixada Russa.





11. EL TRES-QUARTS DESAPAREGUT


Ja hi estàvem força acostumats, a rebre telegrames de contingut estrany, a Baker Street, però guardo especialment record d’un que ens arribà un trist matí de febrer, set o vuit anys enrere, i deixà Mr. Sherlock Holmes desconcertat un bon quart d’hora. Anava adreçat a ell, i deia el següent:

«Si us plau, espereu-me. Contratemps terrible. Tres-quarts costat dret desaparegut; indispensable demà. Signat: OVERTON».

—Mata-segells desconegut, i despatxat a les deu trenta-sis —digué Holmes, mentre rellegia el missatge una vegada i una altra—. És evident que Mr. Overton estava considerablement excitat, quan el va trametre, i un xic confús, en conseqüència. Vaja, vaja, calculo que el tindrem aquí quan hauré acabat de mirar-me The Times, i aleshores en podrem saber tots els detalls. Fins i tot el problema més insignificant serà ben rebut, aquests dies tan avorrits.

És ben veritat que aquelles dates eren força ensopides, per a nosaltres, i jo els havia arribat a témer, aquests períodes d’inactivitat, car sabia per experiència que el cervell del meu company era tan desacostumadament actiu, que ara es feia perillós deixar-lo sense material de treball. En el decurs dels anys, jo l’havia anat apartant de forma gradual de l’addicció a la droga, que havia amenaçat d’arruïnar un bon dia la seva remarcable carrera. Jo sabia ara que, en condicions ordinàries, ell ja no recorria a aquesta mena d’estímul artificial, però era conscient també que el dimoni no era pas mort, sinó només adormit. També m’havia adonat que el son era lleuger i el despertar imminent quan, en moments d’oci, veia la mirada ullerosa al rostre ascètic de Holmes i la malenconia als seus ulls enfonsats i inescrutables. Així, doncs, vaig beneir aquest tal Mr. Overton, fos qui fos, per tal com acabava de trencar, amb el seu enigmàtic missatge, la traïdora calma, que comportava per al meu amic més perill que totes les tempestes viscudes en el curs de la seva agitada existència.

Tal com esperàvem, el telegrama fou seguit ben aviat pel seu remitent, i la targeta de presentació de Mr. Cyril Overton, del Trinity College, Cambridge, anuncià l’arribada d’un jove corpulent, cent quilograms de sòlids ossos i músculs, que ocupava tot el buit de la porta amb les amples espatlles i ens mirava a tots dos amb un rostre afable que manifestava inquietud.

—¿Mr. Sherlock Holmes?

El meu amic féu un gest amb el cap.

—Vinc de Scotland Yard, Mr. Holmes. He vist l’inspector Stanley Hopkins. Ha estat ell qui m’ha aconsellat que acudís a vós. M’ha dit que el cas, segons la seva opinió, entra més dins la vostra jurisdicció que no pas dins de la policia oficial.

—Seieu, si us plau, i expliqueu-m’ho.

—És terrible, Mr. Holmes, senzillament terrible! No sé pas com encara no se m’han tornat els cabells grisos. Godfrey Staunton…, ¿en deveu haver sentit a parlar, veritat? És l’espina dorsal de tot l’equip. M’he estimat més sacrificar dos homes de la davantera i fer que Godfrey jugui a la línia de tres quarts. Ja sigui passant, entrant o driblant, no hi ha rival que arribi a tocar-lo; és més, té fusta de líder i manté alta la moral de tots els companys. ¿Com me’n puc sortir, ara? Això és el que he vingut a preguntar-vos, Mr. Holmes. Tinc Moorhouse, el primer reserva, però està acostumat a jugar de mig i sempre es fica de dret a la mèlée en comptes de mantenir-se a la línia de touche. És un bon xutador, d’acord, però no té prou coneixement i no sap córrer. Vaja, que Morton o Johnson, els corredors d’Oxford, podrien saltironejar al seu voltant. Stevenson és força ràpid, però no sap baixar de la línia de vint-i-cinc, i un tres-quarts que no sàpiga xutar ni baixar no es mereix d’ocupar aquesta posició. No, Mr. Holmes, estem perduts, fora que pugueu ajudar-me a trobar Godfrey Staunton.

El meu amic havia escoltat amb divertida sorpresa aquest llarg discurs, expressat amb una energia i una preocupació extraordinàries mentre cada un dels seus punts era emfatitzat pel cop d’una musculada mà sobre el genoll de l’orador. Quan el nostre visitant guardà silenci, Holmes va estirar el braç i prengué el volum de la lletra S del seu arxiu de consulta. Per una vegada s’hi capbussà en va, en aquell pou d’informació diversa.

—Aquí tenim Arthur H. Staunton, un falsificador jove i prometedor —va dir—, i també Henry Staunton, que acabà a la forca gràcies a la meva col·laboració, però Godfrey Staunton és un nom que desconec.

Ara fou el nostre visitant qui es mostrà sorprès.

—Vaja, Mr. Holmes, em pensava que en sabíeu alguna cosa, d’aquest tema —va dir—. Aleshores, si no heu sentit a parlar de Godfrey Staunton, suposo que tampoc no us deu dir res el nom de Cyril Overton.

Holmes brandà el cap amb jovialitat.

—Valga’m Déu! —exclamà l’atleta—. Vaig ser primer reserva de la selecció d’Anglaterra contra el País de Gal·les, i he estat el capità de l’equip de la universitat tota aquesta temporada. En fi, no hi fa res. No em pensava pas que hi pogués haver una sola ànima, a tot Anglaterra, que no conegués Godfrey Staunton, el tres-quarts de moda que ha passat per Cambridge, Blackheath, i ostenta cinc participacions en partits internacionals. Per l’amor de Déu, Mr. Holmes, ¿on heu viscut, fins ara?

Holmes esclafí a riure davant l’ingenu astorament d’aquell jove gegantí.

—Vós viviu en un món molt diferent del meu, Mr. Overton, un món més fresc i saludable. Les meves especialitats es relacionen amb moltes seccions de la societat, però mai, i ho proclamo amb orgull, mai amb l’esport amateur, que és l’activitat més sana i sòlida d’Anglaterra. Tanmateix, la vostra inesperada visita, aquest matí, demostra que fins i tot en aquest món d’aire pur i esportivitat puc tenir-hi feina. Ara, benvolgut senyor, us agrairia que tornéssiu a seure i m’expliquéssiu amb calma i detall el que ha passat i com creieu que puc ajudar-vos.

El rostre del jove Overton tenia la inquieta expressió de l’home més avesat a fer servir els músculs que no pas la intel·ligència, però de mica en mica, amb moltes reiteracions i malentesos que puc ometre perfectament, ens exposà el cas singular que reproduiré tot seguit.

—Ha anat així, Mr. Holmes. Com ja he dit, sóc el capità de l’equip de rugbi de la Universitat de Cambridge, i Godfrey Staunton és el meu millor home. Demà hem de jugar contra l’Oxford. Ahir ens vàrem trobar tots i ens vàrem concentrar en un hotel privat de Bentley. A les deu de la nit vaig sortir de l’habitació i vaig comprovar que tots els companys ja se n’havien anat a jóc, perquè sóc partidari dels entrenaments estrictes i de moltes hores de son, per a mantenir la bona forma d’un equip. Vaig enraonar un xic amb Godfrey abans que es retirés a dormir. Em va semblar molt pàl·lid i capficat. Li vaig preguntar què tenia. Em va respondre que no era res…, només un lleuger mal de cap. Li vaig desitjar una bona nit i el vaig deixar. Mitja hora més tard, el conserge m’informà de la visita d’un home barbut i corpulent amb una nota per a Godfrey. El jugador encara no dormia, i li fou portada la nota a l’habitació. Godfrey la va llegir i s’ensorrà de sobte a la cadira com si l’haguessin desnucat. El conserge s’espantà tant, que va fer intenció d’anar-me a buscar, però Godfrey el va aturar, begué un got d’aigua i recuperà la serenitat. Llavors baixà al vestíbul, va dir un parell de paraules a l’home, que s’esperava allà, i tots dos varen marxar plegats. Quan el conserge els va veure per última vegada, gairebé corrien carrer avall en direcció a la platja. Aquest matí, el dormitori de Godfrey era buit, la roba del llit estava intacta, i totes les seves coses eren al mateix lloc on jo les havia vistes la nit abans. Se’n va anar amb aquell desconegut després de rebre la nota, i d’aleshores ençà no n’hem sabut res més. No crec pas que torni. Godfrey és un esportista fins al moll de l’os, incapaç d’abandonar els entrenaments i el seu capità si no és per una causa molt greu. No, tinc la sensació que ens ha deixat per pròpia voluntat i que ja no el tornarem a veure més.

Sherlock Holmes escoltà aquest curiós relat amb la màxima atenció.

—¿Què heu fet, després? —va preguntar.

—He enviat un telegrama a Cambridge per esbrinar si n’havien tingut cap notícia, allí. Ja he rebut resposta. No l’ha vist ningú.

—¿És possible que tornés a Cambridge?

—Sí, hi ha un tren a última hora de la nit…, a un quart de dotze.

—Però, segons el que vós heu esbrinat, no el devia pas agafar…

—No, perquè no el va veure ningú.

—¿Què heu fet, tot seguit?

—He enviat un telegrama a Lord Mount-James.

—¿I per què a Lord Mount-James?

—Godfrey és orfe, i Lord Mount-James és el seu parent més pròxim…, el seu oncle, si no m’equivoco.

—Comprenc. Això projecta una nova llum sobre el cas. Lord Mount-James és un dels homes més rics d’Anglaterra.

—Això m’ha comentat el mateix Godfrey, alguna vegada.

—I, el vostre amic, ¿hi tenia gaire relació?

—Sí, és el seu hereu, i el vell ja té gairebé vuitanta anys i pateix de gota. Diuen que podria marcar el seu tac de billar amb els nusos dels dits. No ha donat mai ni un xelí a Godfrey en tota la seva vida, perquè és un avar com n’hi ha pocs, però el meu company no trigarà a beneficiar-se’n, de tota la seva fortuna.

—¿N’heu rebut cap notícia, de Lord Mount-James?

—No.

—¿Quin motiu podia tenir, el vostre amic, per a acudir a Lord Mount-James?

—Bé, alguna cosa el preocupava, aquesta nit, i si tenia res a veure amb diners és possible que acudís al seu parent més pròxim perquè l’ajudés, però, pel que jo he sentit a dir, no és pas gaire probable que n’obtingués, de diners d’ell. No n’està gaire, del seu oncle. No l’aniria a veure mai, si pogués.

—Bé, aviat tindrem ocasió de saber-ho, això. Si el vostre amic hagués anat a veure el seu parent Lord Mount-James, ¿com justificaríeu la visita d’aquell home corpulent en una hora tan intempestiva i el trasbals que li provocà la seva arribada?

Cyril Overton es va estrènyer el cap amb les mans.

—Això no us ho sé pas explicar! —va dir.

—D’acord, d’acord. Resulta que tinc el dia lliure, i serà un plaer, per a mi, d’investigar aquest cas —digué Holmes—. Us recomanaria enèrgicament que preparéssiu aquest partit sense fer al·lusió al jove cavaller desaparegut. Tal com dieu, deu haver estat una aclaparadora necessitat, el que l’ha allunyat d’una forma tan sobtada, i tal volta aquesta mateixa necessitat el farà tornar. Anem tot seguit a l’hotel on esteu concentrats, i veurem si el conserge és capaç d’aportar alguna pista nova.

Sherlock Holmes era un mestre consumat en l’art de guanyar-se la confiança d’un testimoni humil, i, en la intimitat de la cambra abandonada de Godfrey Staunton, ben aviat obtingué tota la informació que el conserge podia facilitar. El visitant de la nit abans no era un cavaller, ni tampoc un treballador. El conserge el va descriure, senzillament, com «un individu d’aspecte vulgar», un home d’uns cinquanta anys, de barba grisenca, cara pàl·lida i indumentària discreta. Semblava força nerviós. El conserge havia observat com li tremolava la mà en lliurar-li la nota. Godfrey Staunton s’havia ficat el paper a la butxaca. L’esportista no li havia donat la mà, a l’home que s’esperava al vestíbul. Només havien bescanviat unes quantes frases, de les quals el conserge només va poder identificar la paraula «temps». Després, tots dos varen marxar a corre-cuita. Eren llavors, segons el rellotge del vestíbul, dos quarts d’onze.

—Anem a pams —digué Holmes, mentre s’asseia al llit de Staunton—. Vós sou el conserge de dia, oi?

—Sí, senyor. El meu horari de treball és fins a les onze.

—Suposo que el conserge de nit no va veure res anormal.

—No, senyor. Només que un grup va tornar tard del teatre, res més.

—¿Vàreu estar de servei tot el dia, ahir?

—Sí, senyor.

—¿Vàreu rebre cap missatge adreçat a Mr. Staunton?

—Sí, senyor, un telegrama.

—Ah!, això és interessant. ¿A quina hora?

—Cap a les sis de la tarda.

—¿On era, Mr. Staunton, en rebre’l?

—Aquí, a la seva habitació.

—¿Hi éreu, quan el va obrir?

—Sí, senyor. Em vaig esperar per si hi havia resposta.

—¿N’hi va haver?

—Sí, senyor. Mr. Staunton hi va respondre per escrit.

—¿La vàreu enviar vós, la nota?

—No, la va enviar ell mateix.

—Però, ¿la va escriure en presència vostra?

—Sí, senyor. Jo era al costat de la porta, i ell, davant d’aquella taula, d’esquena. Quan hagué acabat d’escriure, em va dir «Està bé, conserge, ja ho enviaré jo mateix».

—¿Amb què la va escriure, la resposta?

—Amb una ploma, senyor.

—El formulari del telegrama, ¿era dels que hi havia damunt la taula?

—Sí, senyor, el de sobre de tot.

Holmes es va aixecar. Agafà els formularis, se’ls endugué a la finestra i examinà minuciosament el primer de la pila.

—És una llàstima que no escrivís amb llapis —va dir, mentre deixava els impresos al seu lloc i arronsava les espatlles en un gest de decepció—. Com sens dubte haureu observat sovint, Watson, la impressió dels escrits acostuma a traspassar el paper, circumstància que ha contribuït a dissoldre més d’un matrimoni feliç. Tanmateix, no hi veig pas cap senyal, aquí. Em reconforta, però, de saber que va escriure amb una ploma de punta gruixuda, i sens dubte en trobarem alguna impressió en aquest paper assecant. Ah, sí, deu ser això!

Va arrencar una tira de paper assecant i ens mostrà el següent jeroglífic:



Cyril Overton estava d’allò més esverat.

—Deixeu-me la lent d’augment! —exclamà.

—No cal —digué Holmes—. El paper és prim, i el revers ens donarà el missatge. Aquí el teniu.

Va girar el paper, i hi vàrem llegir:



—Això és el final del telegrama que Godfrey Staunton va despatxar poques hores abans de la seva desaparició. Si més no, hi ha sis paraules del missatge que se’ns han escapat, però les que resten —«Quedeu-vos amb nosaltres, per l’amor de Déu!»— demostren que aquest jove va veure un gran perill assetjant-lo, del qual una altra persona podia protegir-lo. Fixeu-vos en la paraula «nosaltres»! Algú més hi estava implicat. ¿Qui podia ser, llevat de l’home barbut i de cara pàl·lida que tan nerviós es va mostrar? ¿Quina relació hi ha, doncs, entre Godfrey Staunton i l’home de la barba? ¿I quina és la tercera font, de la qual tots dos esperaven ajut contra un perill imminent? La nostra investigació ja ha limitat el cas a aquests interrogants.

—Només cal que esbrinem la identitat del destinatari del telegrama —vaig suggerir jo.

—Exacte, benvolgut Watson. La vostra reflexió, profunda, ja m’ha passat pel cap. Però m’atreviria a dir que potser se us haurà acudit que, si us presentàveu en una oficina de correus i demanàveu que us ensenyessin el comprovant del missatge d’una altra persona, toparíeu amb un cert recel i oposició per part dels funcionaris. Hi ha tantes formalitats burocràtiques, en aquesta classe d’assumptes! Tanmateix, no tinc cap mena de dubte que amb un xic de delicadesa i elegància es pot atènyer l’objectiu. Mentrestant, Mr. Overton, m’agradaria d’examinar en presència vostra tots aquests papers de damunt la taula.

Hi havia una certa quantitat de cartes, bitllets de banc i blocs de notes, que Holmes agafà i examinà amb els seus dits àgils i inquiets i amb ulls perspicaços i penetrants.

—Res que ens pugui interessar —digué per fi—. A propòsit, suposo que el vostre amic és un jove saludable…, ¿no tenia pas cap molèstia?

—És dur com la pedra.

—¿L’heu vist mai malalt?

—Ni un sol dia. Només ha rebut alguna guitza, i una vegada es va desllorigar la ròtula, però no va ser res greu.

—Potser no és tan fort com creieu. M’inclino a pensar que tal volta té algun problema secret. Amb el vostre permís, em guardaré un parell d’aquests documents a la butxaca, per si ens poguessin servir en les nostres indagacions futures.

—Un moment, un moment! —va cridar una veu, queixosa.

Tots tres alçàrem el cap i vàrem veure un home estrany i petit que gesticulava i feia ganyotes al llindar de l’habitació. Duia un vestit de color negre gastat, un barret d’ala molt ampla i una corbata blanca descordada. Tot plegat feia l’efecte de ser un personatge molt rústic o bé un funcionari de pompes fúnebres. Això no obstant, tot i el seu aspecte matusser, i fins i tot absurd, tenia una llengua mordaç i una actitud vehement que cridaven força l’atenció.

—¿Qui sou, vós, senyor, i amb quin dret remeneu els documents d’aquest cavaller? —va inquirir.

—Sóc detectiu privat, i estic provant d’esbrinar la causa de la seva desaparició.

—Oh, de manera que és això el que feu, oi? ¿I qui us ho ha demanat, si es pot saber?

—Aquest cavaller, amic de Mr. Staunton, m’ha vingut a veure per recomanació de Scotland Yard.

—¿Qui sou, vós, senyor?

—Em dic Cyril Overton.

—Aleshores vós sou qui m’ha adreçat el telegrama. Sóc Lord Mount-James. He vingut tan aviat com m’ha pogut portar l’autobús de Bayswater. De manera que heu contractat un detectiu.

—Sí, senyor.

—¿I ja esteu preparat per a afrontar una tal despesa?

—No tinc cap dubte, senyor, que el meu amic Godfrey, quan el trobarem, se’n farà càrrec.

—Però ¿i què passarà, si no el trobeu? Responeu-me.

—En aquest cas, no dubto que la seva família…

—Ni parlar-ne, senyor meu! —va cridar l’homenet—. No espereu pas que us doni ni un penic…, ni un sol penic! ¿Ho heu entès bé, senyor detectiu? Jo sóc tota la família que té aquest jove, i us dic que no me’n faig pas responsable. Si conserva les esperances d’heretar, és perquè jo no he gastat mai res ni tinc cap intenció de començar-ho a fer ara. Pel que fa als documents que us embutxaqueu amb tanta de llibertat, us he d’advertir que si hi ha res de valuós haureu de respondre amb tot rigor del que en feu.

—Molt bé, senyor —respongué Sherlock Holmes—. Mentrestant, ¿puc preguntar-vos si concebeu cap teoria que permeti d’explicar la desaparició d’aquest jove?

—No, senyor, ni m’ho he plantejat. Godfrey ja és prou gran i gros per a tenir cura d’ell mateix, i si és tan ximple com per a perdre’s, em nego en rodó a acceptar la responsabilitat de buscar-lo.

—Entenc força bé la vostra posició —va dir Holmes, amb una guspira de malícia als ulls—. Però potser vós no enteneu gaire la meva. Segons que sembla, Godfrey Staunton ha estat sempre un home pobre. Si l’han segrestat, no haurà pas estat per la consecució d’alguna de les seves possessions. La fama de la vostra riquesa ha traspassat fronteres, Lord Mount-James, i és del tot possible que una banda de lladres hagi raptat el vostre nebot per tal d’obtenir-ne alguna informació sobre casa vostra, els vostres costums i les vostres arques.

El rostre del nostre desagradable visitant esdevingué tan blanc com la seva corbata.

—Valga’m Déu, senyor, quina idea! No se m’hagués acudit mai, una vilesa com aquesta! Quins galifardeus més inhumans que corren pel món! Però Godfrey és un bon noi…, un xicot molt lleial. No trairia el seu oncle per res. Aquesta mateixa tarda ingressaré el meu capital al banc. Mentrestant, no estalvieu esforços, senyor detectiu. Us prego que escorcolleu tots els racons a fi de trobar-lo sa i estalvi. Pel que fa als diners, vaja, si els vostres honoraris no depassen les cinc lliures, o fins i tot les deu, podeu comptar amb mi.

Ni tan sols en el seu penedit estat d’ànim el noble avar no pogué facilitar-nos cap mena d’informació que ens servís d’alguna ajuda, car sabia molt poc de la vida privada del seu nebot. La nostra única pista era el telegrama truncat, i amb la reproducció d’aquest a les mans Holmes es proposà de trobar una segona baula per a la seva cadena deductiva. Ens havíem desempallegat de Lord Mount-James, i Overton ens havia deixat per anar-se’n a deliberar amb els companys d’equip respecte a l’infortuni que els havia esdevingut. Hi havia una oficina de telègrafs a escassa distància de l’hotel. Ens aturàrem davant la porta.

—Val la pena d’intentar-ho, Watson —va dir Holmes—. És clar que una autorització ens concediria el dret de veure’ls, els comprovants, però encara no hem assolit aquesta fase. No crec pas que recordin cap cara en particular, en un lloc tan concorregut com aquest. De tota manera, no seria de massa que ho provéssim.

»Em sap greu de molestar-vos —digué, amb el posat més amable, a la senyoreta que ens atenia darrere el taulell—. Hi ha un petit error en relació amb un telegrama que vaig enviar ahir. No he rebut resposta, i molt em temo que em devia oblidar de posar-hi el nom al final. ¿Em podríeu dir si és això el que ha passat?

La jove funcionària es girà devers un prestatge ple de comprovants.

—¿A quina hora el vàreu enviar? —va preguntar.

—Poc després de les sis.

—¿Qui era el destinatari?

Holmes es posà un dit als llavis i m’adreçà una ràpida mirada.

—Les últimes paraules del missatge eren «per l’amor de Déu» —xiuxiuejà, en to confidencial—. Estic molt preocupat, perquè encara no he tingut resposta.

La noia separà un dels formularis.

—Es aquest. No hi ha cap nom —va dir, deixant el paper sobre el mostrador.

—Això explica, naturalment, que no hagi rebut resposta —observà Holmes—. Vaja, quin tros d’ase que estic fet! Bon dia tingueu, senyoreta, i moltes gràcies per haver alleujat la meva inquietud.

El meu company deixà anar una rialleta i es fregà les mans, quan vàrem sortir de bell nou al carrer.

—¿I doncs? —vaig inquirir.

—Progressem, estimat Watson, progressem. Tenia set excuses diferents per a fer una ullada al telegrama en qüestió, però no m’ho esperava pas, d’aconseguir-ho al primer intent.

—¿I què n’heu tret?

—Un punt de partida per a la nostra investigació. —Va aturar un cotxe que passava—. A l’estació de King’s Cross —ordenà al cotxer.

—¿Sortim de viatge, doncs?

—Sí, em penso que hauríem d’anar a Cambridge. Tots els indicis semblen assenyalar en aquella direcció.

—Digueu-me una cosa —vaig fer, mentre avançàvem per Gray’s Inn Road—, ¿teniu cap hipòtesi sobre la causa de la desaparició? Crec que, de tots els casos en què hem participat, no n’he conegut cap de mòbils tan insondables. Suposo que no imagineu pas de veritat que hagin segrestat aquest jove per tal d’obtenir informació sobre el seu acabalat oncle.

—Us confesso, amic Watson, que no em sembla pas una motivació gaire probable. Se m’ha acudit, però, com la més capaç d’interessar aquell vell tan summament desagradable.

—I així ha estat, en efecte. Però ¿quina alternativa suggeriríeu?

—En podria esmentar unes quantes. Estareu d’acord amb mi que no deixa de ser curiós i significatiu que aquest incident hagi passat la vigília d’un partit tan important i hagi afectat l’únic home que sembla imprescindible per a l’èxit del seu equip. Per descomptat que podria ser una simple coincidència, però és interessant. L’esport amateur està lliure de les apostes oficials, però se’n fan moltes de caràcter particular, entre el públic, i és possible que hi hagi algú interessat a subornar un jugador com els tramposos del Turf subornen el jockey d’un cavall concret. Vet aquí una explicació. Una altra de molt evident se sustenta en el fet que aquest jove és l’hereu d’un patrimoni força considerable, per modestos que els seus mitjans siguin en el moment present, i no és pas impossible que algú hagi tramat un complot contra ell per demanar un rescat.

—Però aquestes teories no prenen en consideració el detall del telegrama.

—Teniu raó, Watson. El telegrama continua essent l’únic material sòlid de què disposem, i no hem de deixar que la nostra atenció se’n desviï. Es precisament per a esbrinar quelcom més sobre l’objecte d’aquest telegrama que ara fem cap a Cambridge. El camí de la nostra investigació és encara molt ombrívol, però em sorprendria molt que arribat el vespre no l’haguéssim il·luminat prou per a avançar-hi més de pressa.

Ja s’havia fet fosc quan arribàrem a l’antiga ciutat universitària. Holmes agafà un cabriolé a l’estació, i demanà al cotxer que ens dugués a casa del Doctor Leslie Armstrong. Pocs minuts després, ens trobàvem davant una enorme mansió, situada en una de les artèries més transitades de la vila. Ens varen fer passar a l’interior de la casa, i després d’una llarga espera ens conduïren al consultori, on trobàrem el doctor assegut darrere la seva taula.

El fet que el nom de Leslie Armstrong fos desconegut per a mi parla per si sol de fins a quin punt havia perdut jo contacte amb la meva professió. Ara ja sé que no solament és un dels caps de l’escola de medicina de la Universitat, sinó també un pensador amb una excel·lent reputació arreu d’Europa en més d’una branca científica. I, fins i tot ignorant el seu brillant historial, hom no podia evitar de quedar impressionat davant la simple presència del personatge: el rostre quadrat i enèrgic, els ulls melangiosos sota unes celles poblades, la fermesa granítica de la seva mandíbula inflexible. Un home de caràcter, un home amb una ment desperta, sorrut, ascètic, reservat, formidable…, aquesta és la lectura que vaig fer del Doctor Leslie Armstrong. Tenia la targeta de visita del meu amic a la mà, i ens mirava amb una expressió no gaire complaguda, en les seves severes faccions.

—Ja he sentit a parlar de vós, Mr. Sherlock Holmes, i conec la vostra professió, la qual no aprovo sota cap concepte.

—En això, doctor, us mostrareu d’acord amb tots els criminals del país —replicà el meu amic, sense immutar-se.

—Sempre que els vostres esforços vagin orientats a la supressió del crim, senyor meu, hauran de trobar el suport de tots els membres honorables de la comunitat, però no dubto que els efectius dels cossos oficials són més que suficients a aquest efecte. Allí on la vostra activitat es fa creditora de les crítiques més lícites és quan tafanegeu en els secrets de les persones, quan removeu assumptes familiars que més valdria de mantenir amagats, i quan feu perdre el temps, de forma accidental, a homes més ocupats que vós. Ara mateix, per exemple, jo hauria d’estar escrivint un tractat, en comptes de conversar amb vós.

—No en tinc cap mena de dubte, doctor, i, això no obstant, aquesta conversa podria ser més important que el vostre tractat. De forma accidental, puc dir-vos que nosaltres fem precisament el contrari del que vós adduïu amb molta de raó, és a dir, mirem d’evitar la difusió pública dels assumptes privats, la qual cosa té lloc, inevitablement, si el cas passa a la competència de la policia oficial. Podeu considerar-me, si voleu, com un pioner irregular que actua per davant dels cossos oficials de la nació. He vingut per preguntar-vos què en sabeu, de Mr. Godfrey Staunton.

—¿Què voleu que us en digui?

—Vós el coneixeu, ¿no és cert?

—És íntim amic meu.

—¿N’esteu al corrent, que ha desaparegut?

—¿De debò?

No hi hagué cap canvi, en l’expressió de les rudes faccions del metge.

—Va abandonar l’hotel on s’allotjava ahir a la nit. Des d’aleshores no se n’ha sabut res més d’ell.

—Estic segur que tornarà.

—Demà s’ha de jugar el partit de rugbi de la Universitat.

—Aquests jocs infantils no m’inspiren cap mena de simpatia. El destí del jove Godfrey m’interessa molt, ja que el conec i és un home que m’agrada. El partit de rugby de què em parleu no em preocupa el més mínim.

—Aleshores, reclamo la vostra simpatia en benefici de la meva investigació sobre el destí de Mr. Staunton. ¿Sabeu on és?

—Naturalment que no.

—¿No l’heu vist pas, des d’ahir?

—No.

—¿Era un home sa, Mr. Staunton?

—Del tot.

—¿L’heu vist mai malalt?

—Mai.

Holmes va treure un full de paper i el deixà a la vista del doctor.

—En aquest cas, potser m’explicareu el perquè d’aquesta factura segellada per valor de tretze guinees, pagades el mes passat per Mr. Godfrey Staunton al Doctor Leslie Armstrong, de Cambridge. L’he trobat entre els documents de sobre el seu escriptori.

El metge es va posar vermell de fúria.

—No veig cap motiu perquè us hagi de donar cap explicació, Mr. Holmes.

Holmes tornà a guardar-se la factura a la cartera.

—Si us estimeu més una explicació pública, tingueu per segur que arribarà, tard o d’hora —va fer—. Ja us he dit que jo sé guardar els secrets que altres frisarien per publicar, i crec que la postura més intel·ligent per part vostra fóra dipositar en mi la vostra entera confiança.

—No en sé res, d’això.

—¿Heu rebut notícies de Mr. Staunton, des de Londres?

—No.

—Vaja, vaja! Una altra badada de l’oficina de correus! —Holmes deixà anar un sorollós sospir—. Un telegrama urgent us va ser enviat des de Londres per Godfrey Staunton a un quart de set d’ahir a la tarda, un telegrama sens dubte relacionat amb la seva desaparició, i vós encara no l’heu rebut. És vergonyós. Em presentaré a l’oficina local i me’n queixaré.

El Doctor Leslie Armstrong s’aixecà d’un salt de darrere la taula, i la pell bruna del seu rostre prengué un color morat a causa de la ira.

—Us prego que sortiu de casa meva tot seguit, senyor meu —va exclamar—. Ja podeu dir al vostre client, Lord Mount-James, que no desitjo tenir cap tracte amb ell ni amb els seus representants. No, senyor, que no se’n parli més! —Va fer sonar la campaneta, amb virulència—. John, acompanya aquests cavallers fins a la porta.

Un pompós majordom ens conduí amb severitat fins a la porta, i un instant després ens trobàvem al carrer. Holmes va esclafir a riure.

—El Doctor Leslie Armstrong és, certament, un home enèrgic i de caràcter —va corroborar—. No he vist home més mereixedor que ell, si orientava el seu talent pel camí del mal, d’omplir el buit deixat per l’il·lustre Professor Moriarty. I ara, amic Watson, aquí estem, abandonats i desemparats, en aquesta ciutat inhòspita, que no podem deixar llevat que deixem també el cas. Aquella petita fonda que hi ha just davant la residència d’Armstrong s’escau d’allò més bé a les nostres necessitats. Si vós us ocupàveu de reservar una habitació a la part del davant i de comprar alguna cosa per sopar, encara tindria temps de fer algunes indagacions.

Aquestes poques indagacions demostraren, però, que haurien requerit un procés més llarg del que Holmes s’imaginava, ja que el meu company no va tornar a la fonda fins a gairebé les nou de la nit. Estava pàl·lid i deprimit, tacat de pols i esgotat de fam i cansament. Damunt la taula hi havia, preparat, un sopar fred, i, una vegada satisfetes les seves necessitats i encesa la pipa, ja es trobava en condicions d’adoptar el punt de vista semi-còmic i totalment filosòfic que era habitual en ell quan els negocis no anaven gens bé. El soroll de les rodes d’un cotxe va fer que s’aixequés i mirés per la finestra. Una calessa i un parell de cavalls grisos s’havien aturat, sota la resplendor d’un fanal de gas, davant la porta del doctor.

—Ha estat fora tres hores —observà Holmes—. Ha sortit a dos quarts de set i aquí el tenim de bell nou. Això ens dóna un radi de setze o divuit quilòmetres, i ho fa una vegada al dia, i fins dues.

—Una pràctica força inhabitual, en un metge d’ofici.

—Però, en realitat, Armstrong no n’és pas de metge d’ofici. Es conferenciant i assessor, i no se n’ocupa pas, de la pràctica mèdica general, que el distrauria de la tasca literària. ¿Per què, doncs, fa aquests viatges tan llargs, que li han de suposar una molèstia terrible, i qui és el destinatari de les seves visites?

—El seu cotxer…

—Benvolgut Watson, ¿que potser en dubteu, que ha estat aquest el primer amb qui m’he entrevistat? No sé pas si li sortia de la seva desconfiança innata o per ordre expressa del seu amo, però s’ha mostrat tan desagradable amb mi que fins m’ha engegat un gos. Però vet aquí que ni al gos ni a l’home no els ha agradat l’aspecte del meu bastó, i així s’ha solucionat el problema. Després d’això, les nostres relacions s’han interromput, i no he vist cap més opció que continuar les meves perquisicions. Tot el que he esbrinat, ho he aconseguit d’un nadiu molt cordial que he ensopegat al pati d’aquesta mateixa fonda. Ha estat ell qui m’ha assabentat dels hàbits i els desplaçaments diaris del doctor. En aquell mateix instant, com per a confirmar les seves paraules, el cotxe s’ha aturat davant la porta.

—¿No el podíeu pas seguir?

—Excel·lent, Watson! Esteu molt brillant, aquest vespre. Efectivament, la idea m’ha passat pel cap. Hi ha, com haureu pogut observar, una botiga de bicicletes, al costat de la fonda. Hi he entrat a corre-cuita, he llogat una bicicleta i encara he pogut sortir abans que no es perdés de vista el cotxe. Aviat l’he aconseguit d’atrapar, i aleshores, mantenint una prudent distància d’un centenar de metres, he seguit els seus llums fins a ser ja fora de la ciutat. Havíem recorregut uns quants quilòmetres per la carretera quan de sobte m’ha passat una cosa d’allò més humiliant. El cotxe s’ha aturat, el doctor ha baixat, ha cobert a bon pas la distància que el separava del lloc on jo m’havia parat, i m’ha dit en un to força sarcàstic que es temia que la carretera era estreta, però confiava que el seu cotxe no impediria pas de passar a la meva bicicleta. Cap altra manera de plantejar l’assumpte no hauria estat més admirable que aquesta. Llavors he passat davant, al carruatge, i he continuat uns pocs quilòmetres per la mateixa carretera fins que m’he aturat en un indret ideal per a veure’l passar. Tanmateix, ni tan sols l’he atalaiat, i aleshores he caigut que devia haver-se desviat per un dels diversos camins secundaris que havia observat. He tornat enrere, però sense cap mena d’èxit, i ara, com acabeu de veure, ha arribat poc després de mi. Per descomptat, en un principi no tenia cap motiu particular per a relacionar aquests viatges amb la desaparició de Godfrey Staunton i només estava inclinat a investigar-los pensant que tot allò que es refereixi al Doctor Armstrong ens interessa. Però, ara que he descobert la preocupació tan zelosa que té per qualsevol que pugui seguir-lo en cap de les seves sortides, l’afer adquireix una importància més gran, i no estaré satisfet fins que hagi aclarit aquest punt.

—Podríem seguir-lo demà.

—¿N’esteu ben segur? No és tan fàcil com us imagineu. ¿Oi que no coneixeu la comarca de Cambridge? Doncs no permet pas d’amagar-se fàcilment. Tot el territori per on he transitat aquest vespre és pla com el palmell de la mà, i l’home que vigilem no és pas ximple, com acaba de demostrar-me clarament. He enviat un telegrama a Overton perquè ens faci arribar a aquesta adreça qualsevol novetat succeïda a Londres. Mentrestant només podem concentrar la nostra atenció en el Doctor Armstrong, el nom del qual he tingut ocasió de llegir en el comprovant del missatge urgent de Staunton, que la senyoreta de l’oficina de telègrafs m’ha mostrat. Sap on és aquest jove, això estic disposat a jurar-ho, i en aquest cas serà només responsabilitat nostra que no arribem també a saber-ho. Ara com ara, cal reconèixer que ell ens porta avantatge, i, com vós heu pogut constatar en altres casos, Watson, en aquestes condicions no tinc pas per costum abandonar el joc.

I, això no obstant, l’endemà no ens acostà pas a la resolució del misteri. Després d’esmorzar ens va arribar una nota, que Holmes em passà amb un somriure al rostre. Deia el següent:

«Senyor: Us puc assegurar que esteu perdent el temps, seguint els meus moviments. Com vàreu poder descobrir anit, tinc una finestreta a la part del darrere del cotxe, i, si desitgeu esmerçar un recorregut de trenta quilòmetres perquè us dugui fins al mateix indret d’on heu sortit, només cal que em seguiu. Mentrestant, puc informar-vos que espiar-me no aportarà cap mena de benefici a Mr. Godfrey Staunton, i estic convençut que el millor servei que podeu fer a aquest cavaller és tornar a Londres de seguida i anunciar al vostre client que sou incapaç de trobar-lo. Tot el temps que passeu a Cambridge serà en va. Atentament,

LESLIE ARMSTRONG».



—El doctor està resultant un adversari franc i honest —observà Holmes—. Bé, bé, això només, encara excita més la meva curiositat, i cal que n’esbrini més coses abans que no el deixem estar.

—El seu cotxe és davant la porta —vaig anunciar—. Aquí el teniu, pujant-hi. He vist que mirava cap a la nostra finestra, en fer-ho. ¿Voleu que sigui jo qui provi sort amb la bicicleta?

—No, no, benvolgut Watson! Amb tots els respectes per la vostra perspicàcia, no crec pas que estigueu a l’altura del nostre sagaç doctor. Em penso que és possible d’atènyer el nostre objectiu mitjançant unes quantes indagacions independents a fer pel meu compte. Em temo que hauré de deixar-vos perquè ocupeu el vostre temps com més us agradi, ja que l’aparició de dos forasters a la recerca d’informació en una endormiscada ciutat provinciana podria suscitar més safareig del que em puc permetre. Estic segur que trobareu algun indret on distreure-us, en aquesta venerable ciutat, i confio aportar-vos un informe més favorable abans del vespre.

Una vegada més, però, el meu amic estava destinat a quedar-se amb la canya sense peix. Aquella nit va tornar cansat i deprimit.

—M’he passat el dia en blanc, Watson. Seguint la direcció general del doctor, he invertit la jornada a visitar tots els pobles emplaçats en aquella banda de Cambridge i canviar impressions amb els taverners i altres fonts d’informació local. He cobert un terreny considerable: Chesterton, Histon, Waterbeach i Oakington han estat explorades, però totes amb resultats decebedors. L’aparició diària d’un cotxe de dos cavalls no hauria de passar-hi desapercebuda, en aquella monòtona contrada. El doctor ha fet un punt més. ¿Hi ha cap telegrama, per a mi?

—Sí, i m’he permès la llicència d’obrir-lo. Aquí el teniu: «Demaneu a Jeremy Dixon, del Trinity College, per Pompey». No hi entenc res.

—Oh, és prou clar. Es la resposta del nostre amic Overton a una pregunta que li vaig fer. Enviaré una nota a Mr. Jeremy Dixon, i estic convençut que la nostra sort canviarà de signe. Per cert, ¿hi ha cap notícia del partit?

—Sí, el diari vespertí local n’ha publicat una crònica excel·lent en la seva darrera edició. Oxford ha guanyat per un gol i dos assaigs. Les últimes frases de la ressenya diuen: «La desfeta dels blau cel pot atribuir-se enterament a la malaurada absència de la seva figura internacional, Godfrey Staunton, la baixa del qual s’ha fet notar durant tot el partit. La manca de coordinació a la línia de tres quarts i la seva feblesa, tant en l’atac com en la defensa, s’han encarregat de neutralitzar els esforços del volenterós paquet de davanters».

—Aleshores, els temors del nostre amic Overton eren més que justificats —digué Holmes—. Pel que a mi respecta, estic d’acord amb el Doctor Armstrong en el sentit que el rugbi no entra dins de les meves preferències. Val més que ens retirem a dormir aviat, Watson, perquè tinc la impressió que demà serà un dia pròdig en esdeveniments.

L’endemà al matí vaig quedar horroritzat davant la primera imatge de Holmes, assegut a la vora del foc amb la seva petita xeringa hipodèrmica a la mà. Vaig associar el fet amb l’única debilitat de la seva manera de ser, i em vaig témer el pitjor quan vaig veure lluir aquell instrument. Ell es posà a riure davant la meva expressió d’espant, i deixà la xeringa damunt la taula.

—No, no, benvolgut amic, no hi ha motiu d’alarma. Aquesta vegada no heu de considerar-ho un instrument pervers, sinó que més aviat demostrarà ser la clau que ens permetrà de resoldre el misteri. En aquesta xeringa, hi he dipositat totes les meves esperances. Tot just acabo de tornar d’una petita expedició pel camp, i les meves previsions són favorables. Preneu un esmorzar abundant, Watson, perquè us vull proposar que seguim el rastre del Doctor Armstrong en la seva sortida d’avui, i un cop en camí ja no ens aturarem per descansar o menjar fins que hàgim descobert el seu cau.

—Si és així —vaig suggerir—, val més que ens emportem l’esmorzar, perquè el doctor ja és a punt de sortir. El seu cotxe és davant la porta.

—Tant és. Deixem que se’n vagi. Serà molt llest si pot arribar a cap indret on jo no pugui seguir-lo. Quan hàgiu acabat reuniu-vos amb mi a baix, i us presentaré un detectiu, un eminent especialista en la tasca que ens espera.

Quan vaig baixar, vaig acompanyar Holmes fins a les quadres, on obrí la porta d’una cavallerissa i en va treure un gos rodanxó, d’orelles caigudes i taques blanques i castanyes que semblava una barreja de coniller i guineuer.

—Permeteu-me que us presenti Pompey —va dir Holmes—. Pompey és l’orgull dels gossos de caça locals, no gaire bon corredor, com podeu deduir de la seva constitució, però una bèstia molt fiable quan es tracta de seguir un rastre. Bé, Pompey, potser no siguis gaire ràpid, però suposo que ho seràs massa, per a dos londinencs de mitjana edat, de manera que em prendré la llibertat de lligar-te aquesta corretja de pell al collar. Vinga, xicot, posem-nos en marxa i veurem de què ets capaç.

Holmes portà el gos fins a la porta del doctor. L’animal va ensumar uns instants, i tot seguit, amb un agut guinyol d’excitació, arrencà a córrer carrer avall, estirant la corretja en els seus esforços per avançar més ràpid. Mitja hora després ja havíem sortit de la ciutat i avançàrem a un ritme considerable per una carretera comarcal.

—¿Què heu fet, Holmes? —vaig preguntar.

—He recorregut a un ardit molt gastat, però eficaç, donades les circumstàncies. Aquest matí he entrat al pati del doctor i he buidat l’anís contingut a la meva xeringa sobre una de les rodes del darrere. Un gos de caça podria seguir un rastre d’anís fins a Escòcia, i el nostre amic Armstrong hauria de travessar el camp en cotxe, per despistar Pompey. Ah, el molt brètol! És així com em va esquivar l’altra nit.

El gos havia abandonat de sobte la carretera principal per un camí cobert de gespa. Poc menys d’un quilòmetre més endavant, aquest s’eixamplava en una pista més ampla i girava bruscament a la dreta en direcció a la ciutat, que tot just acabàvem de deixar. La carretera descrivia un revolt cap al sud de la ciutat i continuava en direcció contrària a la que dúiem abans.

—¿De manera que aquesta marrada ha estat exclusivament en honor nostre? —s’interrogà Holmes—. No m’estranya que les meves perquisicions per tots els pobles de la comarca no hagin aportat res. El doctor hi ha consagrat tota la seva dedicació, a aquest joc, i és lícit de preguntar-se quin motiu pot tenir, per a empescar-se un engany tan elaborat. Aquell poble de la dreta deu ser Thumpington. Per Júpiter, vet aquí el cotxe del doctor que gira pel revolt! De pressa, Watson, o ja haurem begut oli!

Va saltar una porta que donava accés a uns camps arrossegant el reticent Pompey darrere seu. Amb prou feines ens havíem arredossat darrere la tanca quan el carruatge passà pel costat nostre a gran velocitat. Vaig arribar a percebre una visió momentània del Doctor Armstrong a l’interior del cotxe, amb les espatlles corbades i el cap ensorrat entre les mans, la viva imatge de la desesperació. L’expressió sorruda del meu company m’indicava que ell també ho havia vist.

—Em temo molt que ens espera un sinistre desenllaç, al final de la nostra expedició —va observar—. I no passarà gaire temps abans que no ens assabentem de què es tracta. Anem, Pompey! Vaja, és aquella casa de camp!

No hi podia haver cap dubte que havíem atès el final del viatge. Pompey corria amunt i avall i guinyolava amb una impaciència davant la porta, on encara eren visibles les roderes del cotxe. Un senderol duia a la solitària masia. Holmes lligà el gos a la tanca, i vàrem córrer plegats cap a la casa. El meu amic trucà amb insistència a la rústica porteta sense rebre cap mena de resposta. I tanmateix, la casa no era pas buida, car en sortia un soroll sord, una mena de cantarella de sofriment i desesperació d’allò més lúgubre. Holmes deixà de trucar, indecís, i va girar els ulls cap a la carretera que acabàvem de travessar. Un cotxe s’acostava, i els cavalls grisos que l’arrossegaven no deixaven lloc a la confusió.

—Diantre, és el doctor que torna! —exclamà Holmes—. Això és prou clar. Cal esbrinar el sentit d’aquesta situació abans que no arribi.

Va obrir la porta, i vàrem entrar al rebedor. El monòton soroll era cada vegada més fluix, fins que es convertí en un llarg i profund gemec d’angoixa. Venia del pis de dalt. Holmes pujà els esglaons de tres en tres, i jo el vaig seguir. Va obrir de bat a bat una porta mig closa, i vàrem quedar esbalaïts davant l’escena que es revelava als nostres ulls.

Una dona, jove i bonica, jeia morta en un llit. El seu rostre, pàl·lid i serè, amb uns ulls blaus tènues i molt oberts, mirava al sostre enmig d’un garbuix de cabells daurats. Al peu del llit, mig assegut i mig agenollat, amb la cara oculta entre els llençols, hi havia un home jove, el cos del qual s’estremia amb el sangloteig. Tan absort estava en el seu amarg dolor, que no va alçar la vista fins que notà la mà de Holmes damunt la seva espatlla.

—¿Sou Mr. Godfrey Staunton?

—Sí, sí, sóc jo…, però arribeu massa tard. És morta.

L’home estava tan torbat que no hi havia manera de fer-li entendre que no érem metges enviats per a ajudar-lo. Holmes provava de murmurar unes paraules de consol i explicar-li la inquietud que la seva sobtada desaparició havia suscitat entre els seus companys, quan se sentiren unes passes a l’escala i veié-rem el rostre greu, sever i inquisidor del Doctor Armstrong al llindar de la porta.

—Molt bé, senyors —va dir—, ja heu trobat el que cercàveu, i heu triat un moment ben delicat per a la vostra intrusió. No tinc pas intenció de barallar-me, davant la difunta, però us ben asseguro que si fos més jove del que sóc la vostra monstruosa conducta no quedaria pas impune.

—Disculpeu-me, Doctor Armstrong, però em penso que hem jugat un xic al joc dels disbarats —digué el meu amic, amb dignitat—. Si sou tan amable d’acompanyar-nos al pis de baix, potser podríem aclarir-nos l’un a l’altre alguns aspectes d’aquest trist afer.

Uns instants després, l’inflexible doctor i nosaltres dos ens trobàvem a la sala d’estar del pis de baix.

—Vós direu, cavaller —va fer el metge.

—M’agradaria que entenguéssiu, abans que res, que no he estat pas contractat per Lord Mount-James, i que les meves simpaties en aquest assumpte són del tot contràries al noble en qüestió. Quan un home desapareix, el meu deure consisteix a trobar-lo, però, un cop ho he aconseguit, el cas, pel que a mi respecta, queda tancat. I, sempre que no hi hagi cap element delictiu, la meva tendència va molt més enfocada a silenciar els escàndols privats que no pas a donar-los publicitat. Si, tal com imagino, no s’ha esdevingut cap infracció a la llei en aquest afer, podeu confiar cegament en la meva discreció i cooperació per tal de mantenir els fets lluny de l’abast de la premsa.

—Sou un bon home —va dir—. Us havia jutjat malament. Dono gràcies al cel que el meu penediment per haver deixat el pobre Staunton tot sol en aquesta cabana m’hagi impulsat a tornar, perquè així he tingut ocasió de conèixer-vos. Com sigui que ja sabeu tant sobre el tema, la situació és molt fàcil d’explicar. Ara fa un any Godfrey Staunton es va establir a Londres per una temporada, i es va enamorar de la filla de la seva patrona fins a tal punt que s’hi va casar. Era una noia tan bona com bonica, i tan intel·ligent com bona. Cap home no se’n podria avergonyir, d’una esposa com ella. Però Godfrey era l’hereu d’aquell noble vell i mesquí, i semblava segur que la notícia del matrimoni li costaria el desheretament. Jo coneixia bé el xicot, i l’apreciava per les seves moltes i excel·lents qualitats. Vaig fer tot el que vaig poder per ajudar-lo a arranjar la situació. Férem tot el possible perquè ningú no s’assabentés de res, perquè un cop s’ha escapat un rumor d’aquesta classe no passa gaire temps abans que no s’escampi per tot arreu. Gràcies a aquesta masia solitària i a la seva pròpia discreció, Godfrey se n’ha sortit, fins ara. El secret no era conegut per ningú tret de mi i d’un fidel criat que ara mateix és camí de Trumpington a la recerca d’ajut. Però al final s’ha esdevingut un cop terrible en forma d’una perillosa malaltia, que ha afectat la seva esposa. És una tisi de la classe més virulenta. El pobre noi estava mig foll de dolor, i per acabar-ho d’adobar havia d’anar a Londres a jugar aquell partit, del qual no es podia absentar sense donar una explicació que revelés el secret. Vaig mirar de tranquil·litzar-lo mitjançant un telegrama i ell me’n va enviar un altre a manera de resposta, en què m’implorava que fes tot el que pogués. Es tractava del telegrama que vós, de forma inexplicable, sembla que heu arribat a veure. No li vaig comentar res de la urgència del perill perquè sabia que la seva presència aquí no solucionaria res. Sí que vaig dir la veritat, en canvi, al pare de la noia, el qual la comunicà a Godfrey d’una manera força imprudent. El resultat fou que va venir de dret cap aquí en un estat que ranejava el deliri, i ha romàs en el mateix estat, agenollat al peu del llit, fins que aquest matí la mort ha acabat amb els patiments de la noia. Això és tot, Mr. Holmes. Estic segur que puc confiar en la vostra discreció i en la del vostre amic.

Holmes va estrènyer la mà que li oferia el doctor.

—Anem, Watson —va dir, i sortirem d’aquella casa d’aflicció a l’esblaimada llum del sol hivernal.





12. ABBEY GRANGE


Era un matí fred i glaçat de l’hivern del 97, quan em varen despertar uns copets a l’espatlla. Era Holmes. L’espelma que duia a la mà il·luminava el seu rostre frisós i acotat, el qual m’indicà a primer cop d’ull que alguna cosa no anava bé.

—Vinga, Watson, vinga! —em va dir—. El joc ha començat. Ni una paraula! Vestiu-vos i veniu de seguida!

Deu minuts més tard viatjàvem tots dos en un cabriolé pels silenciosos carrers, camí de l’estació de Charing Cross. Tot just començaven a aparèixer les primeres llums de l’alba hivernal, i podíem veure confusament la silueta ocasional d’algun treballador matiner que ens passava pel costat, borrosa i imprecisa en l’opalescent boira londinenca. Holmes s’escarxofà en silenci dins el seu gruixut abric, i també jo ho vaig fer de bon grat, ja que l’ambient era gèlid i cap dels dos no havia desdejunat. No va ser fins que haguérem pres una mica de te calent a l’estació i ocupat els nostres seients al tren de Kent, que ens sentírem prou refets, ell per a enraonar i jo per a escoltar. Holmes es va treure una nota de la butxaca i la llegí en veu alta:

—«ABBEY GRANGE, MARSHAM, KENT, 3.30 hores.

Benvolgut Mr. Holmes: estaria molt content si em poguéssiu assistir en un cas que promet ser d’allò més singular. El cas entra força dins la vostra jurisdicció. Tret d’haver alliberat la dama, m’asseguraré que tot quedi exactament tal com ho he trobat, però us prego que no perdeu ni un sol instant, perquè es fa difícil de deixar Sir Eustace allí. Sincerament vostre,

STANLEY HOPKINS».



—Hopkins ha acudit a mi set vegades, i en totes el seu requeriment era ben justificat —va dir Holmes—. M’imagino que cada un d’aquests casos ha trobat lloc a la vostra col·lecció, i he d’admetre, Watson, que hi teniu una certa gràcia, en els vostres relats, que expia en gran part el que més en deploro. El vostre fatal costum d’enfocar-ho tot des del punt de vista narratiu, en comptes del científic, ha arruïnat allò que podia haver estat una sèrie instructiva i fins i tot clàssica de demostracions. Passeu per alt un treball de la màxima precisió i delicadesa per estendre-us en uns detalls sensacionalistes que poden estimular, però possiblement no instruir, el lector.

—¿Per què no els escriviu vós mateix? —vaig fer, amb una certa amargor.

—Ho faré, amic Watson, ho faré. Ara mateix, com ja sabeu, estic molt ocupat, però tinc previst de consagrar els meus anys de declivi a la redacció d’un llibre de text que concentrarà tot l’art de la deducció en un sol volum. La nostra investigació actual sembla centrar-se en un cas d’homicidi.

—¿Creieu, doncs, que aquest Sir Eustace és mort?

—Diria que sí. L’escriptura de Hopkins evidencia una considerable agitació, i no és pas un home gaire emotiu. Sí, em penso que s’ha produït un incident violent, i que el cadàver només espera la nostra inspecció. Un simple suïcidi no l’hauria pas impulsat a cridar-me. Pel que fa a l’alliberament de la dama, tot sembla indicar que ha romàs tancada a la seva habitació, durant la tragèdia. Ens movem entre l’alta societat. Fixeu-vos-hi, Watson: paper de qualitat, el monograma «E.B»., escut d’armes, una adreça pintoresca… Crec que l’amic Hopkins estarà a l’altura de la seva reputació, i que passarem un matí força interessant. El crim s’ha comès abans de mitjanit.

—¿Com ho podeu saber, això?

—Tenint en compte els horaris de trens i amb un càlcul del temps. Calia avisar la policia local, aquesta havia d’establir contacte amb Scotland Yard, Hopkins havia de sortir, i ell, al seu torn, ha hagut de posar-me’n al corrent. Tot això suposa una llarga nit d’activitat. Bé, ja som a l’estació de Chislehurst, i aviat tindrem ocasió de dissipar aquests dubtes.

Un trajecte d’uns tres quilòmetres pels estrets camins de la comarca ens dugué fins a la porta d’un parc, que ens va obrir un vell vigilant, el rostre macilent del qual reflectia el sentiment per un desastre de grans proporcions. L’avinguda discorria enmig d’un noble parc, entre fileres d’oms antiquíssims, i acabava en una mansió baixa i extensa, amb un pòrtic a la façana que recordava l’arquitectura de Palladio. La part central de l’edifici era, evidentment, molt antiga i apareixia coberta d’heura, però els amplis finestrals demostraven que s’hi havien dut a terme reformes modernes, i una ala de la casa semblava del tot nova. La figura juvenil i el rostre despert i frisós de l’inspector Stanley Hopkins sortiren a rebre’ns al llindar de la porta principal, que era oberta.

—Estic molt content que hàgiu vingut, Mr. Holmes. I vós també, Doctor Watson! Però, realment, si pogués fer tornar el temps enrere, ara no us molestaria, perquè quan la dama ha recuperat el coneixement m’ha facilitat un relat tan clar del cas que em penso que no tenim gran cosa a fer. ¿Recordeu aquella banda de lladres de Lewisham?

—¿Us referiu als tres Randall?

—Exacte, el pare i els dos fills. Això és obra seva. No en tinc cap dubte. Fa quinze dies que varen actuar a Sydenham, on foren vistos i descrits. Demostren molta sang freda, en fer una altra feina tan aviat i tan a prop, però són ells, no hi ha dubte. Aquesta vegada s’han fet mereixedors de la forca.

—¿Voleu dir que Sir Eustace és mort?

—En efecte. Era un dels homes més rics de Kent. Lady Brackenstall és al saló matinal. Pobra dona, acaba de viure una experiència terrible. Semblava mig morta, quan l’he vista per primer cop. He pensat que abans que res l’hauríeu de veure i escoltar la seva versió dels fets. Després examinarem el menjador plegats.

Lady Brackenstall no era pas una persona ordinària. Rara vegada havia vist jo una figura tan graciosa, una presència tan femenina i un rostre tan bonic. Era una dona rossa de cabells daurats i ulls blaus, que hauria presentat, sens dubte, el to de pell adient amb aquests colors si no hagués estat que la recent experiència li havia deixat un rostre cansat i ullerós. Els seus sofriments eren físics i mentals alhora, ja que tenia al front, damunt d’un ull, un cop espantós de color morat, que la donzella, una dona alta i adusta, remullava assíduament amb aigua i vinagre. La dama estava repenjada, exhausta, sobre un sofà, però la seva mirada ràpida i observadora, així que entràrem a l’habitació, i la desperta expressió de les seves atractives faccions evidenciaven que la terrible experiència que acabava de viure no li havia alterat el seny ni el coratge. Anava vestida amb una bata descordada de colors blau i gris, però un vestit de nit negre cobert de lluentons penjava del sofà al seu costat.

—Ja us he explicat tot el que ha passat, Mr. Hopkins —va dir, cansada—. ¿Us sabria greu de repetir-ho vós mateix? Bé, si ho creieu necessari, ho tornaré a explicar a aquests cavallers. ¿Ja heu estat al menjador?

—He considerat més convenient que abans escoltessin el vostre relat, senyora.

—No hi tindré cap inconvenient així que ho hàgiu arranjat tot. Per a mi és espantós, de pensar en ell, allà ajagut.

La dama es va estremir, i amagà el rostre un moment entre les mans. Quan ho va fer, la màniga de la bata va baixar i deixà l’avantbraç al descobert. Holmes no pogué reprimir una exclamació.

—Teniu altres ferides, senyora! ¿Què és això?

Dues taques d’un color roig viu s’apreciaven en un dels seus braços, blancs i ben formats. Ella s’apressà a tapar-les.

—No és res. No hi té cap relació, amb la terrible desgràcia d’aquesta nit. Si vós i el vostre amic teniu la bondat de seure, us explicaré tot el que en sé.

»Sóc l’esposa de Sir Eustace Brackenstall. He estat casada amb ell un any. Suposo que no serviria de res que provés d’amagar que el nostre matrimoni no ha estat pas feliç. Em temo que tots els nostres veïns us en podrien donar fe, per molt que jo m’entestés a negar-ho. Potser la culpa ha estat, en part, meva. Jo vaig ser criada en l’ambient més lliure i menys convencional del sud d’Austràlia, i aquesta vida anglesa, amb tots els seus formalismes i escrúpols, no fa per a mi. Però el motiu principal rau en un fet notori per a tothom, i és que Sir Eustace era un bevedor empedreït. Estar una hora amb un home com ell és d’allò més desagradable. ¿Us imagineu el que suposa, per a una dona sensible i animosa com jo, estar lligada a ell nit i dia? És un sacrilegi, un crim, una crueltat, sostenir que un matrimoni així s’hagi de mantenir. Us asseguro que aquestes monstruoses lleis vostres són una maledicció per a la humanitat. El cel no permeti que aquesta perversitat duri més temps.

Un instant, la dama es va aixecar, amb les galtes enrogides i els ulls encesos sota el terrible senyal del front. Llavors la mà ferma i tranquil·litzadora de l’adusta criada retornà el seu cap al coixí, i la violenta ira es convertí en un incontrolat sangloteig. Finalment, reprengué el relat:

—Us contaré el que ha passat aquesta nit. Ja sabeu, suposo, que tot el servei domèstic d’aquesta casa dorm a l’ala més moderna de l’edifici. Aquest bloc central es fa servir com a residència, amb la cuina al darrere i el nostre dormitori al pis de dalt. La donzella, Theresa, dorm a l’habitació de damunt la meva. No hi ha ningú més, i cap soroll no podria inquietar els qui habiten el sector més lluny. Aquesta circumstància devia ser ben coneguda pels lladres, o en cas contrari no haurien actuat tal com han fet.

»Sir Eustace es va retirar cap a quarts d’onze. El servei ja se n’havia anat a les seves cambres. Només la donzella estava llevada, i havia restat a la seva habitació, al pis de dalt de la casa, fins que vaig haver de menester els seus serveis. Jo em vaig quedar en aquesta sala fins a les onze, absorta en la lectura d’un llibre. En acabat vaig fer una ronda per la casa per comprovar si tot estava en ordre. Tinc per costum de fer-ho jo mateixa, perquè, com ja he explicat abans, Sir Eustace no era sempre digne de confiança. Vaig entrar a la cuina, al rebost del majordom, a la sala d’armes, a la sala de billar, al saló i, per últim, al menjador. Quan m’acostava a la finestra, que està coberta amb unes cortines gruixudes, vaig notar de sobte un corrent d’aire a la cara i em vaig adonar que era oberta. Vaig descórrer la cortina i vaig ensopegar, cara a cara, amb un home ja gran d’amples espatlles que acabava d’entrar a l’habitació. La finestra és llarga i baixa, d’estil francès, i forma en realitat una porta que dóna al jardí. Vaig sostenir l’espelma del meu dormitori a la mà i, a la seva llum, darrere del primer home en vaig veure dos més que també entraven en aquell moment. Vaig fer un pas enrere, però ell se’m va llançar al damunt de seguida. Primer em va agafar per la cintura i després pel coll. Vaig obrir la boca per cridar, però aleshores em clavà un cop de puny terrible al front i em va tirar a terra. Devia quedar inconscient uns quants minuts, perquè quan vaig recuperar el coneixement em vaig adonar que havien arrencat la corda del timbre i m’havien lligat ben fort a la cadira de roure que ocupa la capçalera de la taula del menjador. M’havien lligat tan estretament que no em podia ni moure i un mocador tapant-me la boca m’impedia de fer cap soroll. Fou aleshores que el meu infortunat marit entrà a l’habitació. Era evident que havia sentit sorolls sospitosos, i venia preparat per a l’escena amb què es va trobar. Anava vestit amb camisa i pantalons, i duia el seu bastó d’arç negre favorit a la mà. Es va abalançar contra un dels lladres, però un altre —el més vell— s’ajupí, despenjà l’atiador de la llar i li clavà un cop espantós quan passava pel seu costat. El meu marit va caure sense un gemec, i ja no es va moure més. Em vaig desmaiar de nou, però també aquesta vegada només devien passar uns pocs minuts, fins que em vaig refer. Quan vaig obrir els ulls em vaig adonar que havien tret tota la vaixella de plata del trinxant, i fins i tot una ampolla de vi que hi havia. Cada un d’ells tenia una copa a la mà. Ja us ho he dit, ¿oi?, un era vell i duia barba, mentre que els altres dos eren joves, dos xicotets sense pèl a la cara. Potser eren pare i fills. Parlaven entre ells xiuxiuejant. Després se’m varen acostar, per assegurar-se que estava ben lligada. Finalment se n’anaren i tancaren la finestra darrere seu. Devia passar un quart d’hora, abans que no em pogués desfer del mocador que m’obstruïa la boca. Quan ho vaig aconseguir, els meus xiscles varen fer venir la donzella al menjador. Aviat es va estendre l’alarma per tota la casa, i vàrem avisar la policia local, que de seguida establí contacte amb Londres. Això és tot el que us puc dir, cavallers, i confio que no tindré més necessitat de repetir aquest relat, tan dolorós per a mi.

—¿Teniu cap pregunta a fer, Mr. Holmes? —va dir Hopkins.

—No em veig pas amb cor d’abusar més de la paciència i el temps de Lady Brackenstall —respongué Holmes—. Abans de visitar el menjador, m’agradaria d’escoltar la vostra experiència —afegí, referint-se a la donzella.

—Jo havia vist els lladres fins i tot abans que entressin a la casa —digué la dona—. De la finestra del meu dormitori estant, vaig veure tres homes a la claror de la lluna, al costat de la porta de la cabana del vigilant, però no vaig sospitar res d’especial, en aquell moment. Va ser al cap de més d’una hora, que vaig sentir els crits de la meva senyora, i vaig baixar les escales corrents. La vaig trobar, pobreta, tal com ha dit, i ell estès a terra amb tot de sang i cervell escampat per l’habitació. Era una escena prou repulsiva per a fer perdre els nervis a una dona lligada en una cadira, amb el vestit tacat de la sang del seu marit. Però a Miss Mary Fraser, d’Adelaida, no li ha mancat mai el coratge, i ara, en qualitat de Lady Brackenstall, d’Abbey Grange, continua essent la mateixa. Ja l’heu cansada prou, cavallers, i ara es retirarà a la seva cambra, amb la seva vella Theresa, per gaudir del descans que tant necessita.

Amb una tendresa maternal, l’esprimatxada dona va envoltar la seva mestressa amb el braç i se l’endugué de la sala.

—Ha estat al seu costat tota la vida —explicà Hopkins—. La va criar quan era una nena, i va venir amb ella a Anglaterra quan varen marxar d’Austràlia per primer cop, ara fa divuit mesos. Es diu Theresa Wright, i és d’aquelles criades que ja no se’n troben. Seguiu-me, Mr. Holmes, si us plau.

L’intens interès havia desaparegut de l’expressiu rostre de Holmes, i jo sabia que juntament amb el misteri s’havia esvaït tot l’encís del cas. Quedava encara un arrest pendent, però ¿què eren aquells vulgars lladregots perquè ell se n’hagués d’empastifar les mans? Un especialista il·lustrat i qualificat que descobreix que l’han cridat per un cas de xarampió experimentaria una contrarietat semblant a la que vaig llegir als ulls del meu amic. Tanmateix, l’escena amb què vàrem topar-nos al menjador d’Abbey Grange era prou singular per a atreure la seva atenció i reclamar el seu minvant interès.

Era una estança molt àmplia i alta, amb un sostre gravat de fusta de roure, revestiments també de roure i una bona col·lecció de caps de cérvol i armes antigues a les parets. A la banda de més lluny de la porta hi havia l’alt finestral d’estil francès de què ens havien parlat. Tres finestres més petites, al costat de la dreta, omplien la sala amb l’esblaimada llum del sol hivernal. A l’esquerra hi havia una llar de foc ampla i profunda, amb una massissa lleixa de roure damunt. Al costat de la llar es veia una sòlida cadira de roure amb braços i travessers sota el seient. Per tota l’estructura de fusta s’entrelligava una corda de color carmesí, fixada a ambdós extrems del pal travesser de sota. Quan alliberaren la dama, la corda havia caigut, però els nusos amb què l’havien lligada encara hi eren. Només reparàrem en aquests detalls més tard, ja que els nostres pensaments foren enterament absorbits pel terrible objecte estès damunt la catifa de pell de tigre, davant del foc.

Era el cos d’un home alt i corpulent, d’uns quaranta anys d’edat. Estava estès sobre l’esquena, amb la cara girada i la blanca dentadura visible enmig d’una barba curta i negra. Tenia les dues mans estirades sobre el cap, amb els punys closos al voltant d’un pesant bastó d’arç negre. Les seves faccions brunes, aquilines i ben formades, apareixien contorçades en un espasme de fúria venjativa que li havia congelat el rostre en una expressió terriblement diabòlica. Era evident que era al llit en produir-se l’alarma, perquè duia una elegant camisa de dormir brodada i els seus peus descalços sobresortien dels pantalons. Tenia una esgarrifosa ferida al cap, i per tota l’estança hi havia escampades restes que demostraven la salvatge virulència del cop que l’havia fet caure. Al seu costat descansava l’atiador, massís, corbat per la potència del cop. Holmes els examinà tots dos, com també la indescriptible carnisseria que havia provocat l’instrument.

—Deu ser un home molt fort, el vell Randall —va observar.

—Sí —va dir Hopkins—. Tinc alguns informes sobre ell, i el descriuen com un individu molt dur.

—Suposo que no tindreu cap dificultat a trobar-lo.

—Ni la més mínima. Hem estat seguint-li la pista, i teníem una certa idea que havia fugit a Amèrica. Ara que sabem que la banda és aquí, no veig pas com es poden escapar. Ja hem passat avís a tots els ports marítims, i abans d’aquest vespre oferirem una recompensa. El que em té desconcertat és com han gosat fer una bestiesa com aquesta, sabent que la dama els descriuria i que nosaltres no deixaríem d’identificar la descripció.

—Exacte. El més lògic hauria estat que també haguessin silenciat Lady Brackenstall.

—Potser no se’n varen adonar —vaig suggerir jo—, que ella s’havia refet del desmai.

—Això és força possible. Si semblava que havia perdut el coneixement, no tenien pas motius per a matar-la. ¿Què me’n dieu, d’aquest pobre desgraciat, Hopkins? Crec haver sentit alguns estranys rumors sobre ell.

—Era un bon home, quan no estava ebri, però un veritable salvatge quan anava begut, o més aviat mig begut, perquè rara vegada arribava a un estat d’embriaguesa total. Semblava inspirat pel mateix dimoni, en aquests casos, i era capaç de qualsevol cosa. Pel que tinc entès, malgrat tota la seva riquesa i el seu títol, estigué a punt de caure en les nostres mans una o dues vegades. Es va produir un escàndol que el responsabilitzava d’untar un gos amb petroli i calar-li foc —el gos de la comtessa, per acabar-ho d’adobar—, i això només es va poder amagar amb moltes penes i treballs. Un altre dia va llançar un gerro al cap de la criada, Theresa Wright, i també hi hagué raons. Tot plegat, i que quedi entre nosaltres, aquesta casa serà força més alegre, sense ell. ¿Què esteu mirant, ara?

Holmes s’havia posat de genolls i examinava amb gran atenció els nusos de la corda carmesí amb què havien lligat la senyora. Tot seguit observà amb deteniment l’extrem trencat i esfilagarsat per on s’havia partit quan el lladre la va arrencar.

—Quan varen estirar aquesta corda, el timbre de la cuina devia sonar molt fort —va dir.

—No el podia sentir ningú. La cuina és a la part del darrere de la casa.

—¿I com ho sabia, el lladre, que no el sentiria ningú? ¿Com va gosar, d’estirar la corda d’un timbre tan temeràriament?

—Exacte, Mr. Holmes, exacte. És la mateixa pregunta que jo m’he estat fent. No hi ha dubte que aquest individu havia de conèixer la casa i els seus costums. Devia saber perfectament que el servei ja s’havia d’haver retirat a les seves cambres, en una hora no gaire avançada com aquella, i que no era possible que ningú sentís el timbre de la cuina. Per tant, devia estar confabulat amb algun dels criats. Això sembla evident. Però vet aquí que hi ha vuit criats, i tots persones excel·lents.

—Per aquesta regla de tres —intervingué Holmes—, podríem sospitar de la persona a qui el patró llançà un gerro pel cap. I, tanmateix, això implicaria una traïció a la mestressa, de qui aquesta dona sembla tan devota. Molt bé, això és una simple fotesa, i quan tindreu Randall en el vostre poder és probable que no trobeu cap dificultat a detenir els seus còmplices. La versió de la senyora sembla, en efecte, corroborada, si és que necessita corroboració, per cada un dels detalls que tenim davant. —Es va arribar fins al finestral d’estil francès i l’obri—. No hi ha empremtes, aquí, però el terra és molt dur i ningú no esperaria de trobar-n’hi. Veig que les espelmes que hi ha damunt la lleixa de la xemeneia han estat enceses.

—Sí, va ser a la seva llum, i a la de l’espelma del dormitori de la comtessa, que els lladres varen fer la feina.

—¿I què es varen endur?

—Bé, no es varen endur gran cossa…, només mitja dotzena d’objectes de plata del trinxant. Lady Brackenstall creu que estaven massa torbats per la mort de Sir Eustace, per escorcollar la casa, que és el que haurien fet en unes altres circumstàncies.

—No tinc cap mena de dubte que això és cert. I, tanmateix, tinc entès que varen prendre una mica de vi.

—Per asserenar els nervis.

—Justa. Suposo que aquelles tres copes que hi ha sobre el trinxant devien quedar intactes.

—Sí, i l’ampolla està tal com la varen deixar.

—Mirem-nos-la una mica. Vaja, vaja, ¿què és això?

Les tres copes estaven juntes, totes amb restes de vi, i una amb una mica de pòsit. L’ampolla era a prop, plena en les seves dues terceres parts, i al costat el tap de suro, llarg i molt tacat. Tant l’aspecte com la pols acumulada sobre l’ampolla demostraven que no era pas una collita qualsevol, la que havien triat els assassins.

En l’actitud de Holmes es produí un canvi. Acabava de perdre la seva apàtica expressió, i en aquells ulls penetrants vaig veure de bell nou una guspira d’ardent interès. Va agafar el tap de suro i l’examinà minuciosament.

—¿Com el varen treure? —va preguntar Hopkins assenyalà un calaix mig obert. A dins, hi havia alguns jocs de taula i un gran obridor.

—¿Ha dit Lady Brackenstall si és aquest, l’obridor amb què varen destapar l’ampolla?

—No. Recordeu que encara no havia recuperat el coneixement, quan la destaparen.

—Teniu raó. En realitat, aquest obridor no va ser utilitzat. L’ampolla fou destapada amb un obridor de butxaca, probablement dels de les navalles de mil usos, no pas més llarg de quatre centímetres. Si examineu la part superior del tap observareu que l’obridor hi fou introduït tres vegades, abans no van poder extreure el suro. No el van traspassar en cap moment. Aquest obridor tan llarg l’hauria traspassat i extret d’una sola estrebada. Quan enxampeu l’individu en qüestió, descobrireu que porta una navalla de mil usos.

—Excel·lent! —exclamà Hopkins.

—Però aquestes copes em desconcerten, tot cal dir-ho. Lady Brackenstall ho va veure, com els tres homes bevien ¿oi?

—Sí, s’ha mostrat categòrica, en aquest sentit.

—Això és definitiu. ¿Què més se’n podria dir? I, malgrat tot, he de reconèixer que aquestes tres copes són força singulars, Hopkins. ¿Com?, ¿no hi veieu res de particular? Bé, bé, deixem-ho, doncs. Potser passa que, quan algú té coneixements i facultats especials, com ara jo, més aviat tendeix a cercar explicacions complexes en comptes de les més senzilles que té a l’abast. Naturalment, això de les copes ha de ser una simple casualitat. En fi, bon dia tingueu, Hopkins. No veig pas que us pugui servir de gaire res, i sembla que teniu el cas força clar. Ja em mantindreu informat sobre l’arrest de Randall, així com dels esdeveniments que hi pugui haver a continuació. Confio que aviat em donareu motius per felicitar-vos pel desenllaç. Anem, Watson, em penso que aprofitarem més bé el temps a casa.

Durant el viatge de tornada em vaig adonar, per l’expressió de Holmes, que estava molt desconcertat per alguna cosa observada. De tant en tant, no sense esforç, es treia aquesta impressió del damunt i enraonava com si tot estigués clar, però els dubtes no trigaven a assetjar-lo, i les celles arrufades i la mirada absent demostraven que els seus pensaments tornaven una vegada més a l’ampli menjador d’Abbey Grange on s’havia perpetrat aquella tragèdia nocturna. Finalment, amb un impuls sobtat, just quan el tren abandonava una estació suburbial, saltà a l’andana i m’arrossegà darrere seu.

—Disculpeu-me, amic meu —va dir, mentre vèiem com els últims vagons del tren desapareixien darrere una corba—. Em sap greu fer-vos víctima del que sembla un simple caprici, però us ben asseguro, Watson, que no puc deixar aquest cas en aquestes condicions. Tots els meus instints s’hi rebel·len. Està malament…, tot està malament…, juro que està malament. I, això no obstant, l’explicació de la dama era completa, la corroboració de la criada era suficient, i cada detall era ben exacte. ¿Què hi tinc a oposar, a tot això? Tres copes de vi, res més. Però, si no hagués donat res per segur, si hagués examinat cada cosa amb el deteniment que hi hauria aplicat si hagués considerat el cas de novo i no hagués tingut un relat preparat d’antuvi deformant-me la ment, ¿no hauria trobat res més concret sobre què treballar? I és clar que sí. Seiem en aquell banc, Watson, fins que passi un tren cap a Chislehurst, i permeteu-me que exposi l’evidència davant vostre. Abans, però, us pregaria que desterréssiu de la vostra ment la idea que el que la criada o la mestressa puguin haver dit hagi de ser necessàriament veritat. No podem pas permetre que l’encantadora personalitat de la dama manipuli el nostre criteri.

»Hi ha alguns detalls del seu relat que, si els consideràvem a sang freda, suscitarien sens dubte les nostres sospites. Aquests lladres, a Sydenham, ara fa una quinzena, varen endur-se un botí considerable. Els diaris publicaren la notícia i una descripció dels individus, i, com és natural, qualsevol persona que volgués inventar-se una història on prenguessin part uns lladres imaginaris podria recórrer a ells. En realitat, els lladres, quan acaben de protagonitzar un bon cop, per norma general acostumen a gaudir dels beneficis en pau i tranquil·litat, sense embarcar-se en cap altra empresa perillosa. A més, és inhabitual que uns lladres actuïn tan d’hora com se suposa que varen fer a Abbey Grange. Es inhabitual que uns lladres ventin un cop de puny a una dama per evitar que cridi, quan és d’imaginar que és justament el millor sistema per a fer-la cridar. És inhabitual que uns lladres cometin un assassinat en un home quan són prou nombrosos per a reduir-lo. És inhabitual que s’acontentin amb un botí tan minso quan tenen moltes més coses a l’abast. I, finalment, jo diria que és d’allò més inhabitual que aquests homes deixessin una ampolla mig buida. ¿Què me’n dieu, Watson, de tots aquests aspectes inusuals?

—L’efecte acumulatiu és certament considerable, i això no obstant, cada un d’ells és força possible, considerar-lo tot sol. El més infreqüent de tot, tal com jo ho veig, és que lliguessin la dama a la cadira.

—Bé, jo no n’estic tan segur, d’això, Watson, perquè és evident que l’havien de matar o bé lligar-la de manera que no pogués donar avís immediat de la seva fugida. Sigui com sigui, he demostrat que hi ha un cert element d’improbabilitat, en el relat de la senyora, ¿no us sembla? A més a més, per a acabar-ho d’adobar, tenim l’incident de les copes de vi.

—¿Què passa amb les copes de vi?

—¿Les teniu ben presents a la memòria?

—Les veig com si fossin davant meu.

—Ens han dit que tots tres homes hi varen beure. ¿Us sembla probable, això?

—¿Per què no? Hi havia restes de vi, a cada copa.

—Exacte, però només hi havia pòsit en una. Suposo que us n’heu adonat, d’aquesta circumstància. ¿Què us suggereix?

—L’última copa que van omplir era la més susceptible de contenir pòsit.

—Ni pensar-hi. L’ampolla era plena, i és inconcebible que les dues primeres copes fossin netes i la tercera es carregués de pòsit. Hi ha dues explicacions possibles i només dues. L’una és que, un cop servida la segona copa, l’ampolla fos sacsejada violentament, de manera que la tercera rebés el pòsit. Però això no sembla gaire probable. No, no, estic segur que tinc raó.

—¿Què suposeu, doncs?

—Que només es varen fer servir dues copes, i que les restes de totes dues varen ser abocades dins una tercera copa per donar la falsa impressió que eren tres persones. D’aquesta manera, tot el pòsit s’havia de concentrar en la tercera, ¿no us sembla?

Sí, n’estic convençut del tot. Però, si he ensopegat amb la veritable explicació d’aquest petit fenomen, aleshores, de cop i volta, el cas transcendeix la trivialitat i incorre en una extrema singularitat, per tal com significa només que Lady Brackenstall i la seva criada ens han mentit de forma deliberada, que no ens convé de creure ni una paraula de la seva narració, que tenen alguna raó de pes per a encobrir el veritable criminal, i que haurem de reconstruir el cas nosaltres sols sense el seu ajut. Aquesta és la missió que ara ens espera, i vet aquí, Watson, el tren que ens durà a Chislehurst.

El servei domèstic d’Abbey Grange se sorprengué molt del nostre retorn, però Sherlock Holmes, en assabentar-se que Stanley Hopkins havia marxat per informar a comissaria, va prendre possessió del menjador, va tancar la porta per dins i es consagrà durant dues hores a una d’aquelles minucioses i escrupoloses investigacions que formen els sòlids fonaments sobre què s’aixequen les torres colossals de la deducció. Assegut en un racó, com l’alumne interessat que observa les demostracions del mestre, jo seguia cada pas d’aquella extraordinària investigació. El finestral, les cortines, la catifa, la cadira, la corda…, tot va ser examinat per torns amb minuciositat i ponderat a consciència. El cadàver de l’infortunat baronet, ja l’havien retirat, però tota la resta estava tal com ho havíem vist aquell matí. Després, davant el meu astorament, Holmes s’enfilà a la massissa lleixa de la xemeneia. Bastant més amunt del seu cap penjaven els escassos centímetres de corda vermella encara connectada al cable. El meu amic passà una bona estona mirant-se-la, i tot seguit, en un intent per a acostar-s’hi més, va recolzar el genoll sobre una lleixa de fusta que hi havia a la paret. Això li va permetre que la mà arribés a ben pocs centímetres de l’extrem trencat de la corda, però el que semblava atreure la seva atenció era la mateixa lleixa, més que no pas la corda. Finalment, saltà a terra amb una exclamació de satisfacció.

—Ja està, Watson —va dir—. Tenim el cas resolt…, un dels més remarcables de la nostra col·lecció. Però, que lent de reflexos que he estat, i que poc m’ha mancat per a cometre la patinada de la meva vida! Ara, em penso que amb unes poques baules més que falten, gairebé hauré completat la cadena.

—¿Ja heu identificat els homes?

—L’home, Watson, l’home. Només és un, però formidable. Fort com un lleó…, tal com demostra el cop, que va doblegar l’atiador. Metre noranta d’estatura, àgil com un esquirol i molt hàbil amb els dits. Finalment, molt murri, per tal com aquesta genial història ha estat producte de la seva invenció. Realment, Watson, hem ensopegat amb l’obra d’un individu extraordinari.

I, tanmateix, ens ha deixat una pista, en aquella corda, que ens permet d’excloure qualsevol mena de dubte.

—¿On és, la pista?

—Bé, si vós estiréssiu la corda d’un timbre, Watson, ¿per on esperaríeu que es trenqués? Segurament, pel lloc on està connectada al cable. ¿Per què s’hauria de trencar a vuit centímetres de la part de dalt, com en aquest cas?

—Perquè està esfilagarsada d’aquí.

—Exacte. Aquest extrem, que podem examinar, està esfilagarsat. El nostre home va ser prou hàbil per a fer-ho amb la navalla. Però l’extrem que penja no ho està pas, d’esfilagarsat. Des d’aquí no ho podeu veure, però si pugéssiu damunt la lleixa de la xemeneia us adonaríeu que la corda presenta un tall net, sense senyal d’esfilagarsament. Ja teniu prou elements per a reconstruir el que va passar. L’home necessitava la corda. No gosava estirar-la per por que sonés el timbre i s’estengués l’alarma. ¿Què va fer? Es va enfilar a la lleixa i, com que no hi arribava, va recolzar el genoll sobre la lleixa —en podeu apreciar l’empremta a la pols— i es va treure la navalla per tallar la corda. Jo no hi he arribat per vuit centímetres, com a mínim; de la qual cosa dedueixo que té una estatura almenys vuit centímetres superior a la meva. Mireu aquella taca que hi ha al seient de la cadira de roure! ¿Què és?

—Sang.

—No hi ha dubte que és sang. Això sol és suficient per a desautoritzar la història de la dama. Si era asseguda a la cadira de roure quan es cometé el crim, ¿com es podia produir, aquesta taca? No, no, es va asseure a la cadira després de la mort del seu marit. Apostaria que el vestit negre té una taca corresponent a aquesta. No hem conegut encara el nostre Waterloo, Watson, però això és el nostre Marengo, per tal com ha començat amb desfeta i acabarà amb victòria. Ara m’agradaria de tenir unes paraules amb Theresa, la donzella. Cal ser prudents una estona, si volem atènyer la informació que necessitem.

L’austera dida australiana era una persona interessant. Taciturna, suspicaç i descortesa, va passar un cert temps abans que les bones maneres de Holmes i la franca acceptació de tot el que ella deia no l’assuaugessin prou perquè adoptés una amabilitat recíproca. No provà pas d’amagar l’odi pel seu difunt patró.

—Sí, senyor, és cert, que em va tirar el gerro pel cap. Vaig sentir com insultava la meva patrona, i li vaig dir que no hauria pas gosat enraonar d’aquella manera, en presència del germà d’ella. Va ser llavors que em va tirar el gerro. Tant de bo me n’hagués tirat una dotzena, si així hagués deixat el meu ocellet en pau. Sempre l’estava maltractant, i ella era massa orgullosa per a queixar-se’n. Ni tan sols a mi me les explicaria, totes les coses que ell li ha fet patir. No me n’ha parlat mai, dels senyals que duu al braç i vós li heu vist aquest matí, però sé molt bé que són punxades fetes amb un passador. Era un dimoni molt murri… Que el cel em perdoni per enraonar d’ell amb aquests termes, ara que és mort, però us ben asseguro que si alguna vegada el dimoni s’ha encarnat en un home, era ell. Quan el vàrem conèixer, ara fa divuit mesos, era dolç com la mel, i ara totes dues tenim la sensació com si haguessin passat divuit anys. Ella tot just acabava d’arribar a Londres. Sí, era el seu primer viatge…, no havia sortit mai de casa, abans. Ell se la va guanyar amb el seu títol, els seus diners i les seves falses maneres londinenques. Si mai cap dona ha pagat prou pel seu error, ha estat la meva mestressa. ¿Quin mes el vàrem conèixer? Bé, com us he dit, quan tot just acabàvem d’arribar. Vàrem arribar el mes de juny, i el vàrem conèixer el juliol. Es varen casar el gener de l’any passat. Sí, ella és a baix, al saló matinal, i estic segura que no tindrà cap inconvenient a rebre-us, però no li feu gaires preguntes, que acaba de passar per tot el que un ésser humà és capaç de suportar.

Lady Brackenstall estava repenjada al mateix sofà, però se la veia més sencera que abans. La criada havia entrat amb nosaltres, i procedí a curar de bell nou el blau que la seva mestressa tenia al front.

—Confio —va dir la dama— que no hàgiu vingut per interrogar-me una altra vegada.

—No —respongué Holmes, amb el to de veu més gentil—. No us causaré cap molèstia innecessària, Lady Brackenstall, i el meu únic desig és facilitar-vos les coses, perquè estic convençut que sou una dona molt soferta. Si em tracteu com a amic i confieu en mi, ja veureu com sabré recompensar la vostra confiança.

—¿Què voleu que faci?

—Dir-me la veritat.

—Mr. Holmes!

—No, no, Lady Brackenstall, no us servirà de res. Potser heu sentit a parlar de la petita reputació que m’avala. Doncs, bé, estic disposat a jugar-me-la que la vostra història és pura invenció.

Senyora i criada fitaven Holmes amb la cara pàl·lida i ulls esbatanats.

—Sou un desvergonyit —exclamà Theresa—. ¿Goseu dir que la meva patrona us ha mentit?

Holmes es va aixecar de la cadira.

—¿Teniu res a dir-me?

—Ja us ho he dit tot.

—Penseu-vos-hi una mica, Lady Brackenstall. ¿No valdria més que fóssiu honesta?

Per un instant, una ombra de vacil·lació enfosquí aquell bell rostre. Tot seguit, un nou i intens pensament l’endurí com una màscara.

—Ja us he explicat tot el que en sé.

Holmes va agafar el barret i arronsà les espatlles.

—Ho lamento —va dir.

Sense afegir res més, vàrem abandonar la sala i la casa. Hi havia un estany, al parc, i el meu amic hi va fer cap. L’aigua estava glaçada, però hi havia un forat, que aprofitava un cigne solitari. Holmes observà el forat, i en acabat s’adreçà a la cabana del vigilant. Allà va escriure una breu nota a l’atenció de Stanley Hopkins i la deixà a càrrec del vigilant.

—Pot ser que sigui un èxit, o tal volta un fracàs, però haurem de fer alguna cosa per l’amic Hopkins, només per justificar aquesta segona visita —va explicar—. Encara no hi confio gaire, en ell. Em penso que el nostre pròxim teatre d’operacions hauria de ser l’oficina naviliera de la línia Adelaida-Southampton, que es troba al límit de Pall Mall, si no recordo malament. Hi ha una altra línia de vapors que enllaça el sud d’Austràlia amb Anglaterra, però provarem sort primer amb la més important.

La targeta de visita que Holmes féu arribar al director assegurà una atenció immediata, i no va trigar gaire a obtenir tota la informació que necessitava. Al mes de juny del 1895, només un dels vaixells d’aquella línia havia tocat un port anglès. Es tractava del Rock of Gibraltar, el seu vapor més gran i millor. Una consulta a la llista de passatgers demostra que Miss Fraser, d’Adelaida, hi havia viatjat juntament amb la seva criada. El vaixell es trobava ara camí d’Austràlia, en algun indret al sud del Canal de Suez. El quadre d’oficials era el mateix de l’any 95, amb una excepció. L’oficial primer, Mr. Jack Croker, havia ascendit a capità i era a punt de fer-se càrrec de la seva nova nau, el Bass Rock, que salparia dos dies més tard de Southampton. Residia a Sydenham, però era probable que es deixés caure aquell matí per l’oficina per rebre instruccions, si no ens feia res d’esperar-lo.

No, Mr. Holmes no tenia pas ganes de veure’l, però en canvi li hauria agradat molt de tenir més detalls sobre la seva carrera i el seu caràcter.

La seva carrera era envejable. No hi havia ni un sol oficial a la flota que pogués equiparar-s’hi. Quant al caràcter, era un home complidor, però esquerp, desesperat, arrauxat i nerviós, lluny de la coberta del vaixell, per bé que honest, lleial i benintencionat. Això era, en essència, la informació amb què Holmes abandonà les oficines de l’Adelaide-Southampton Company. Des d’aquí, es va fer portar a Scotland Yard, però, en comptes d’entrar a l’edifici, restà assegut dins el cotxe, amb les celles arrufades i immers en profunds pensaments. Finalment, es va fer dur a l’oficina de telègrafs de Charing Cross, envià un missatge i després, per fi, vàrem emprendre el camí de Baker Street.

—No, no ho he pogut fer, Watson —digué, tot just arribats a les nostres habitacions—. Un cop expedida l’ordre d’arrest, ja res en el món no el podria salvar. Un parell de vegades en la meva carrera m’he adonat que havia fet més mal jo amb el descobriment del criminal que no pas ell amb el seu crim. He après a ser prudent, i ara m’estimo més jugar brut amb la justícia anglesa que no pas amb la meva consciència. Esbrinem-ne una mica més del cas, abans d’actuar.

Al capvespre vàrem rebre un visita de l’inspector Stanley Hopkins. Les coses no li anaven gaire bé.

—Estic temptat de creure que sou un bruixot, Mr. Holmes. De vegades penso que els poders que teniu no són propis de la condició humana. Digueu-me, ¿com diantre podíeu saber que la plata robada era al fons d’aquell estany?

—No ho sabia.

—Però, si vós m’heu dit que l’examinés!

—¿L’heu trobada, doncs?

—Sí, l’he trobada.

—Celebro haver-vos servit d’algun ajut.

—Però el cas és que no m’heu ajudat gens. Encara m’heu complicat més el cas. ¿Quina mena de lladres són, aquests, que roben plata i després la llencen a l’estany més pròxim?

—És, en efecte, un comportament força excèntric. Senzillament, se m’ha acudit la idea que si la plata se l’enduia algú que no la volia, que només la feia servir de parany, com si diguéssim, llavors aquesta persona devia estar, com és natural, ansiosa per treure-se-la del damunt.

—Però ¿com se us ha pogut acudir, una idea com aquesta?

—Bé, he cregut que era possible. Quan varen fugir pel finestral, el primer amb què varen ensopegar fou l’estany, amb un temptador forat al glaç davant els seus mateixos nassos. ¿Podien trobar cap amagatall millor?

—Ah, un amagatall…, això ja és diferent! —exclamà Stanley Hopkins—. Sí, sí, ara ho veig clar! Era aviat, encara transitava gent pels camins i varen tenir por que algú els pogués sorprendre carregats amb la plata, de manera que la varen amagar dins l’estany amb la intenció de recuperar-la quan no hi hagués moros a la costa. Excel·lent, Mr. Holmes, això és més encertat que la vostra idea d’un parany.

—En efecte, acabeu de construir una teoria admirable. No dubto pas que les meves idees eren un xic agosarades, però cal admetre que han culminat en el descobriment del botí.

—Sí, senyor, teniu raó. Tot ha estat mèrit vostre. Però he de reconèixer que he rebut un revés.

—¿Un revés?

—Sí, Mr. Holmes. La banda dels Randall ha estat arrestada aquest mateix matí a Nova York.

—Valga’m Déu, Hopkins! Això contradiu força la vostra teoria que han comès un homicidi a Kent aquesta nit.

—És fatal, Mr. Holmes, absolutament fatal. Tot i això, n’hi ha d’altres, de bandes formades per tres homes, a més dels Randall, o potser hagi estat obra d’alguna banda nova de què la policia encara no té notícia.

—Sí, és perfectament possible. Però ¿com?, ¿ja marxeu?

—Sí, Mr. Holmes, no em puc permetre cap recés mentre no arribi al fons del cas. Suposo que no tindreu cap pista a suggerir-me.

—Ja us n’he suggerida una.

—¿Quina?

—Bé, he aventurat la possibilitat d’un parany.

—Però ¿per què, Mr. Holmes?, ¿per què?

—Ah, vet aquí la qüestió, és clar. Us recomano que considereu la idea. Tal volta us adonareu que, al capdavall, no és pas tan agosarada. ¿No us quedareu a sopar? Bé, doncs, bona nit. Ja ens fareu saber com us ha anat.

Havíem acabat de sopar, i la taula ja era desparada, quan Holmes al·ludí al tema una vegada més. Havia encès la pipa, i ara estenia els peus, calçats amb sabatilles, davant l’agradable escalfor del foc. Tot d’una, consultà el seu rellotge.

—Espero esdeveniments, Watson.

—¿Quan?

—Ara…, d’aquí a uns minuts. ¿Diríeu que m’he comportat de manera injusta amb Stanley Hopkins, fins ara?

—Confio en el vostre bon criteri.

—Una resposta molt sensata, Watson. Cal que ho veieu d’aquesta forma: el que jo sé és oficiós, el que sap ell és oficial. Jo tinc el dret a la discreció privada, però ell no. Hopkins ha de revelar-ho tot, i si no ho fa serà un traïdor al seu ofici. En cas de dubte, no voldria pas posar-lo en situació tan delicada, per la qual cosa em reservaré la informació que tinc fins que jo mateix m’hagi aclarit prou.

—Però ¿quan serà, això?

—Ha arribat el moment. Ara tindreu ocasió d’assistir a l’acte final d’un petit drama força remarcable.

Se sentiren unes passes a l’escala, i la porta donà pas a l’home més atractiu que hagués traspassat mai el nostre llindar. Era un jove molt alt, amb bigoti ros, ulls blaus, pell colorada pel sol tropical i pas enèrgic, que demostrava que aquell cos era tan actiu com fort. Va tancar la porta darrere seu, i romangué dret amb els punys closos i la respiració agitada, com per reprimir una emoció aclaparadora.

—Seieu, capità Croker. ¿Heu rebut el telegrama?

El nostre visitant es va asseure en una butaca i ens mirà a tots dos amb una expressió inquisidora.

—He rebut el vostre telegrama, i he vingut a l’hora que heu fixat. M’han dit que us heu presentat a l’oficina. No hi havia manera de fugir de vós. Comencem pel pitjor. ¿Què penseu fer amb mi? ¿Arrestar-me? Digueu alguna cosa, home! No podeu quedar-vos aquí aturat i jugar amb mi com el gat amb el ratolí.

—Doneu-li un cigar —va dir Holmes—. Fumeu, capità Croker, i no deixeu que els nervis us traeixin. Jo no m’estaria pas aquí, fumant amb vós, si us cregués un criminal comú, d’això en podeu estar ben segur. Sigueu franc amb mi, i encara farem alguna cosa de bo. Proveu d’enganyar-me i us arruïnaré la vida.

—¿Què voleu que faci?

—Vull que em doneu una explicació veraç de tot el que ha passat a Abbey Grange aquesta nit. Una explicació veraç, no ho oblideu, sense afegir-hi ni ometre’n res. Penseu que ja m’he assabentat de moltes coses, de manera que si us desvieu un mil·límetre de la veritat faré sonar aquest xiulet de la policia des de la finestra i l’afer s’escaparà per sempre més de les meves mans.

El mariner reflexionà uns instants. Tot seguit, es va donar un cop a la cama amb la seva mà poderosa i bronzejada pel sol.

—Ho provaré —va dir—. Us crec un home de paraula, un home net, i us contaré tota la història. Però abans vull deixar clara una cosa. Pel que a mi fa, no em penedeixo de res ni tinc por de res, i encara ho tornaria a fer i me’n sentiria orgullós. Maleïda bèstia… Encara que tingués les vides d’un gat, prou me n’ocuparia, jo, d’arrencar-les-hi totes! Però hi ha la noia, Mary…, Mary Fraser…, perquè no li diré mai aquell cognom maleït. Quan penso en la possibilitat de causar-li problemes, jo, que donaria la vida per veure un somriure en aquell rostre deliciós…, és això el que em trenca el cor. I tanmateix…, tanmateix…, ¿quina alternativa em quedava? Us contaré la història, cavallers, i en acabat us preguntaré, d’home a home, què més podia fer.

»Cal que reculi un xic en el temps. Sembla com si vós ho sabéssiu tot, i suposo que esteu també assabentat que la vaig conèixer quan ella viatjava en qualitat de passatgera i jo com a oficial primer a bord del Rock of Gibraltar. Des del primer dia que la vaig veure ja no hi hagué més dona, per a mi. Cada dia, durant aquell viatge, me l’estimava més, i d’aleshores ençà, moltes vegades m’he agenollat a l’empara de la nit i he besat la coberta d’aquell vaixell, sabent que els seus peus adorables l’havien trepitjada. Ella no es va enamorar mai de mi. Em va tractar amb tota la delicadesa i la justícia amb què una dona pot tractar un home. No en tinc cap queixa. Tot era amor, per part meva, i bona companyonia i amistat per la seva. Quan ens vàrem separar, era una dona lliure, però jo ja no ho tornaria a ser mai més, un home lliure.

»La següent vegada que vaig tornar del mar em vaig assabentar del seu matrimoni. Bé, ¿per què no havia de casar-se amb qui ella volgués? Diners i un títol…, ¿qui s’ho podia merèixer més que ella? Havia nascut per a gaudir de totes les coses boniques i refinades que la vida ens pot oferir. No me’n vaig pas plànyer, del seu matrimoni. No era pas un gos tan egoista com per això, jo. Em vaig alegrar de la bona fortuna que havia fet ella, i de no haver esgarriat la seva vida amb un mariner pobre com una rata. Fins a aquest punt l’estimava, jo, la Mary Fraser.

»Bé, no m’esperava pas tornar-la a veure. Però vet aquí que a l’últim viatge em varen ascendir, i, com que encara no havien botat el nou vaixell, vaig haver d’esperar un parell de mesos amb els meus homes a Sydenham. Un bon dia em vaig trobar Theresa Wright, la seva vella criada, per un camí dels afores. Em va enraonar d’ella, d’ell, de tot plegat. Us ben asseguro, cavallers, que el que vaig sentir aconseguí d’enfurismar-me. Maleït gos borratxo, que gosava aixecar-li la mà, un home com ell, que no es mereixia ni llepar-li les sabates! Vaig tornar a trobar-me amb Theresa. Després vaig veure la mateixa Mary…, i la vaig veure una altra vegada. Després, no va voler que ens trobéssim més. Però l’altre dia vaig rebre la notificació que havia d’embarcar-me en el terme màxim d’una setmana, i vaig decidir de veure-la un cop més abans de marxar. Theresa ha estat sempre amiga meva, perquè estima la Mary i odiava aquell canalla gairebé tant com jo. Va ser ella qui m’assabentà dels costums de la casa. Mary acostumava a llegir a la saleta de la planta baixa. Ahir a la nit em vaig arribar fins allí i vaig trucar a la finestra. Al començament no em va obrir, però jo ja sabia aleshores que en el fons del seu cor m’estimava i no seria capaç de deixar-me a fora, en el fred gelat de la nit. Em va xiuxiuejar que donés la volta fins al finestral del davant, que vaig trobar obert i em va permetre d’accedir al menjador. Una vegada més, vaig sentir dels seus propis llavis coses que em feien bullir la sang, i de nou vaig maleir aquell monstre, que maltractava la dona que jo estimava. Bé, cavallers, jo era amb ella al costat del finestral, amb tota la innocència, i en poso el cel per testimoni, quan ell va irrompre a la sala fet una fúria, li va dir les paraules més grolleres que un home pugui adreçar a una dama, i la va pegar a la cara amb el bastó que duia a la mà. Jo em vaig abalançar sobre l’atiador, tinguérem una lluita terrible, entre tots dos. Mireu aquesta marca al braç, on em va descarregar el primer cop. Després em va tocar a mi, i li vaig ensorrar el cap com si fos una carbassa podrida. ¿Creieu que me’n vaig penedir? I ara! Era la seva vida o la meva. Però, molt més que això…, era la seva vida o la d’ella, perquè… ¿com podia jo deixar-la a mans d’aquell boig? És així com el vaig matar. ¿Que em vaig equivocar? Doncs bé, cavallers, ¿què hauríeu fet vós, si us haguéssiu trobat en la meva situació?

»Ella havia xisclat, en pegar-la ell, i això va fer que la vella Theresa baixés de l’habitació. Hi havia una ampolla de vi al trinxant. La vaig destapar i vaig humitejar els llavis de Mary amb una mica de vi, perquè estava mig commocionada pel cop. També jo en vaig prendre una gota. Theresa es mostrava freda com el gel, i entre ella i jo vàrem ordir la trama. Havíem de fingir que tot havia estat obra d’uns lladres. Theresa repetia, un cop i un altre cop, la història a la seva mestressa, mentre jo m’enfilava i tallava la corda del timbre. Tot seguit vaig lligar Mary a la seva cadira i vaig esfilagarsar l’extrem de la corda per fer que semblés més natural, o sinó, qualsevol s’hauria pogut preguntar com diantre s’ho havia manegat, un lladre, per pujar fins allí i tallar-la. Després vaig aplegar unes quantes safates i recipients de plata per donar peu a la idea d’un robatori, i les vaig deixar totes dues amb instruccions perquè donessin l’alarma un quart d’hora després de la meva marxa. Vaig amagar la plata a l’estany i vaig emprendre el camí de Sydenham amb la sensació que, un cop a la vida, havia fet una feina nocturna certament profitosa. La veritat i tota la veritat és això, Mr. Holmes, encara que m’hagi de costar el coll.

Holmes fumà en silenci una estona. En acabat, travessà l’estança i estrenyé la mà del nostre visitant.

—Us diré el que en penso —va fer—. Sé que tot el que acabeu d’explicar-nos és la veritat, perquè amb prou feines heu dit res que jo no sabés. Ningú, llevat d’un acròbata o un mariner, no hauria pogut arribar a aquella corda de timbre des de la lleixa, i ningú tret d’un mariner no hauria pogut fer els nusos amb què la corda estava lligada a la cadira. La dama només havia establert contacte amb mariners una vegada, i va ser en el seu viatge, i devia ser algú amb el seu mateix estil de vida, ja que s’esforçava tant a protegir-lo i demostrava, així, que l’estimava. Ja veieu amb quina facilitat us he trobat, un cop he seguit el sender correcte.

—No creia que la policia arribés mai a descobrir la nostra argúcia.

—I no ho ha fet pas, la policia, ni ho farà, que jo sàpiga. Ara escolteu-me bé, capità Croker. L’assumpte és molt seriós, tot i que estic disposat a admetre que vàreu actuar pressionat per la provocació més extrema a què pot enfrontar-se un home. No sé si la defensa de la vostra vida justificaria la vostra acció com a legítima. Tanmateix, és a un jurat britànic que correspon de pronunciar-se. Mentrestant, em sento tan solidari amb vós que, si decidiu de desaparèixer en vint-i-quatre hores, us prometo que no us ho impedirà ningú.

—I després, ¿se sabrà tota la història?

—Naturalment, caldrà que se sàpiga la veritat.

El mariner es va encendre de fúria.

—¿Com goseu fer aquesta mena de proposta a un home? Sé prou de lleis per a entendre que Mary seria acusada de còmplice. ¿Em creieu capaç de deixar-la sola perquè pagui els plats trencats mentre jo me’n rento les mans? No, senyor, que m’arribi el pitjor no m’espanta, però, per l’amor de Déu, Mr. Holmes, trobeu alguna manera de preservar la meva pobra Mary dels tribunals.

Per segona vegada, Holmes va estendre la mà al mariner.

—Només us he posat a prova, i doneu la nota exacta, cada cop que us premen. Bé, és una gran responsabilitat, la que em disposo a assumir, però he proporcionat a Hopkins una pista excel·lent, i si no sap aprofitar-la no puc pas fer-hi més. Mireu, capità Croker, proposo que resolguem aquest afer de la forma legal apropiada. Vós sou l’acusat. Watson, vós sereu un jurat britànic, i dono fe que no he conegut mai cap home més escaient per a representar-ne un. Jo seré el jutge. Ara, cavallers del jurat, ja heu escoltat les proves. ¿Declareu l’acusat culpable, o no culpable?

—No culpable, sa senyoria —vaig fer jo.

—Vox populi, vox Dei. Quedeu absolt, capità Croker. Mentre la llei no inculpi ningú més pel que heu fet, podeu comptar amb el meu vist-i-plau. Torneu al costat d’aquella dama d’aquí a un any, i que el seu futur i el vostre justifiquin el veredicte que aquesta nit acabem de pronunciar.





13. LA SEGONA TACA


Jo havia decidit que «L’aventura d’Abbey Grange» seria el darrer dels èxits del meu amic Sherlock Holmes que difondria entre el gran públic. Aquesta meva resolució no era pas deguda a manca de material, per tal com conservo notes de centenars de casos a què no he al·ludit mai, ni causada per cap disminució de l’interès dels lectors per la singular personalitat i els mètodes únics d’un home tan remarcable. El veritable motiu rau en el recel que Mr. Holmes demostrava davant la contínua publicació de les seves experiències. Mentre exercia la seva pràctica professional, el testimoni escrit de les seves gestes li era d’alguna utilitat pràctica. Però ara que s’ha exiliat definitivament de Londres i es dedica a l’estudi i a l’apicultura als turons de Sussex, la fama li és força molesta, fins al punt que ha arribat a exigir-me que els seus desitjós en aquest sentit siguin observats amb tot rigor. No va ser fins després de recordar-li que jo havia donat paraula de publicar «L’aventura de la segona taca» en el moment més oportú, i d’assenyalar-li la conveniència que aquesta llarga sèrie d’episodis culminés amb el cas internacional més notori que mai vaig tenir entre mans, que vaig reeixir finalment a obtenir el seu consentiment perquè un relat zelosament guardat de l’incident sortís a la llum pública. Si en la narració de la història puc semblar un xic imprecís en alguns detalls, el lector es farà càrrec ben aviat que hi ha prou bons motius per a justificar la meva reticència.

Fou, doncs, en el decurs d’un any, i fins i tot d’una dècada, que no especificaré, quan un dimarts de tardor al matí ens vàrem trobar amb dos visitants, cèlebres arreu d’Europa, dins les quatre parets de la nostra humil habitació de Baker Street. L’un, adust, autoritari, de nas llarg i mirada penetrant, no era altre que l’il·lustre Lord Bellinger, dues vegades primer ministre d’Anglaterra. L’altre, moreno, endreçat i elegant, amb prou feines havia arribat a la mitjana edat i posseïa totes les belleses de cos i d’esperit, era el Molt Honorable Trelawney Hope, secretari d’Afers Europeus, l’estadista més prometedor del país. S’assegueren de costat al nostre sofà, tot ple de papers escampats, i era fàcil d’adonar-se, per la gravetat i l’ansietat reflectides als seus rostres, que allò que els havia dut fins allí havia de ser un assumpte de la màxima importància. Les mans esprimatxades i de venes marcades del primer ministre premien amb força el mànec de vori del seu paraigua, i el seu semblant, sever i ascètic, ens mirava, a Holmes i a mi, amb una expressió de pessimisme. El secretari d’Afers Europeus s’allisava el bigoti, nerviós, i jugava amb els segells de la cadena del rellotge.

—Quan he descobert la meva pèrdua, Mr. Holmes, a les vuit d’aquest matí, n’he informat de seguida el primer ministre. Ha estat idea seva, que vinguéssim a veure-us.

—¿Heu informat la policia?

—No, senyor —respongué el primer ministre, amb les maneres brusques i decidides que li havien donat fama—. No ho hem fet, ni és possible que ho fem. Informar la policia significaria, a la llarga, informar el públic. I això és precisament el que volem evitar.

—¿I per què, senyor?

—Perquè el document en qüestió té una importància tan enorme, que la seva publicació podria molt fàcilment —gairebé m’atreviria a dir amb tota probabilitat— desencadenar complicacions gravíssimes a nivell europeu. No crec pas exagerat afirmar que la pau o la guerra podrien dependre d’aquest assumpte. Si no és possible recuperar el document amb la màxima discreció, tant serà que aparegui com no, per tal com l’objectiu dels qui se l’han endut és que el contingut sigui conegut per tothom.

—Entenc. Ara, Mr. Trelawney Thorpe, us agrairia molt que m’expliquéssiu amb exactitud les circumstàncies en què aquest document ha desaparegut.

—Això es pot dir amb ben poques paraules, Mr. Holmes. La carta —perquè es tracta de la carta d’un potentat estranger— es va rebre fa sis dies. Era d’una tal importància, que no l’he deixada en cap moment a la meva caixa forta, sinó que me l’he enduta cada nit a casa, a Whitehall Terrace, i l’he guardada al meu dormitori dins una cartera tancada amb clau. Era allí, aquesta nit, d’això n’estic segur. És a dir, que vaig obrir la cartera mentre m’estava vestint pel sopar i vaig veure el document a dins. Aquest matí havia volat. La cartera ha estat tota la nit al costat del mirall de damunt del meu tocador. Jo tinc un son molt lleuger, com també la meva esposa. Tots dos podem jurar que no ha entrat ningú a l’habitació, aquesta nit. I, això no obstant, he d’insistir que el paper ha desaparegut.

—¿A quina hora vàreu sopar?

—A dos quarts de vuit.

—¿Quant de temps va passar, fins que us vàreu retirar a dormir?

—La meva esposa se n’havia anat al teatre. Jo la vaig esperar. Quan ens vàrem retirar a la nostra cambra eren dos quarts de dotze.

—¿Voleu dir que el document va romandre quatre hores sense custòdia?

—Ningú no té autorització per a entrar en aquella habitació llevat de la minyona al matí, i el meu ajudant de cambra o la donzella de la meva esposa la resta del dia. Tots ells són criats de confiança que treballen per a nosaltres des de fa força temps. A més, cap d’ells no ho podia pas saber, que allí hi havia un document més valuós que els del ministeri que ordinàriament duc a la cartera.

—¿Qui en coneixia l’existència, de la carta?

—Ningú de la casa.

—Però la vostra esposa sí, que ho devia saber.

—No, senyor, no n’hi havia dit res, a la meva dona, fins que he trobat a faltar el paper aquest matí.

El primer ministre va assentir amb el cap en un gest d’aprovació.

—Sóc conscient des de fa molt de temps, senyor —va dir—, que teniu un gran sentit dels deures públics. Estic convençut que en el cas d’un secret d’aquesta transcendència posaríeu la vostra responsabilitat per damunt de qualsevol lligam domèstic, per molt íntim que fos.

El secretari d’Afers Europeus féu una lleu reverència amb el cap.

—Les vostres paraules em fan justícia, senyor. Fins aquest matí no n’hi havia insinuat res a la meva esposa.

—¿No ho podia pas haver endevinat?

—No, Mr. Holmes, no ho podia haver endevinat… No ho hauria pogut endevinar ningú.

—¿Havíeu perdut cap més document, abans d’aquest?

—No, senyor.

—¿Qui hi ha, a Anglaterra, que en sabés l’existència?

—Tots els membres del gabinet en varen ser informats ahir, però el vot de secret que pesa damunt cada reunió del gabinet fou reforçat per la solemne advertència del primer ministre. Déu del cel, i pensar que només unes hores més tard seria jo qui l’extraviaria!

El seu rostre atractiu es va contòrcer per un espasme de desesperació, mentre s’estirava els cabells amb les mans. Uns instants, vàrem entreveure el caràcter natural d’aquell home: impulsiu, ardent, pregonament sensible. Poc després, la màscara aristocràtica tornava a ocupar el seu lloc, i sentírem de bell nou la seva veu mesurada.

—A més dels membres del gabinet, hi ha dos, o potser tres, funcionaris del ministeri que coneixen l’existència de la carta. Ningú més en sap res, a Anglaterra, us ho ben asseguro.

—¿I a l’estranger?

—Crec que a l’estranger no l’ha vista ningú llevat de l’home que la va escriure. Estic convençut que els seus ministres…, que els canals oficials habituals no han pas estat utilitzats.

Holmes reflexionà uns instants.

—Senyor, no tinc més remei que preguntar-vos, més específicament, què és aquest document i per què la seva desaparició pot tenir unes conseqüències tan funestes.

Els dos polítics varen bescanviar una fugaç mirada, i les poblades celles del primer ministre se li ajuntaren al front.

—Mr. Holmes, el sobre és llargarut i prim, de color blau pàl·lid. Hi ha un segell de cera vermella amb un lleó rampant estampat. Va adreçat, amb lletres d’impremta manuscrites, a…

—Em temo —digué Holmes— que, per molt interessants i essencials que siguin aquests detalls, les meves indagacions haurien d’anar més orientades a l’arrel de les coses. ¿Què era la carta?

—Això és un secret d’estat d’importància màxima, i molt em temo que no estic pas facultat per a dir-vos-ho, ni veig tampoc que sigui necessari. Si, mitjançant les facultats que hom us atribueix, aconseguiu de trobar un sobre com el que acabo de descriure amb el seu contingut, podeu tenir la certesa que haureu fet un gran servei al vostre país i us haureu guanyat qualsevol recompensa que sigui lícit de concedir-vos.

Sherlock Holmes es va aixecar amb un somriure al rostre.

—Vós sou dos dels homes més ocupats del país —va dir—, i a la meva modesta manera també jo tinc moltes qüestions a atendre. Lamento de tot cor no poder-vos ajudar en aquest afer, i entenc que la continuació de la present entrevista fóra una pèrdua de temps.

El primer ministre es posà dret d’un salt, amb aquell fulgor intens i ferotge als seus ulls penetrants davant el qual tot un gabinet s’havia acovardit.

—No estic acostumat… —començà de dir, però reeixí a dominar la còlera i es tornà a asseure.

Durant un minut o més, tots restàrem en silenci. Llavors, el vell estadista arronsà les espatlles.

—No tenim més remei que acceptar les vostres condicions. No hi ha dubte que teniu raó, i és il·lògic per part nostra esperar que actueu sense que hàgim dipositat en vós tota la nostra confiança.

—Estic d’acord amb vós, senyor —va dir el polític més jove.

—Així, doncs, us ho diré, confiant enterament en el vostre honor i en el del vostre company, el Doctor Watson. Vull apel·lar també al vostre patriotisme, ja que no em puc imaginar un infortuni més gran per al país que si aquest assumpte es fes públic.

—Podeu confiar plenament en nosaltres.

—La carta, doncs, ha estat escrita per un potentat estranger que s’ha vist trasbalsat per determinades decisions recentment adoptades en matèria colonial per aquest país. La va escriure precipitadament i sota la seva exclusiva responsabilitat. Les indagacions oficials han demostrat que els seus ministres no en saben res. Al mateix temps, el contingut de la carta està redactat en uns termes força desafortunats, i algunes frases tenen un caràcter tan provocatiu, que sens dubte la seva publicació provocaria un estat d’opinió molt perillós, a Anglaterra. Hi hauria una agitació tal, senyor, que tinc el convenciment que menys d’una setmana després de la publicació del document, aquest país es trobaria involucrat en una gran guerra.

Holmes va escriure un nom en un full de paper i el lliurà al primer ministre.

—Exacte. Ell. I és aquesta seva carta —una carta que podria suposar una inversió de mil milions de lliures i la vida de cent mil homes— la que s’ha perdut de forma tan inexplicable.

—¿N’heu informat ja el remitent?

—Sí, senyor, li hem enviat un telegrama xifrat.

—Potser el que desitja és precisament la publicació de la carta.

—No, senyor, tenim poderoses raons per a creure que ara entén haver actuat de manera indiscreta i forassenyada. El coneixement públic del document suposaria un cop més gran per a ell i el seu país que per a nosaltres.

—En aquest cas, ¿qui hi podria tenir interès, que aquesta carta sortís a la llum? ¿Qui ho podria desitjar, de robar-la o publicar-la?

—Aquí, Mr. Holmes, em faríeu entrar en el terreny de l’alta política internacional. Però si considereu la situació actual a Europa no us serà gens difícil d’esbrinar-ho. Tota Europa és un territori armat. Hi ha una doble aliança que garanteix l’equilibri de poders militars. Gran Bretanya controla la balança. Si Gran Bretanya es veiés arrossegada a la guerra contra una confederació, això asseguraria la supremacia de l’altra, s’entrés o no en conflicte. ¿Em seguiu?

—Perfectament. Aleshores, és de suposar que la possessió i la difusió d’aquesta carta redunda en interès dels enemics d’aquest potentat, ja que obre una esquerda entre el seu país i el nostre.

—Sí, senyor.

—¿I qui seria el destinatari del document si arribés a mans d’un enemic?

—Qualsevulla de les cancelleries europees. Potser ja és en camí, i amb la lleugeresa amb què el pot transportar un vapor.

Mr. Trelawney Hope abaixà el cap sobre el pit i deixà anar un gemec en veu alta. El primer ministre li col·locà un mà sobre l’espatlla amb delicadesa.

—Heu estat de mala sort, amic meu. No us en pot culpar ningú. Heu adoptat tota mena de precaucions. Bé, Mr. Holmes, ara ja coneixeu la totalitat dels fets. ¿Quin consell ens doneu?

Holmes brandà el cap amb pessimisme.

—¿Creieu, senyor, que si hom no recupera aquest document hi haurà guerra?

—Ho veig molt probable.

—Aleshores, senyor, enceteu els preparatius per a la guerra.

—Lamento que em digueu això, Mr. Holmes.

—Analitzeu els fets, senyor. Es inconcebible que robessin la carta després de dos quarts de dotze de la nit, per tal com tinc entès que Mr. Hope i la seva esposa varen romandre en aquella habitació des d’aquella hora fins que s’ha descobert la desaparició. Algú la va furtar, doncs, ahir al vespre entre dos quarts de vuit i dos quarts de dotze, probablement més aviat que tard, ja que la persona que se la va endur sabia, òbviament, que era allí, i és lògic de pensar que se’n devia apropiar tan aviat com va poder. Doncs bé, senyor, si un document tan important com aquest fou robat a aquella hora, ¿on deu parar, ara? No veig motiu perquè el retinguessin. Deu haver passat de seguida a les persones que el necessiten. ¿Quines probabilitats ens queden ara de recuperar-lo, o fins i tot de seguir-li el rastre? Deu ser lluny del nostre abast.

El primer ministre s’aixecà del sofà.

—Això que dieu és del tot lògic, Mr. Holmes. Em fa l’efecte que se’ns ha escapat definitivament de les mans.

—Imaginem, ara, a títol d’exemple, que el document obra en poder de la donzella o de l’ajudant de cambra…

—Tots dos són criats experimentats i dignes de confiança.

—Heu dit, si no recordo malament, que el vostre dormitori ocupa la segona planta, que no hi ha accés des de l’exterior, i que qualsevol que hi entri des de dins no ho pot fer sense ser vist. En definitiva, ha de ser algun dels residents a casa vostra, el qui ha agafat la carta. ¿Per a qui treballa el lladre en qüestió? Per a un dels diversos espies internacionals i agents secrets, els noms dels quals em són relativament familiars. N’hi ha tres que podrien ser considerats els capitostos de la professió. Començaré la investigació preguntant als meus contactes per esbrinar si tots tres són al seu cau. En cas que en faltés algun —sobretot si hagués desaparegut aquesta nit—, comptaríem amb alguna pista sobre la destinació del document.

—¿I per què hauria de desaparèixer? —va preguntar el secretari d’Afers Europeus—. N’hi hauria prou de dur la carta a una ambaixada de Londres, en el millor dels casos.

—Em temo que no. Aquests agents treballen amb independència, i les seves relacions amb les ambaixades són, sovint, tenses.

El primer ministre va moure el cap en senyal d’aprovació.

—Crec que teniu raó, Mr. Holmes. S’estimarien més portar-lo al quarter general ells mateixos, un botí tan valuós. Considero el vostre pla d’acció excel·lent. Mentrestant, Hope, no podem pas negligir la resta de les nostres obligacions amb l’únic pretext d’aquesta desgràcia. Si es produïa cap novetat en el decurs de la jornada, Mr. Holmes, ja ens posaríem en contacte amb vós, i no tinc cap dubte que ens mantindreu informats sobre els resultats de les vostres perquisicions.

Els dos estadistes feren una reverència i abandonaren l’habitació amb un posat solemne.

Quan els nostres il·lustres visitants hagueren marxat, Holmes va encendre la pipa en silenci i jo vaig restar una estona absort en els pensaments més profunds. Acabava d’obrir el diari del matí i em trobava immers en la lectura d’un sensacional crim que s’havia produït a Londres aquella nit, quan el meu amic deixà anar una exclamació, es posà dret d’un salt i deixà la pipa damunt la lleixa de la xemeneia.

—Sí —va dir—, no veig cap més manera d’abordar el cas. La situació és desesperada, però no pas perduda. Encara ara, si poguéssim esbrinar quin d’ells ha rebut el document, és possible que encara no se n’hagués desfet. Al capdavall, aquests individus només es mouen per diners, i compto amb tot l’erari públic britànic darrere meu. Si és al mercat, el compraré…, encara que em costi un penic més a l’impost sobre la renda. És comprensible que l’individu el conservi per veure quins beneficis pot treure per aquest cantó abans de provar sort en l’altre. Només hi ha tres homes capaços d’arriscar-se a un joc tan perillós. Es diuen Oberstein, La Rothiere i Eduardo Lucas. Els aniré a veure tots tres.

Jo vaig fer una ullada al diari matinal.

—Aquest Eduardo Lucas, ¿no vivia pas a Godolphin Street?

—Sí.

—Aleshores no el veureu pas.

—¿Per què no?

—Ha estat assassinat a casa seva aquesta nit.

El meu amic m’havia sorprès tantes vegades en el decurs de les nostres aventures, que vaig experimentar una sensació exultant en constatar fins a quin punt les meves paraules l’acabaven de deixar bocabadat. Em mirà perplex, i tot seguit m’arrabassà el diari de les mans. Vet aquí el paràgraf que jo havia estat llegint fins que Holmes s’aixecà de la cadira:

«ASSASSINAT A WESTMINSTER.

Un homicidi en circumstàncies misterioses s’ha comès aquesta nit a Godolphin Street, 16, un dels blocs més antics i retirats d’habitatges del segle XVIII que s’estenen entre el riu i l’abadia, prop de la torre de l’edifici del Parlament. Aquesta petita però distingida mansió ha estat residència uns anys de Mr. Eduardo Lucas, home ben conegut en l’alta societat tant per la seva encantadora personalitat com per la reputació de ser el millor tenor afeccionat del país. Mr. Lucas era solter, de trenta-quatre anys d’edat, i el seu servei domèstic era integrat per Mrs. Pringle, una majordoma ja gran, i Mitton, l’ajudant de cambra. La primera té per costum retirar-se molt aviat i dorm al pis de dalt de la casa. L’ajudant de cambra es trobava absent, aquesta nit, visitant un amic resident a Hammersmith. A partir de les deu, per tant, Mr. Lucas era sol a la casa. El que es va esdevenir encara no ha estat aclarit, però a tres quarts de dotze l’agent de policia Barrett, que passava per Godolphin Street, va observar que la porta del número 16 estava ajustada. Hi va trucar, però no va rebre cap mena de resposta. En veure llum a l’habitació del davant va avançar pel passadís i tornà a trucar, també sense resposta. Tot seguit, va empènyer la porta i entrà. La sala es trobava en un estat de gran desordre, amb tots els mobles arraconats a un costat i una cadira ajaguda a terra, sobre el respatller, al bell mig de la cambra. Al costat d’aquesta cadira, agafat encara a una de les seves potes, jeia el malaurat propietari de la mansió. Li havien clavat un ganivet al cor, i devia haver mort a l’acte. L’arma amb què s’havia comès l’assassinat era una daga índia de fulla corbada, i l’havien agafada d’un trofeu d’armes orientals que decorava una de les parets. No sembla pas que el mòbil del crim hagi estat el robatori, per tal com no s’ha detectat cap intent d’endur-se els valuosos articles continguts a la sala. Mr. Eduardo Lucas era un personatge tan cèlebre i popular que el seu violent i misteriós destí suscitarà un dolorós interès i un pregon sentiment de condol entre l’ampli cercle de les seves amistats».

—Bé, Watson, ¿què en penseu, d’això? —va fer Holmes, després d’una llarga pausa.

—És una curiosa coincidència.

—Una coincidència! Tenim que un dels tres homes que havíem esmentat com a presumptes actors del drama troba una mort violenta al mateix temps, si fa no fa, que sabem que s’estava representant la funció. Les probabilitats que sigui una mera coincidència són molt minses, massa per a expressar-les amb una xifra. No, benvolgut Watson, tots dos fets estan connectats…, han d’estar connectats. I la nostra missió consisteix a trobar aquesta connexió.

—Però, a hores d’ara, la policia oficial ja ho deu saber tot.

—I ara. Només sap el que ha vist a Godolphin Street. No sap —no sabrà— res de Whitehall Terrace. Només nosaltres coneixem els dos fets i som els únics que podem trobar la relació entre tots dos. Existeix un aspecte evident que hauria orientat, en qualsevol cas, les meves sospites cap a Lucas. Godolphin Street, Westminster, és a pocs minuts a peu de Whitehall Terrace. Els altres agents secrets que he esmentat viuen als confins del West End. En conseqüència, establir un contacte o rebre un missatge del servei domèstic del secretari d’Afers Europeus era més fàcil per a Lucas que no pas per als altres. Un petit detall, que tanmateix, com sigui que els dos incidents varen tenir lloc amb una diferència de poques hores entre ells, podria resultar essencial. Vaja! ¿Què tenim, ara?

Mrs. Hudson acabava de comparèixer a l’habitació amb la targeta d’una dama damunt la safata. Holmes se la va mirar, aixecà les celles i em passà la targeta tot seguit.

—Demaneu a Lady Hilda Trelawney Hope si tindria l’amabilitat de pujar —va dir.

Uns instants després el nostre apartament, ja tan distingit aquell mateix matí, fou honorat per la visita de la dona més adorable de Londres. Jo n’havia sentit a parlar sovint, de la bellesa de la filla més jove del Duc de Belminster, però cap descripció, ni la contemplació de fotografies incolores, no m’havien previngut del subtil i delicat encís, així com de la bonica coloració, d’aquell rostre exquisit. I tanmateix, tal com la vèiem aquell matí de tardor, no era pas la seva bellesa allò que impressionava d’entrada l’observador. Les galtes, ben formades, estaven pàl·lides d’emoció. Els ulls eren brillants, però la lluïssor es podia atribuir a la febre. La sensible boca apareixia tensa per l’esforç que li exigia el domini de si mateixa. El terror, i no la bellesa, era la primera impressió que suscitava la nostra encantadora visitant en comparèixer de sobte al llindar de la porta.

—¿Ha estat aquí, el meu marit, Mr. Holmes?

—Sí, senyora, ha estat aquí.

—Mr. Holmes, us prego que no li ho digueu pas, que us he vingut a veure.

Holmes féu una freda reverència i assenyalà una cadira a la dama.

—Senyora, em poseu en una posició molt delicada. Us prego que us asseieu i m’exposeu el vostre desig, però em temo que no us podré pas fer cap promesa incondicional.

La dama travessà l’habitació i es va asseure d’esquena a la finestra. Era, la seva, una presència règia: alta, graciosa i molt femenina.

—Mr. Holmes —va dir, mentre entrellaçava i separava les mans, enfundades en uns guants de color blanc—, us enraonaré amb franquesa tot confiant que em respondreu amb la mateixa moneda. Entre el meu marit i jo hi ha una confiança absoluta en tota mena d’assumptes llevat d’un. Em refereixo a la política. En aquest aspecte, té els llavis segellats, i no me’n diu mai ni una paraula. Doncs bé, sóc conscient que ahir a la nit es va esdevenir un lamentable incident a casa nostra. Sé que ha desaparegut un document. Però, com sigui que l’assumpte té a veure amb la política, el meu marit es nega a dipositar en mi la seva entera confiança. I tanmateix és essencial —repeteixo, essencial— que jo n’estigui assabentada del tot. Vós sou l’única persona, llevat dels polítics, que coneix els fets. Us prego per tant, Mr. Holmes, que m’expliqueu exactament què ha passat i les possibles repercussions de l’incident. Expliqueu-m’ho tot, Mr. Holmes. No tingueu por d’enraonar en contra dels interessos del vostre client, perquè us puc assegurar que aquests interessos, si ell fos capaç d’entendre-ho, serien molt més ben servits si confiava plenament en mi. ¿Què era, aquest document robat?

—Senyora, això que em demaneu és, de veres, impossible.

Ella deixà anar un gemec i ocultà el rostre entre les mans.

—Heu d’entendre la meva posició, senyora. Si el vostre marit creu convenient de mantenir-vos al marge d’aquest afer, ¿us sembla lícit que sigui jo, que m’he assabentat dels fets sota jurament de discreció professional, qui us reveli el que ell us ha amagat? No és pas just que m’ho demaneu. És a ell a qui ho heu de preguntar.

—Ja ho he fet. He acudit a vós com a últim recurs. Però, si no em voleu dir res concret, Mr. Holmes, em faríeu un immens favor si podíeu aclarir-me una qüestió.

—¿De què es tracta, senyora?

—¿Creieu que la trajectòria política del meu marit se’n ressentirà, d’aquest incident?

—Bé, senyora, si és que no es pot arranjar, suposo que tindrà, en efecte, conseqüències força perjudicials.

—Ah!

La dama deixà escapar un sospir brusc, com aquell qui veu tots els seus dubtes resolts.

—Una pregunta més, Mr. Holmes. A partir d’una expressió que el meu marit va deixar anar en l’ensurt inicial en descobrir el desastre, vaig interpretar que de la desaparició del document se’n podien derivar conseqüències públiques terribles.

—Si el vostre marit ho va dir, jo no ho puc pas negar.

—¿De quina naturalesa són aquestes conseqüències?

—Ai, senyora, em torneu a preguntar més del que m’és possible contestar-vos.

—Aleshores no us faré perdre pas més temps. No us puc pas culpar, Mr. Holmes, per haver-vos negat a parlar amb més llibertat. I vós, per la vostra banda, no heu de pensar malament de mi perquè desitgi, fins en contra de la seva voluntat, compartir les inquietuds del meu marit. Insisteixo un cop més que no li’n comenteu res, de la meva visita.

La dama ens va mirar de la porta estant, i jo vaig rebre la darrera impressió d’aquell rostre atractiu i obsessionat, amb l’esparverament als ulls i la boca tibada. A l’instant següent ja havia desaparegut.

—Bé, Watson, el bell sexe és la vostra especialitat —digué Holmes, amb un somriure, quan el fru-fru minvant de la faldilla de la senyora s’hagué extingit en tancar-se la porta—. ¿Quin és el joc d’aquesta encantadora dama? ¿Què vol, en realitat?

—Crec que els seus arguments són clars i la seva ànsia molt natural.

—Hum! Penseu en el seu aspecte, Watson, en les seves maneres, en l’excitació reprimida, en la inquietud, en el seu entestament a fer-me preguntes. Tingueu present que pertany a una classe social gens propensa a demostrar emocions de forma gratuïta.

—Jo diria que estava molt emocionada.

—No oblideu tampoc la singular determinació amb què ens ha assegurat que el millor per al seu marit fóra que ella ho sabés tot. ¿Què ha volgut dir, amb això? I potser us haureu fixat, Watson, en la manera com ha maniobrat per tal de tenir el llum darrere seu. No volia que llegíssim en la seva expressió.

—Sí, ha triat l’única cadira de la sala.

Tot i això, els motius de les dones són inescrutables. Recordeu-vos d’aquella dona de Margate, de qui vaig sospitar per la mateixa raó. No duia pólvores al nas, la qual cosa va resultar ser la solució correcta. ¿Com voleu edificar cap teoria sobre unes arenes movedisses com aquestes? La seva acció més trivial pot tenir una transcendència màxima, mentre que la conducta més extraordinària pot dependre d’un clip o d’un pentinat arrissat. Que passeu un bon dia, Watson.

—¿Heu de sortir?

—Sí. Esmerçaré el matí a Godolphin Street, amb els nostres amics del cos regular. La solució al problema rau en el difunt Eduardo Lucas, tot i que no tinc la més mínima idea de la forma que pot adoptar. Es un error garrafal, fer especulacions per endavant sobre els esdeveniments. Quedeu-vos de guàrdia, benvolgut Watson, i rebeu qualsevol visita que pugui venir. Em reuniré amb vós per dinar, si m’és possible.

Tot aquell dia, i el següent, Holmes exhibí un humor que els seus amics qualificarien de taciturn, i els altres d’antipàtic. Entrava i sortia de casa, fumava sense aturador, tocava fragments amb el violí, se sumia en reflexions insondables, devorava sandvitxos en hores intempestives i a penes si responia a les preguntes accidentals que jo li feia. Per a mi, era evident que les seves indagacions no anaven gaire bé. Ell no en feia cap comentari i fou mitjançant els diaris com em vaig assabentar dels detalls de la investigació, així com de l’arrest i posterior alliberament de John Mitton, l’ajudant de cambra de la víctima. El jurat d’instrucció va emetre el veredicte obvi de «homicidi voluntari», però els culpables continuaven en l’anonimat. No se suggerí cap mena de mòbil. L’escenari del crim era sembrat d’objectes de valor, però no se n’havien endut cap. Els documents particulars del difunt no havien estat remenats. Foren examinats a consciència, i demostraren que el seu titular era un entusiasta estudiós de la política internacional, un tafaner infatigable, un lingüista remarcable i un corresponsal de diversos països. Tanmateix, ningú no descobrí entre els papers que omplien els calaixos res d’especial interès. Pel que feia a les seves relacions amb les dones, semblaven haver estat promíscues però superficials. Tenia moltes coneixences entre elles, però cap amiga i ningú que estimés. Els seus costums eren regulars, la seva conducta, inofensiva. La mort era un perfecte misteri, i semblava probable que ho continuaria essent.

Quant a la detenció de John Mitton, l’ajudant de cambra, fou aconsellada per la desesperació, com a alternativa a la inactivitat absoluta. Però no es va poder adduir cap prova en contra seva. Aquella nit havia anat a veure uns amics residents a Hammersmith. La coartada era perfecta. Era cert que se n’havia tornat cap a casa a una hora que li hauria permès d’arribar a Westminster abans que es descobrís el crim, però el seu propi testimoni, segons el qual havia recorregut una part del trajecte a peu, semblava força probable per tal com aquella nit feia molt bon temps. En realitat, havia entrat a casa a les dotze, i l’havien vist molt aclaparat per la inesperada tragèdia. Sempre s’havia entès bé amb el seu amo. Diverses propietats del difunt —entre les quals un estoig complet d’estris per afaitar— havien aparegut dins les maletes de l’ajudant de cambra, però ell ho justificà dient que eren regals del seu amo, i la minyona va corroborar aquesta explicació. Mitton havia servit Lucas durant tres anys. No deixava de sorprendre que Lucas no s’hagués endut mai el seu criat al continent. De vegades, el difunt visitava París i hi feia estades de fins a tres mesos, però Mitton es quedava a càrrec de la residència de Godolphin Street. Quant a la minyona, no havia sentit res, la nit del crim. Si el seu amo tenia una visita, la rebia personalment.

Així, doncs, el misteri es mantingué durant els tres dies posteriors a l’assassinat, i jo el vaig anar seguint per la premsa. Si Holmes en sabia alguna cosa més, se la guardava per a ell, però, com sigui que m’havia comentat una vegada que l’inspector Lestrade confiava en ell per a resoldre el cas, ja donava per descomptat que estava al corrent de qualsevol novetat. El quart dia, va aparèixer una llarga crònica, datada a París, que semblava resoldre tot l’afer.

«La policia de París acaba d’efectuar un descobriment» —deia el Daily Telegraph— «que destapa el vel que cobria la tràgica fi de Mr. Eduardo Lucas, el qual va trobar una mort violenta la nit del proppassat dilluns a Godolphin Street, Westminster. Com recordaran els nostres lectors, el difunt cavaller fou trobat acoltellat a la seva residència i les sospites inicials varen recaure sobre l’ajudant de cambra, que va resultar tenir una coartada. Ahir, una dama, coneguda amb el nom de Mme. Henri Fournaye, amb domicili en una petita casa de la Rue Austerlitz, va ser denunciada a les autoritats pel seu servei sota l’acusació d’alienació mental. Un examen mèdic va demostrar que, en efecte, havia desenvolupat una forma perillosa i permanent de demència. Un interrogatori ha permès a la policia de descobrir que Mme. Henri Fournaye acabava de tornar d’un viatge a Londres dimarts passat, i hi ha algunes proves que la relacionen amb el crim de Westminster. Una comparació de fotografies ha demostrat de manera concloent que M. Henri Fournaye i Eduardo Lucas eren, en realitat, la mateixa persona, i que el difunt havia menat, per alguna raó, una doble vida a Londres i París. Mme. Fournaye, dona d’origen crioll, té un caràcter extremament apassionat, i ha patit en el passat atacs de gelosia que atenyien el deliri. Hom conjectura amb la possibilitat que hagi estat un d’aquests accessos, el que l’ha induïda a perpetrar el terrible assassinat que tanta sensació ha suscitat a Londres. Encara no s’han investigat les seves evolucions durant la nit de dilluns, però és un fet incontestable que una dona de les seves característiques va atreure molt l’atenció a l’estació de Charing Cross el matí de dimarts per l’extravagància del seu aspecte i la brusquedat dels seus gestos. És probable, per tant, que cometés l’homicidi durant un dels seus atacs de follia, o bé que l’efecte immediat del crim fes que la infortunada dona perdés el seny. Ara com ara, és incapaç d’oferir cap relat coherent d’esdeveniments passats, i els doctors que l’atenen no conceben gaires esperances sobre la possibilitat que recuperi el senderi. Hi ha testimonis segons els quals una dona, que bé podria ser Mme. Fournaye, va ser vista en moments puntuals de la nit de dilluns mentre observava la casa de Godolphin Street».

—¿Què en penseu, d’això, Holmes?

Jo acabava de llegir-li la crònica en veu alta, mentre ell enllestia el seu esmorzar.

—Estimat Watson —va dir, mentre s’aixecava de taula i es posava a passejar amunt i avall—, he de reconèixer que sou un home molt sofert, però si no us he explicat res aquests últims tres dies és perquè no hi havia res a dir. Ni tan sols aquest informe arribat de París no ens ajuda gaire.

—Però segurament és definitiu, pel que fa a la mort de Lucas…

—La mort de Lucas és un simple incident, un episodi trivial, comparat amb la nostra tasca, que consisteix a seguir el rastre del document desaparegut i evitar una catàstrofe europea. Només una cosa important s’ha esdevingut en els tres darrers dies, i és que no ha passat res. Rebo informes gairebé cada hora del govern, i és segur que enlloc d’Europa no hi ha el més mínim indici de conflicte. Així, doncs, si la carta s’hagués perdut —que no es pot haver perdut—, ¿on hauria anat a parar? ¿Qui la tindria? ¿Per què l’estarien retenint? Aquestes són les preguntes que em punyen al cervell com si fossin martells. ¿Va ser realment una coincidència que Lucas trobés la mort la mateixa nit que va desaparèixer la carta? ¿Li va arribar mai, aquest document? Si el va rebre, ¿per què no es trobava entre els seus papers? ¿Que potser l’hi va arrabassar aquesta dona boja? Si és així, ¿s’ha guardat la carta a casa seva, a París? ¿Com la podria buscar, jo, sense suscitar les sospites de la policia francesa? Estem davant d’un cas, amic Watson, que les forces de la justícia són tan perilloses per a nosaltres com els mateixos criminals. Tenim tothom en contra, i això no obstant, els interessos en joc són quantiosos. Si aconseguís de dur el cas a una conclusió exitosa, seria la conquesta culminant de la meva carrera. Ah, vet aquí l’últim comunicat del front! —Va fer un ràpid cop d’ull a la nota que li acabaven de portar—. I ara! Sembla ser que Lestrade ha descobert alguna cosa interessant. Poseu-vos el barret, Watson, que ens arribarem a Westminster plegats.

Era la meva primera visita a l’escenari del crim, una casa alta, desllustrada, estreta, endreçada, sòlida i convencional, com el segle que l’havia vista néixer. Les faccions de Lestrade que em recordaven la cara d’un bulldog, ens observaven des de la finestra frontal, i l’inspector ens saludà cordialment quan un agent de policia ens hagué obert la porta. La sala on ens varen conduir era la mateixa on s’havia perpetrat l’assassinat, del qual no quedava vestigi llevat d’una taca de sang, irregular i de grans proporcions, damunt la catifa. La catifa, era una petita peça quadrada de droguet situada al bell mig de l’habitació i envoltada d’una àmplia superfície d’empostissat de fusta, atractiu i d’estil antic, disposat en blocs quadrats i molt enllustrats. Damunt la llar de foc hi havia una magnífica col·lecció d’armes, una de les quals havia estat utilitzada la nit de la tragèdia. Al costat de la finestra es dreçava un sumptuós escriptori, i cada detall de l’interior de la casa —els quadres, les catifes i les llànties— era d’un gust luxós fins al límit de l’efeminament.

—¿Heu llegit les notícies de París? —preguntà Lestrade.

Holmes va fer que sí amb el cap.

—Els nostres col·legues francesos semblen haver-hi tocat de mig a mig, aquesta vegada. No hi ha dubte que tot va anar tal com diuen. Ella va trucar a la porta…, una visita sorpresa, suposo, perquè Lucas tenia la vida tancada en compartiments estancs. Ell la va deixar entrar…, no podia pas deixar-la al carrer. La dona li va explicar com li havia costat de trobar-lo, li ho va retreure, una cosa va dur l’altra i en acabat, amb aquella daga tan a l’abast de la mà, es va produir el fatal desenllaç. Aquest, però, no es va pas esdevenir instantàniament, per tal com les cadires estaven totes escampades per la sala, i ell en tenia una a la mà com si hagués provat de defensar-s’hi. Fins aquí, tot és tan clar com si ho haguéssim vist.

Holmes va arrufar les celles.

—¿I per això m’heu fet venir?

—Ah, sí, hi ha una altra qüestió —una simple fotesa, però d’aquelles que us interessen tant—, força estranya, que vós potser qualificaríeu d’extraordinària. No té res a veure amb el fet principal…, o almenys no hauria de tenir-hi res a veure, per les aparences.

—¿De què es tracta?

—Bé, ja sabeu que després d’un crim d’aquestes característiques la policia té molta cura a deixar-ho tot tal com estava. No hem tocat res, i s’hi ha quedat un oficial de guàrdia nit i dia.

Aquest matí, un cop enterrada la víctima i acabada la investigació —si més no pel que fa a aquesta sala—, hem cregut oportú d’endreçar-ho tot una mica. Es tracta de la catifa. No està pas fixada a terra, ¿veieu? Hem tingut ocasió d’aixecar-la. Hem descobert…

—¿Sí? Heu descobert…

L’expressió de Holmes reflectia la tensió pròpia de la impaciència.

—Bé, tinc la certesa que no ho endevinaríeu ni en cent anys, el que hem descobert. ¿Veieu aquesta taca de la catifa? Doncs bé, diríeu que hauria d’haver traspassat el teixit, ¿no us sembla?

—Ben segur.

—Doncs us sorprendrà de saber que no hi ha cap taca, a l’empostissat de fusta blanca corresponent.

—¿Que no hi ha cap taca, dieu? Però… n’hi hauria d’haver.

—També jo ho crec. Però el fet és que no n’hi ha.

Lestrade agafà una punta de la catifa amb la mà i, en girar-la, demostrà que el que deia era veritat.

—Però si la cara de sota és tan tacada com la superior. Hauria d’haver deixat una marca.

L’inspector deixà anar una rialleta de satisfacció en veure que acabava de sorprendre el famós expert.

—Ara us n’ensenyaré la causa. Existeix una segona taca, però no s’hi correspon, amb aquesta. Jutgeu vós mateix. —Havent dit això, va girar un altre tros de catifa, i allí, en efecte, es veia una impressió de color carmesí damunt la blanca superfície del parquet—. ¿Què en penseu, d’això, Mr. Holmes?

—En penso que l’explicació és ben senzilla. Les dues taques es corresponen, però hom ha canviat la catifa de posició. Com sigui que és quadrada i no està fixada a terra, no havia de ser una operació gaire difícil.

—La policia oficial no us necessita pas, Mr. Holmes, perquè li digueu que la catifa deu haver canviat de posició. Això és ben evident, per tal com, si col·locàveu la catifa al lloc correcte, us adonaríeu que totes dues taques coincideixen. El que jo vull saber és: ¿qui l’ha girada, la catifa, i per què?

Vaig llegir en el rígid rostre de Holmes com s’estremia dominat per un entusiasme interior.

—Digueu-me una cosa, Lestrade —va fer—. Aquest agent que hi ha al passadís, ¿ha custodiat la casa durant tots aquests dies?

—Sí, en efecte.

—Bé, doncs, seguiu el meu consell. Interrogueu-lo a consciència, però no ho féu pas en presència nostra. Nosaltres ens esperarem aquí. Tindreu més possibilitats de treure’n una confessió si esteu tots dos sols. Pregunteu-li com ha gosat de permetre l’entrada de visites i deixar-les soles en aquesta habitació. No li pregunteu pas si ha estat ell. Ho podeu donar per descomptat. Digueu-li que saben d’algú que ha estat aquí. Pressioneu-lo. Digueu-li també que una confessió completa és la seva única oportunitat que se’l perdoni. Feu exactament el que us recomano!

—Com hi ha Déu que, si en sap res, li ho trauré! —exclamà Lestrade.

L’inspector es precipità al passadís, i uns instants després sentíem el seus brams, procedents de la cambra de darrere.

—Ara, Watson, ara! —va exclamar Holmes, foll d’impaciència.

Tota la força diabòlica de l’home, emmascarada darrere aquella cuirassa d’indiferència, esclatà en un paroxisme d’energia. Va aixecar la catifa de droguet de terra i un moment després anava de quatre grapes provant d’arrencar algun dels quadrats de fusta del parquet. Un d’ells va girar en enfonsar, el meu company, les ungles a l’escletxa que el separava del veí. Es va moure de costat, com la tapa d’una capsa. Una petita cavitat fosca s’obria a sota. Holmes hi introduí la seva mà, frisosa, i la va retirar amb un amarg grunyit de ràbia i decepció. El forat era buit.

—Ràpid, Watson! Deixem-ho com estava!

Vàrem col·locar la tapa de fusta al seu lloc, i tot just acabàvem d’estendre la catifa, quan sentírem la veu de Lestrade al passadís. Va trobar Holmes recolzat en una lànguida postura sobre la lleixa de la xemeneia, resignat i pacient mentre s’esforçava per dissimular els seus incontenibles badalls.

—Lamento haver-vos fet esperar, Mr. Holmes. Ja me n’adono, que tot aquest assumpte us avorreix mortalment. Bé, acabo d’obtenir una confessió completa. Entreu, MacPherson. Expliqueu a aquests cavallers la vostra inexcusable conducta.

Un policia corpulent, molt enrojolat i penedit, entrà tímidament a l’estança.

—No volia pas causar cap perjudici, us ho asseguro. Ahir a la nit, una dona jove va trucar a la porta. Es va confondre de casa…, i ens vàrem posar a xerrar. Un se sent molt sol, quan s’hi passa tot un dia de servei, aquí.

—Bé, ¿què va passar?

—Va voler veure el lloc on s’havia produït el crim. Em va dir que ho havia llegit als diaris. Era una jove molt respectable i ben educada, senyor, i no hi vaig veure cap risc, a deixar-li fer una ullada. Quan es va fixar en la taca de sang de la catifa va perdre el coneixement i va caure a terra com morta. Vaig córrer a la part de darrere i li vaig portar una mica d’aigua, però no vaig pas aconseguir que es recuperés. Llavors em vaig arribar a la taverna de la cantonada, la «Ivy Plant», a cercar un xic de brandy, i quan l’hi vaig portar la jove ja s’havia refet i va optar per anar-se’n… avergonyida del seu comportament, m’atreviria a dir, i sense ni gosar mirar-me.

—¿Què me’n dieu de la catifa?

—Bé, senyor, quan vaig tornar la vaig trobar una mica arrugada. La noia hi havia caigut damunt, ¿sabeu?, i com que es troba damunt una superfície enllustrada sense res que la fixi a terra, es va moure. Aleshores la vaig adreçar.

—Això us ensenyarà a no engalipar-me, agent MacPherson —intervingué Lestrade, amb orgull—. No hi ha dubte que devíeu pensar que el vostre incompliment del deure passaria inadvertit, i una simple mirada a aquesta catifa ha estat suficient per a convèncer-me que algú havia entrat a l’habitació. Teniu sort que no hagi desaparegut res, amic meu, perquè, si no, ara us trobaríeu a Queer Street. Sento haver-vos cridat per una fotesa com aquesta, Mr. Holmes, però m’ha semblat que la circumstància que la segona taca no es correspongués amb la primera us podia interessar.

—Ha estat d’allò més interessant, no passeu pena. Aquesta dona de qui ens heu parlat, agent, ¿només ha estat aquí una vegada?

—Sí, senyor, només una vegada.

—¿Qui era?

—No li sé pas el nom, senyor. Va venir en resposta a un anunci en demanda d’una mecanògrafa, i es va confondre d’adreça. Una jove molt amable i molt agradable, senyor.

—¿Alta? ¿Bonica?

—Sí, senyor, era una dona molt corpulenta. Suposo que vós la consideraríeu bonica. Potser alguns dirien que molt bella. Em va dir «Oh, oficial, deixeu-m’hi fer una miradeta!». Tenia unes maneres gracioses i afalagadores, com descriuríeu vós, i vaig pensar que no hi havia cap mal a permetre-li de treure el cap un moment per la porta.

—¿Com anava vestida?

—D’una manera discreta, senyor duia una llarga capa fins als peus.

¿A quina hora es va presentar?

—Començava a fer-se fosc. Quan vaig tornar amb el brandy ja encenien l’enllumenat del carrer.

—Molt bé —va dir Holmes—. Anem, Watson, crec que ens espera una feina més important en un altre indret.

Quan abandonàrem la residència, Lestrade es va quedar a la sala del davant mentre el penedit policia ens obria la porta per deixar-nos sortir. Holmes es va girar en baixar el primer esglaó i alçà una cosa que duia a la mà. L’agent se la va mirar amb gran atenció.

—Valga’m Déu, senyor! —va exclamar l’home, amb l’esbalaïment reflectit al rostre.

Holmes es posà un dit davant els llavis en senyal de «mutis», retornà la mà a la butxaca del pit i esclafí a riure així que haguérem tombat el xamfrà.

—Excel·lent! —va fer—. Afanyem-nos, amic Watson, que el teló s’aixeca per donar pas a l’últim acte. Us tranquil·litzarà de saber que no hi haurà guerra, que el Molt Honorable Trelawney Hope no tindrà cap contratemps en la seva brillant carrera, que l’indiscret sobirà no rebrà cap càstig per la seva imprudència, que el primer ministre no haurà d’afrontar cap complicació en el marc de les relacions europees i que, amb un xic de tacte i diplomàcia per part nostra, ningú no en sortirà perjudicat, del que hauria pogut ser un incident de proporcions catastròfiques.

El meu cervell bullia d’admiració per aquest home tan extraordinari.

—Heu resolt el misteri! —vaig cridar.

—Jo no diria tant, Watson. Encara hi ha alguns aspectes que continuen tan foscos com fins ara. Però ja hem arribat tan lluny que només serà responsabilitat nostra si no els aclarim. Anirem de dret a Whitehall Terrace i aclarirem el cas de manera definitiva.

Quan vàrem arribar a la residència del secretari d’Afers Europeus, fou per Lady Hilda Trelawney Hope per qui preguntà Sherlock Holmes. Ens varen fer passar al saló matinal.

—Mr. Holmes! —exclamà la dama, i el seu rostre enrogí d’indignació—. Aquesta situació és molt injusta i poc generosa, per part vostra. El meu desig era, tal com us vaig dir, que la visita es mantingués en secret, per tal que el meu marit no es pensés que em fico amb les seves coses. I, tanmateix, goseu comprometre’m venint aquí, demostrant d’aquesta manera que tenim una relació de negocis.

—Per desgràcia, senyora, no tenia altra alternativa. He estat comissionat per a recuperar aquell document tan summament important. No tinc més remei, doncs, que demanar-vos que me’l lliureu.

La dama es posà dreta d’un bot, amb el seu rostre atractiu tot encès. Tenia els ulls vidriosos, va tentinejar, i vaig creure que es desmaiaria. Aconseguí de refer-se de la impressió gràcies a un esforç immens, i un esbalaïment i una indignació absoluts esborraren totes les altres expressions de la seva cara.

—Vós…, vós m’insulteu, Mr. Holmes.

—Vinga, vinga, senyora, això no us servirà de res. Doneu-me la carta.

La dona es va precipitar cap al timbre.

—Ordenaré al majordom que us faci fora de la casa.

—Us aconsello que no el crideu, Lady Hilda. Si ho feu, tots els meus honestos intents per a evitar un escàndol hauran estat debades. Doneu-me la carta i tot anirà bé. Si coopereu amb mi, podré arranjar-ho tot. Si lluiteu contra mi, no tindré cap més remei que desemmascarar-vos.

Adoptà una actitud desafiant i un posat majestàtic, amb els ulls clavats en els del meu amic, com si volgués llegir-li l’ànima. La seva mà engrapava el cordill del timbre, però havia oblidat d’estirar-lo.

—Proveu d’espantar-me. No és pas una acció pròpia de cavaller, Mr. Holmes, venir aquí i amenaçar una dona. Insinueu que ho sabeu tot. ¿Què és el que sabeu?

—Us prego que seieu, senyora. Podríeu prendre mal, si quèieu a terra aquí on sou. No parlaré fins que no seieu. Gràcies.

—Us concedeixo cinc minuts, Mr. Holmes.

—Amb un n’hi haurà prou, Lady Hilda. Sé la vostra visita a Eduardo Lucas per a lliurar-li el document, la vostra enginyosa tornada a aquella sala ahir al vespre i la manera com vàreu agafar la carta de l’amagatall de sota la catifa.

La dama fitava el meu company amb un rostre blanc com la cera, i es va haver d’empassar saliva dues vegades abans que no pogués parlar.

—Us heu tornat boig, Mr. Holmes… Us heu tornat boig! —va cridar, finalment.

Holmes es va treure un petit tros de cartolina de la butxaca. Era la cara d’una dona, retallada d’una fotografia.

—Ho he portat a sobre perquè suposava que em podria ser útil —va explicar—. El policia us ha reconegut.

Sufocà un crit, i deixà caure el cap a la cadira.

—Vinga, Lady Hilda. La carta la teniu vós. Encara podem arribar a una solució galdosa. No tinc cap desig de causar-vos problemes. El meu deure s’haurà acabat quan hagi lliurat el document al vostre marit. Accepteu el meu consell i sigueu honesta amb mi: és l’única oportunitat que teniu.

La tenacitat d’aquella dona era digna d’admiració. Ni ara no va admetre la derrota.

—Us repetiré un cop més, Mr. Holmes, que sou víctima d’una absurda il·lusió.

Holmes s’aixecà de la cadira.

—Ho sento per vós, Lady Hilda. He fet tot el que he pogut en benefici vostre, però ja veig que no ha servit de res.

Va ser ell qui va trucar el timbre. El majordom comparegué tot seguit.

—¿És a casa, Mr. Trelawney Hope?

—Arribarà a tres quarts d’una, senyor.

Holmes consultà el seu rellotge.

—Encara falta un quart d’hora —va dir—. Molt bé, l’esperaré aquí.

Amb prou feines el majordom havia tancat la porta darrere seu, que Lady Hilda s’agenollà als peus de Holmes amb les mans esteses i el seu bell rostre alçat i humitejat de llàgrimes.

—Oh, salveu-me, Mr. Holmes! Salveu-me! —va suplicar, en un atac de desesperació—. Per l’amor de Déu, no li ho digueu! Me l’estimo tant! No gosaria llançar una sola ombra sobre la seva vida, i sé que això li trencaria el seu noble cor.

Holmes aixecà la dama de terra.

—Celebro, senyora, que hàgiu entrat en raó, ni que sigui a l’últim moment. No podem perdre ni un segon. ¿On és, la carta?

Ella s’abalançà damunt un escriptori, el va obrir i en va treure un sobre llarg i de color blau.

—Aquí la teniu, Mr. Holmes. Tant de bo no l’hagués vista mai!

—¿Com la podríem restituir? —murmurà Holmes—. De pressa, hem de pensar alguna cosa! ¿On és, la cartera?

—Encara és al dormitori.

—Quin cop de sort més oportú! Ràpid, senyora, porteu-la aquí.

Poc després, la dama reapareixia al saló amb una cartera plana i vermella a les mans.

—¿Com la vàreu obrir? ¿Teniu cap duplicat de la clau? Sí, és clar que en teniu un. Obriu-la!

Lady Hilda acabava de treure’s una petita clau de la pitrera. El pany cedí de seguida. L’interior estava farcit de papers. Holmes hi va ficar el sobre blau ben endins, enmig dels fulls d’un altre document. La cartera fou tancada amb clau i retornada al dormitori del seu propietari.

—Ara ja estem preparats per a rebre’l —va dir Holmes—. Encara ens queden deu minuts. Podeu comptar enterament amb mi perquè us protegeixi, Lady Hilda. Vós, al vostre torn, podríeu aprofitar el temps per a explicar-me amb tota franquesa quin sentit té aquest extraordinari afer.

—Us ho diré tot —va somicar la dama—. Oh, Mr. Holmes, abans em tallaria la mà dreta que fer-li passar un sol instant d’aflicció! No hi ha dona a Londres que s’estimi el seu marit tant com jo i, això no obstant, si ell sabés com he actuat…, com m’he vist obligada a actuar, no m’ho perdonaria mai, perquè el seu honor és tan alt que no oblidaria ni disculparia cap tort en una altra persona. Ajudeu-me, Mr. Holmes! La meva felicitat, la seva, les nostres mateixes vides estan en joc!

—Afanyeu-vos, senyora, no ens queda gaire temps!

—Era una carta meva, Mr. Holmes, una lletra indiscreta escrita abans del meu matrimoni…, una carta estúpida, obra d’una noia impulsiva i enamorada. El seu contingut no tenia res de dolent, però ell l’hauria considerada poc menys que un crim. Si la llegia, la seva confiança en mi quedaria malmesa per sempre més. Ja han passat uns quants anys, d’ençà que la vaig escriure, i em creia que tot havia quedat oblidat. Però vet aquí que darrerament vaig rebre notícies d’aquell home, Lucas, el qual em va dir que la carta obrava en el seu poder i que la lliuraria al meu marit. Li vaig suplicar que tingués pietat de mi. Em va respondre que me la tornaria si jo li feia arribar un determinat document que es trobava dins la cartera del meu marit. Tenia un espia infiltrat al ministeri que li havia parlat de l’existència del paper. Em va assegurar que el meu marit no en sortiria pas perjudicat. Poseu-vos al meu lloc, Mr. Holmes. ¿Què podia fer, jo?

—Confiar en el vostre marit.

—No podia, Mr. Holmes, no podia! D’una banda, preveia un desastre evident. De l’altra, per molt terrible que em semblés prendre uns papers al meu marit, jo era incapaç de preveure les conseqüències polítiques que podia tenir, mentre que les veia ben clares en una qüestió d’amor i confiança. Ho vaig fer, Mr. Holmes. Vaig aconseguir una impressió de la seva clau, i el tal Lucas es va ocupar de fer-ne un duplicat. Vaig obrir la cartera, vaig agafar el document i el vaig dur a Godolphin Street.

—¿Què va passar, allí, senyora?

—Vaig trucar a la porta tal com se m’havia indicat. Lucas em va obrir. El vaig seguir fins a la sala, després de deixar la porta del rebedor ajustada, perquè tenia por de quedar-me sola amb aquell home. Recordava haver vist una dona davant la casa, en entrar. Ben aviat vàrem arranjar el negoci. Ell guardava la meva carta a l’escriptori. Jo li vaig donar el document i ell em va donar la carta. Aleshores vàrem sentir un soroll procedent de la porta, i unes passes pel passadís. Lucas va aixecar la catifa, va llançar el document en un amagatall que hi havia a sota i va tornar a cobrir-lo.

»El que va passar després d’això és com un malson. Vaig percebre la imatge d’una cara fosca i neguitosa, i vaig sentir una veu de dona que cridava en francès: “La meva espera no ha estat en va. Per fi, per fi t’he arreplegat amb ella!” Hi va haver una lluita terrible. El vaig veure a ell amb una cadira a la mà, un ganivet resplendint en la d’ella. Vaig fugir de seguida d’aquella espantosa escena, vaig abandonar la casa a corre-cuita, i només l’endemà al matí, per la premsa, em vaig assabentar del fatal desenllaç. Aquella nit jo era feliç, perquè havia recuperat la meva carta i encara no havia previst els maldecaps que el futur immediat em depararia.

»Va ser l’endemà al matí quan em vaig adonar que només havia bescanviat un problema per un altre. L’angoixa del meu marit davant la pèrdua del document em va arribar al cor. No vaig poder evitar el pensament d’agenollar-me als seus peus i explicar-li el que acabava de fer. Però això hagués implicat també una confessió dels esdeveniments del passat. Aquell matí vaig acudir a vós per conèixer les proporcions de la meva malifeta. Des del mateix instant que ho vaig entendre, ja no vaig pensar en res més que no fos recuperar el document. Encara devia ser on Lucas l’havia deixat, per tal com l’havia amagat abans que aquella dona terrible entrés a la sala. Si no arriba a ser per ella, no hauria pas sabut l’amagatall. ¿Com podia manegar-m’ho, per entrar en aquella habitació? Vaig vigilar la casa durant dos dies, però no varen deixar en cap moment la porta oberta. Ahir al vespre vaig fer un darrer intent. Ja sabeu com m’ho vaig empescar, per aconseguir-ho. Em vaig endur el document aquí, i tenia la intenció de fer-lo desaparèixer perquè no veia la manera de tornar-lo al meu marit sense confessar-li la meva culpa. Déu del cel, ja sento les seves passes a l’escala!

El secretari d’Afers Europeus va irrompre a la sala tot excitat.

—¿Cap notícia, Mr. Holmes, cap notícia? —va exclamar.

—Tinc algunes esperances.

—Gràcies a Déu! —El seu rostre prengué una expressió radiant—. El primer ministre ha vingut a dinar amb nosaltres. ¿Pot compartir les vostres esperances? Té uns nervis d’acer, i això no obstant, em consta que amb prou feines ha dormit, d’aquest terrible incident ençà. Jacobs, ¿vols demanar-li al primer ministre que pugi? Pel que fa a tu, estimada, l’assumpte és polític. Ens reunirem amb tu d’aquí a uns minuts al menjador.

Les maneres del primer ministre eren tranquil·les, però vaig llegir, en el fulgor de la seva mirada i en la crispació nerviosa de les seves mans esprimatxades, que compartia la impaciència del seu jove col·lega.

—Crec que teniu alguna cosa a dir-nos, Mr. Holmes.

—Els informes encara són negatius —va respondre el meu amic—. He indagat arreu on la carta hauria pogut anar a parar, i estic segur que no hi ha motius per a témer cap perill.

—Però amb això no n’hi ha prou, Mr. Holmes. No ens hi podem pas passar tota la vida, asseguts sobre un volcà com aquest. Hem de trobar alguna cosa concreta.

—Doncs tinc esperances de trobar el document. Justament he vingut per això. Com més voltes dono a l’afer, més convençut estic que la carta no ha sortit d’aquesta casa.

—Mr. Holmes!

—Sinó, a hores d’ara el contingut ja s’hauria publicat.

—Però ¿quin sentit té, que algú l’agafés per retenir-la en aquesta casa?

—No crec que l’hagi agafat ningú.

—Aleshores, ¿com és que va desaparèixer de la cartera?

—Tampoc no ho crec, que hagi desaparegut de la cartera.

—Mr. Holmes, trobo la vostra broma de molt mal gust. Us dono la meva paraula que va desaparèixer de la cartera.

—¿L’heu tornada a examinar, des de dimarts al matí?

—No, no calia.

—Tal vegada us va passar el document per alt…

—Impossible, us dic.

—Jo no n’estaria tan segur. Sé per experiència que aquesta mena de coses passen. Deu haver-hi altres documents, dins la cartera. Doncs bé, potser s’hi va barrejar.

—Estava al damunt de tot.

—Potser algú la va remenar i la carta es va traspaperar.

—No, no. Vaig treure tots els documents.

—Això és ben fàcil de comprovar, Hope —intervingué el primer ministre—. Maneu que us la portin.

El secretari va trucar el timbre.

—Jacobs, porta’m la cartera. Això és una ridícula pèrdua de temps, però si us ha de deixar satisfets es farà com dieu. Gràcies, Jacobs. Deixa-la aquí mateix. Porto sempre la clau a la cadena del rellotge. Vet aquí els documents: carta de Lord Merrow, informe de Sir Charles Hardy, memoràndum de Belgrad, nota sobre els aranzels russo-alemanys de cereals, carta de Madrid, nota de Lord Flowers… Valga’m Déu, ¿què és això? Lord Bellinger! Lord Bellinger!

El primer ministre li arrabassà el sobre blau d’una urpada.

—Sí, és la carta…, i està intacta! Hope, us felicito!

—Gràcies! Gràcies! Quin pes m’acabo de treure del damunt! Però…, això és inconcebible…, impossible! Mr. Holmes, sou un màgic, un bruixot. ¿Com ho sabíeu, que era aquí?

—Perquè no era enlloc més.

—No m’ho puc creure! No m’ho puc creure! —Es va abalançar corrents cap a la porta—. ¿On és, la meva dona? Li he de dir que tot s’ha arreglat. Hilda! Hilda! —Vàrem sentir els crits mentre s’allunyaven per l’escala.

El primer ministre fitava Holmes amb una mirada maliciosa.

—Vinga, cavaller —va dir—. En això hi ha gat amagat. ¿Com hi ha tornat, la carta, a la cartera?

Holmes s’apartà somrient del zelós escrutini d’aquells ulls perspicaços.

—També nosaltres tenim els nostres secrets diplomàtics —digué, i després de recollir el barret s’encaminà a la porta.





Notes


[1] Títol honorífic britànic. (N. del T.) [Torna]



[2] «Sever»: separar, dividir. «Lever»: alçaprem, perpal. «Never»: mai. (N. del T.) [Torna]



[3] «Come»: vine. (N. del T.) [Torna]



[4] El missatge queda així: «Elsie, prepare to meet thy God», és a dir, «Elsie, prepara’t per reunir-te amb Déu». (N. del T.) [Torna]



[5] «Come here at once». L’edició en paper no té aquest jeroglífic. (N. d’ePUBCat) [Torna]





LA VALL DE LA POR





Títol original: The Valley of Fear

Arthur Conan Doyle, 1915

Traducció: Jordi Vidal i Tubau, 1986

Edició digital: Raticulina (v1.0)

Digitalització: Raticulina

ePUBCat base r1.3





La vall de la por s’inicia amb una conversa entre Holmes i Watson sobre un anònim que han rebut. Amb la seva perspicàcia habitual, valent-se del mètode deductiu, i amb l’ajut dialèctic del doctor Watson, Sherlock Holmes desxifra el «misteri», just en el moment en què entra un inspector de policia per anunciar l’assassinat de què parla l’anònim. Darrera seu, omnipresent, hi ha el sinistre professor Moriarty. El crim és el típic assassinat que té lloc en una habitació tancada. Evidentment, Sherlock resol el cas en el primer terç de la novel·la. Però, igual que ocorre a Estudi en escarlata, aquell assassinat té el seu origen —una història de venjança— als EUA, a Vermissa, a la vall de la por, així anomenada per la tirania que una societat secreta exerceix sobre els seus habitants. Al final, a l’epíleg, el diabòlic professor Moriarty s’encarrega de la venjança.





1ª PART

LA TRAGÈDIA DE BIRLSTONE





1. L’avís


—M’inclino a pensar… —vaig dir.

—També jo ho faria —m’interrompé Sherlock Holmes amb impaciència. Estic convençut que sóc un dels mortals més sofrents, però he d’admetre que aquella sarcàstica interrupció em va molestar.

—Certament, Holmes —vaig fer, severament—, algunes vegades sou un pèl cruel.

Ell estava massa capficat en els seus propis pensaments com per donar una resposta immediata al meu retret. S’inclinà sobre la seva mà, deixant l’esmorzar inèdit darrere seu, i esguardà la tira de paper que acabava tot just de treure del sobre. Seguidament prengué el sobre, l’apropà a la llum, i es posà a estudiar detingudament l’exterior i la solapa.

—És la lletra d’en Porlock —digué pensarosament—. No tinc cap mena de dubte que és la lletra d’en Porlock, tot i que només l’he vista un parell de vegades abans. La «i» grega amb el traç superior florejat és definitiva. Però, si això és d’en Porlock, deu tractar-se d’alguna cosa molt important.

—Qui és aquest Porlock? —vaig preguntar.

—Porlock, Watson, és un nom de plume, un simple pseudònim, però darrere el qual s’amaga una sospitosa i evasiva personalitat. En una carta formal em va informar amb tota franquesa que el nom no era pas el seu, i em desafià a que l’identifiqués entre els milions de persones que viuen en aquesta gran ciutat. En Porlock és un home important, però no pas per ell mateix, sinó per l’home amb el qual és en contacte. Imagineu-vos el peix-espasa amb el tauró, el xacal amb el lleó… Res no és insignificant si va acompanyat de quelcom que sigui formidable. I no solament formidable, Watson, sinó sinistre… en el grau més alt del qualificatiu de sinistre. Això és el que entra fins la meva competència. M’heu sentit parlar alguna vegada del Professor Moriarty?

—El famós científic criminal, tan famós entre la briva com…

—Està bé, Watson —murmurà Holmes amb un to de desaprovació.

—Anava a dir «com desconegut pel gran públic».

—Un toc… un toc de distinció! —exclamà Holmes—. Esteu desenvolupant un cert i inesperat sentit de l’humor, Watson, contra el qual no em queda altre remei que defensar-me. Però, en qualificar en Moriarty de criminal esteu proferint calúmnies davant els ulls de la llei, i d’aquesta manera esteu negant-li la glòria i el portent que li són lícits. El més gran intrigant que han vist els temps, el forjador de qualsevol maldat, el cervell de la briva… un cervell que deu haver fet o desfet el destí de les nacions. Aquest és l’home. Tanmateix, és talment distant de la suspició general… talment immune a les crítiques… talment admirable en el seu govern i autocontrol, que tan sols per les paraules que heu proferit contra ell us podria portar davant un tribunal i fer-vos empresonar per la resta dels vostres dies, tal és la susceptibilitat del seu caràcter. No en va és el celebrat autor de Les dinàmiques d’un asteroide… un llibre que assoleix unes cotes tan elevades en el camp de les matemàtiques pures que no hi ha ningú que hagi gosat criticar-lo a la premsa científica. És aquest un home susceptible de ser interpretat? Un doctor injuriat i un professor difamat… aquests serien els vostres càrrecs. És un geni, Watson. Tanmateix, si un home d’inferior categoria em preocupés, sens dubte hauria sonat la meva hora.

—M’agradaria ésser-hi per veure-ho! —vaig exclamar devotament—. Estàveu enraonant d’aquell tal Porlock.

—Ah, sí. L’anomenat Porlock és una baula de la cadena en la mesura que està condicionat per tan gran lligam. Entre nosaltres, en Porlock no és precisament una baula sòlida. De fet, és l’únic defecte de la cadena, tal i com he pogut comprovar.

—Tanmateix, cap cadena no és més sòlida que la més dèbil de les seves baules.

—Exacte, estimat Watson. D’aquí l’extrema importància d’en Porlock. Estimulat per algunes aspiracions rudimentàries envers el seny, i encoratjat pel sensat estímul d’un ocasional taló per valor de deu lliures enviat per astuts mètodes, m’ha proporcionat un parell de vegades informacions que han resultat força valuoses… valuoses pel que fa a les informacions que anuncien i prevenen més que no pas lluiten de fet contra el crim. No tinc cap mena de dubte que una vegada haguem interpretat aquest escrit xifrat descobrirem que aquest comunicat és de la naturalesa que acabo d’explicar.

Holmes estengué el paper sobre el seu plat, que encara no havia fet servir. Jo em vaig incorporar i, inclinant-me sobre seu, vaig donar un cop d’ull a la curiosa inscripció, on hi havia escrit el següent:

534 C2 13 127 36 31 4 17 21 41

DOUGLAS 109 293 5 37 BIRLSTONE

26 BIRLSTONE 9 127 171



—Què en fareu, d’això, Holmes?

—Es tracta, òbviament, d’un intent de transmetre informació secreta.

—Però, com és possible utilitzar un escrit xifrat sense el codi?

—En aquest cas, de cap manera.

—Per què dieu «en aquest cas»?

—Perquè hi ha molts missatges xifrats que llegiria amb la mateixa facilitat amb què puc resoldre els mots encreuats del diari. Aquests ardits rudimentaris exerciten la intel·ligència sense fatigar-la. Però això és diferent. Es tracta clarament d’una referència a les paraules d’alguna pàgina d’un llibre. Mentre no sàpiga de quina pàgina i quin llibre es tracta, no puc fer-hi res.

—Però, per què «Douglas» i «Birlstone»?

—Sens dubte, perquè aquestes són paraules que no apareixen a la pàgina en qüestió.

—I doncs, per què no ha indicat el llibre?

—La vostra sagacitat innata, estimat Watson, aquesta astúcia inherent a la vostra manera de ser que fa les delícies dels vostres amics us hauria d’haver previngui dels riscs d’incloure el codi i el missatge dins el mateix sobre. Així, doncs, no tenim pas motius per a preocupar-nos massa, i és més, em sorprendria molt que no arribés una carta suplementària d’explicació o, el que és més probable, amb el nom del volum al qual es refereixen aquestes xifres.

Les impressions de Holmes foren confirmades al cap de ben pocs minuts, quan en Billy, el patge, féu acte de presència amb la carta que estàvem esperant.

—La mateixa lletra —observà Holmes mentre obria el sobre—, i aquesta vegada amb signatura —afegí amb veu exultant així que va desplegar la carta—. Vinga, posem-nos-hi, Watson.

El front se li arrugà, tanmateix, mentre desxifrava el contingut de l’escrit.

—Això és molt decebedor! Molt em temo, Watson, que totes les nostres expectatives s’han quedat en el no-res. Espero que el tal Porlock no es trobi en un gran compromís.

—«Benvolgut senyor Holmes» —començà a llegir en veu alta—, «no m’estendré massa en aquest afer. És massa perillós. Ell sospita de mi. Sé que sospita de mi. Es va adreçar directament cap a mi inesperadament poc després d’escriure l’adreça en aquest sobre amb la intenció de fer-vos arribar la clau del missatge xifrat. Sortosament, vaig poder ocultar-lo als seus ulls. Si l’hagués arribat a veure, jo hauria tingut seriosos problemes. Tanmateix, vaig llegir sospita i recel en els seus ulls. Si us plau, cremeu el missatge xifrat, ja que ara no us resultarà de cap utilitat. FRED PORLOCK».

Holmes restà una estona jugant amb la carta entre els seus dits, amb les celles arrufades, mentre esguardava el foc de la llar.

—Després de tot —digué finalment—, no hi deu haver res, en el missatge. Només hi deu haver la veu de la seva consciència culpable. Sabent-se un traïdor, deu haver llegit l’acusació en els ulls de l’altre.

—L’altre és, suposo, el Professor Moriarty.

—Qui si no? Quan algun dels convidats a aquesta festa parla sobre «ell», tothom sap a qui s’està referint. No hi ha més que un «ell» per a tots aquests convidats.

—Però, què és el que pot fer?

—Hum! Aquesta és una pregunta de difícil resposta. Quan tens un dels més grans cervells europeus en contra teu i tots els poders ocults darrere la seva esquena, hi ha infinites possibilitats. Tanmateix, l’amic Porlock està evidentment massa espantat. Només cal comparar la lletra de la nota amb la del sobre, escrita, segons diu ell, poc abans de rebre aquella visita de mal averany. Una és clara i ferma; l’altra és amb prou feines llegible.

—Així, doncs, per què ha escrit? Per què no es limitava a llençar la carta?

—Perquè tenia por que, en tal cas, jo fes algunes indagacions sobre ell, la qual cosa possiblement li suposaria més problemes.

—Sens dubte —vaig fer—. És clar —vaig recollir el missatge xifrat original i me’l vaig mirar amb el front arrugat—, és desesperant pensar que en aquesta tira de paper hi ha amagat un important secret susceptible de ser penetrat per un poder humà il·limitat.

Sherlock Holmes havia apartat el seu desdejuni, encara inèdit, i estava encenent la repugnant pipa que l’acompanyava en les seves reflexions més profundes.

—Ho ignoro! —va dir, mentre es feia enrere i fitava el sostre—. Potser alguns punts han escapat al vostre maquiavèl·lic intel·lecte. Considerem el problema a la llum de la raó pura. La referència d’aquest home és un llibre. Aquest és el punt de partida.

—Un punt de partida prou vague.

—Mirem, doncs, de reduir-lo a alguna cosa més simple. A mesura que hi projecto la meva ment, em sembla com més va menys impenetrable. Quines pistes tenim sobre aquest llibre?

—Cap.

—Bé, jo no diria tant. El missatge xifrat comença amb un pompós 534, no? Podem prendre-ho com una hipòtesi de treball segons la qual 534 és la pàgina concreta a la qual es refereix el missatge. Així, doncs, el nostre llibre s’ha convertit ja en un llibre extens, la qual cosa no deixa de ser una pista. Quines pistes més tenim sobre la naturalesa d’aquest extens llibre? El signe següent és C2. Què en penseu, Watson?

—Capítol segon, sens dubte.

—Difícilment, Watson. Estic segur que convindreu amb mi que, una vegada donada la pàgina, consignar el nombre del capítol és improcedent. Inclús si la pàgina 534 corresponia al capítol segon, l’extensió del primer seria de totes totes intolerable.

—Columna! —vaig exclamar.

—Brillant, Watson. Esteu esplèndid aquest matí. Si això no correspon a la columna, quedaré molt decebut. Ara, com veieu, estem començant a visualitzar un llibre extens, imprès a doble columna, cada una d’una longitud considerable, tal i com es desprèn del fet que una de les paraules apareix numerada en el document com la dos-cents noranta-tres. Hem assolit els límits de quina raó pot abastar?

—Em temo que el tenim.

—Certament us esteu fent víctima d’una injustícia. Una nova guspira d’inspiració, estimat Watson. Una altra idea lluminosa. Si el llibre fos un volum poc freqüent, me l’hauria enviat. En comptes d’això, ha intentat, abans que els seus plans es veiessin frustrats, d’enviar-me la clau dins d’aquest sobre. Així ho diu en la seva nota. Això semblaria indicar que el llibre és un que ell va pensar que jo no tindria cap dificultat en descobrir. Ell el tenia, i s’imaginava que jo el tindria també. En definitiva, Watson, es tracta d’un llibre molt comú.

—Això que dieu sembla certament plausible.

—De manera que hem limitat el nostre camp d’investigació fins a tenir un llibre extens, imprès a doble columna i d’ús comú.

—La Bíblia! —vaig cridar, triomfalment.

—Bé, Watson, bé! Però no, no el puc pas donar com a bo. En primer lloc, jo no pensaria en cap llibre que fos tan poc probable de trobar junt al colze d’un dels socis d’en Moriarty. A més, les edicions de Holy Writ són tan nombroses que ell difícilment hagués pogut suposar que dues còpies tinguessin la mateixa paginació. Aquest és clarament un llibre estandarditzat. Ell té per cert que la seva pàgina 534 correspon exactament a la meva pàgina 534.

—Però hi ha molt pocs llibres amb una correspondència tal.

—Exactament. Precisament aquí resideix la nostra salvació. La nostra recerca queda reduïda als llibres estandarditzats que hom suposa qualsevol pot tenir a casa seva.

—El «Bradshaw»!

—Hi ha alguns problemes, Watson. El vocabulari del «Bradshaw» és àgil i concís, però limitat. La selecció de paraules amb prou feines permetria la construcció de missatges generals. Així, doncs, eliminarem el «Bradshaw». El diccionari, em temo, és inadmissible per la mateixa raó. Què ens queda, doncs?

—Un almanac.

—Excel·lent, Watson! Estava segur que ho encertaríeu. Un almanac! Considerem les prestacions del Whitaker’s Almanack. És d’ús comú. Té el nombre de pàgines requerit. És imprès a doble columna. Si bé és reservat en el seu vocabulari primerenc, cap al final, si no recordo malament, esdevé força verbós. —Va anar a cercar el volum al seu escriptori—. Aquí tenim la pàgina 534, columna dos, un text força substanciós sobre el comerç i els recursos de l’Índia Britànica. Anoteu les paraules, Watson. La número tretze és «Mahratta». Em temo que no és un començament massa prometedor. La número cent vint-i-set és «govern», que aquesta vegada sí que té sentit, per bé que sigui irrellevant per a nosaltres i per al Professor Moriarty. Provem-ho un altre cop. Què és el que fa el govern de Mahratta? Ah! La paraula següent és «porcs-espins». Estem perduts, amic Watson! Això s’acabat.

Havia enraonat amb un to de broma, però la vibració de les seves espesses celles denotava la seva decepció i irritació. Jo restava al meu lloc pensarós i entristit esguardant el foc. Una sobtada exclamació de Holmes aconseguí de trencar el llarg silenci. Holmes s’arribà fins a un armari i en va extreure un segon volum de cobertes grogues.

—Paguem el preu, Watson, de ser massa moderns —cridà—. Som posteriors al nostre temps, i n’hem de suportar les penalitats derivades del fet. Som a set de gener, i no se’ns ha ocorregut res millor que consultar el nou almanac. És més que probable que en Porlock va construir el missatge a partir del vell. Sens dubte, ens ho hagués dit en la seva carta d’explicació si aquesta hagués estat escrita. Ara, vegem què és el que aquesta pàgina 534 ens té reservat. La paraula número tretze és «Hi», que és molt més prometedora. La número cent vint-i-set és «ha»… «Hi ha»… —els ulls de Holmes resplendien per l’excitació que l’envaïa, i els seus dits prims i nerviosos tremolaven mentre comptava les paraules— «perill». Ha! ha! Capital! Anoteu-ho, Watson. «Hi ha perill… ha… de… succeir… aviat… a». Ara ve el nom de «Douglas»… «ric… país… ara… a… Birlstone… Mansió… Birlstone… confidència… és… urgent». I bé, Watson, què penseu ara de la raó pura i els seus fruits? Si el verdulaire tingués alguna cosa semblant a un ram de llorer, enviaria en Billy a comprar-ne un.

Jo estava examinant l’estrany missatge que havia anotat, mentre Holmes l’anava desxifrant, en un foli.

—Quina estranya i complicada manera d’expressar allò que vol dir! —vaig observar.

—Al contrari, ho ha fet força bé —digué Holmes—. Quan esculls una sola columna de paraules amb què expressar allò que vols dir, no pots esperar aconseguir de fer tot allò que desitges. Has de deixar sempre algun petit repte per a la intel·ligència del destinatari. El missatge és perfectament entenedor. Algú trama alguna vilesa contra un tal Douglas, sigui qui sigui, un cavaller ric del país. N’està segur d’una cosa: hi ha pel mig una confidència urgent. Aquest és el resultat del nostre petit exercici d’anàlisi.

Holmes gaudia de la impersonal felicitat de l’artista que treballa en la seva millor obra, inclús quan es planyia de no assolir l’elevat nivell a què aspirava. Estava encara assaborint el seu èxit quan en Billy va obrir la porta i l’inspector MacDonald, de Scotland Yard, ingressà a la sala.

Va ser al final dels anys vuitanta que Alec MacDonald havia assolit la fama nacional que ara l’acreditava. Era un jove però lleial membre de la brigada de detectius, que s’havia distingit en diversos casos que li havien estat assignats. La seva constitució física, alta i prima, augurava una força excepcional, mentre que el seu crani esplèndid i els seus ulls enfonsats i llustrosos denotaven l’aguda intel·ligència que semblava emergir d’entre les seves espesses celles. Era un home silenciós i concís, de caràcter sever i un fort accent d’Aberdeen. Holmes l’havia ajudat ja un parell de vegades en la seva carrera amb èxit, i la seva sola recompensa havia consistit en el gaudi intel·lectual de considerar el problema. Per aquest motiu, l’afecte i el respecte que sentia l’escocès pel seu col·lega «amateur» eren pregons, i demostrava tals sentiments mitjançant la franquesa amb què consultava Holmes en cada dificultat. La mediocritat no coneix res més alt que ella mateixa, però el talent reconeix immediatament la genialitat, i MacDonald posseïa el suficient talent en el seu ofici com per entendre que no existia humiliació de cap mena en el fet de sol·licitar l’ajut d’algú que ja havia treballat tot sol a Europa gràcies a les seves qualitats i a la seva experiència. Holmes no semblava predisposat a brindar-li una relació d’amistat, però es mostrava sempre tolerant amb l’escocès, i aquesta vegada respongué a la salutació d’aquest amb un somriure.

—Sou un ocell primerenc, senyor Mac —digué—. Us desitjo que us divertiu amb el vostre cuc. Em temo que això vol dir que s’està preparant alguna vilesa.

—Si dèieu «espero» en comptes de «en temo», crec que seríeu més a prop de la veritat, senyor Holmes —respongué l’inspector amb un somriure—. Bé, potser una petita pessigada ens ajudarà a combatre el fred d’aquest matí. No, no puc fumar, us ho agraeixo. Cal que m’incorpori a la meva feina amb urgència. Les primeres hores són precioses per tal de resoldre un cas, i ningú no sap això millor que vós. Però… però…

L’inspector s’havia interromput sobtadament, i estava fitant amb una expressió de complet astorament un full de paper que hi havia sobre la taula. Es tractava del foli sobre el qual jo havia reproduït l’enigmàtic missatge.

—Douglas! —exclamà—. Birlstone! Què és això, Holmes? Dimoni, això és cosa de bruixeria! D’on heu tret aquests noms?

—Es tracta d’un missatge xifrat que el doctor Watson i jo hem pogut resoldre. Però, per què…? Què és el que passa amb aquests noms?

L’inspector ens mirava de l’un a l’altre amb evident desconcert.

—Només una cosa —digué finalment—: que el senyor Douglas, de la Mansió Senyorial de Birlstone, ha estat horriblement assassinat aquest matí.





2. Els discursos de mister Sherlock Holmes


Era un d’aquells moments dramàtics per als quals el meu amic existia. No cal ni dir que va quedar impressionat i fins i tot excitat per aquella inesperada notícia. Sense revelar ni un sol matís de crueltat en la seva expressió, semblava tanmateix insensible a qualsevol estímul. En efecte, si les seves emocions apareixien somortes, les seves percepcions intel·lectuals estaven desenvolupant una intensa activitat. No demostrava ni un bocí de l’horror que jo mateix havia experimentat tot seguit d’aquella lacònica declaració, però el seu rostre mostrava la tranquil·la i interessada actitud del farmacèutic que contempla com els cristalls van caient cap al fons de la seva solució sobresaturada.

—Notable! —digué per fi—. Realment notable!

—No sembleu pas sorprès.

—Interessat, mister Mac, però amb prou feines sorprès. Per què hauria d’estar-ho? Rebo un comunicat anònim d’algú que sé important, advertint-me que una certa persona és en perill. Al cap d’una hora m’assabento que el perill ja s’ha materialitzat i que la persona en qüestió és morta. Estic interessat, però, com podeu veure, no estic pas sorprès.

En unes quantes frases curtes posà l’inspector al corrent dels fets sobre la carta i el missatge xifrat. MacDonald escoltava amb el mentó recolzat sobre les mans, i les seves celles de color sorra s’ajuntaven sobre el nas.

—Aquest matí anava a Birlstone —digué—. He vingut per demanar-vos si volíeu acompanyar-me… vós i el vostre amic. Tanmateix, després del que m’heu explicat crec que potser faríem més feina a Londres.

—Jo no sóc de la mateixa opinió —anuncià Holmes.

—Per què no, mister Holmes? —cridà l’inspector—. Els diaris publicaran qualsevol cosa sobre el Misteri de Birlstone en un marge d’un o dos dies, però, on és el misteri si a Londres hi ha un home que ha profetitzat el crim fins i tot abans que aquest tingués lloc? Només cal que enxampem aquest home i la resta quedarà resolta.

—Sens dubte, mister Mac. Ara bé, com proposeu enxampar l’anomenat Porlock?

MacDonald tornà a examinar la carta que Holmes li havia passat.

—Datada a Camberwell… això no ens ajuda pas massa. El nom, segons heu dit, és un motiu. No disposem de gaire pistes, certament. No m’heu dit que li havíeu enviat diners?

—En dues ocasions.

—I com?

—Mitjançant sengles girs postals adreçats a l’oficina de correus de Camberwell.

—No heu provat mai de descobrir qui s’amaga sota aquest motiu?

—No.

L’inspector semblava sorprès i una mica desconcertat.

—Per què no?

—Perquè jo sempre tinc confiança. Li vaig prometre la primera vegada que em va escriure que no tractaria d’identificar-lo.

—Creieu que hi ha algú més darrere seu?

—Sé que sí.

—Aquest professor que us he sentit mencionar?

—Correcte.

L’inspector MacDonald somrigué, i les seves parpelles tremolaren lleument quan adreçà la mirada cap al lloc on era jo.

—No us puc pas amagar, senyor Holmes, que al C.I.D. creiem que teniu alguna abella dins el vostre capell a propòsit d’aquest professor. He fet algunes indagacions sobre el tema. Sembla un home molt respectable, erudit i talentós.

—Celebro que hagueu arribat tan lluny per tal de reconèixer un talent.

—Dimoni! No puc fer res més sinó reconèixer-lo! Després que vaig escoltar la vostra opinió, vaig fer tot el possible per veure’l. Vaig tenir una xerrada amb ell sobre els eclipsis. No em pregunteu com va arribar la nostra conversa fins a aquest tema. El cas és que amb una llanterna i un globus m’ho va aclarir tot en un minut. Em va deixar un llibre, i no m’importa reconèixer que era un pèl massa elevat per als meus coneixements, per bé que vaig tenir una bona educació a Aberdeen. Hauria pogut ser un excel·lent ministre, amb aquell seu rostre prim, aquell cabell gris i aquell to solemne en la parla. Quan va posar la seva mà sobre la meva espatlla quan ens acomiadàvem, em va fer la impressió de rebre la benedicció paterna abans d’aventurar-me en un món fred i cruel.

Holmes deixà escapar una rialleta i es fregà les mans.

—Esplèndid! —digué—. Esplèndid! Digueu-me, amic MacDonald: aquesta plaent i emotiva conversa va tenir lloc, suposo, a l’estudi del professor.

—En efecte.

—Una cambra elegant, no és cert?

—Molt elegant… Realment, era una bella sala, mister Holmes.

—Vós éreu assegut davant el seu escriptori?

—Justament.

—Amb el sol sobre els vostres ulls i el seu rostre a l’ombra?

—Bé, era el vespre, però crec recordar que el llum estava orientat sobre el meu rostre.

—Podria ser. Us vàreu fixar en una pintura penjada sobre el cap del professor?

—No acostumo a perdre’m cap detall de res, mister Holmes. Segurament això ho vaig aprendre de vós. Sí, em vaig fixar en la pintura… una jove amb el cap recolzat sobre les mans que esguarda l’espectador de costat.

—Aquell quadre és de Jean Baptiste Greuze.

L’inspector s’esforçava per semblar interessat.

—Jean Baptiste Greuze —continuà dient Holmes mentre ajuntava les puntes dels dits i es recolzava cap enrere a la cadira— va ser un artista francès que es va fer famós entre els anys 1750 i 1800. Estic al·ludint, és clar, a la seva carrera artística. Els crítics moderns han fet més que confirmar la ja de per si alta opinió que sobre ell es formaren els seus contemporanis.

Els ulls de l’inspector denotaven una abstracció poc menys que absoluta.

—No seria millor…? —digué.

—Ja ho estem fent —interrompé Holmes—. Tot això que estic dient guarda una molt directa i vital relació amb allò que heu denominat el Misteri de Birlstone. De fet, podríem considerar tot això com el veritable epicentre del cas.

MacDonald esbossà un somriure i em mirà interrogativament.

—Els vostres pensaments són una mica massa ràpids per a mi, mister Holmes. Vós deixeu una baula o dues de distància i jo ja no puc omplir el buit que heu deixat. Què dimonis pot relacionar aquest pintor finat i el cas de Birlstone?

—Tot coneixement esdevé útil per al detectiu —sentencià Holmes—. Fins i tot el fet trivial que l’any 1865 una pintura de Greuze titulada «La Jeune Fille à l’agneau» va ser valorat en no menys de quatre mil lliures a la sala Fortalis pot fer-vos endegar tot un procés de reflexions en la vostra ment.

I era clar que havia pogut fer-ho. L’inspector semblava per fi honestament interessat.

—Us he de recordar —continuà Holmes— que el sou del professor pot ser comprovat en uns quants llibres de tota confiança. És de l’ordre de les set-centes lliures anuals.

—Així, doncs, com va poder comprar…?

—Justament. Com va poder?

—És admirable —féu l’inspector, pensarosament—. Continueu, mister Holmes. Això comença a agradar-me.

Holmes somrigué. Sempre se sentia afalagat per l’admiració sincera… la característica d’un autèntic artista.

—Què hi ha de Birlstone? —preguntà.

—Ja hi haurà temps —respongué l’inspector mentre consultava el seu rellotge—. Tinc un cotxe esperant-me a la porta, i no trigaré més de vint minuts en arribar a Victoria. Però, sobre aquesta pintura… crec recordar que en certa ocasió, mister Holmes, em vàreu dir que mai no heu vist personalment el professor Moriarty.

—No, no l’he vist mai.

—Aleshores, com sabeu tant sobre les seves cambres?

—Ah! Això és diferent. He estat tres vegades a casa seva, dues d’elles esperant-lo sota diferents pretexts i havent marxat abans que ell arribés. I la vegada restant… bé, em resulta difícil haver de dir-ho davant d’un detectiu oficial. Va ser la darrera ocasió que vaig estar en aquella casa prenent-me la llibertat de remenar entre els seus papers, amb els resultats més imprevists.

—Vàreu trobar res de comprometedor?

—Res en absolut. Això és el que em va desconcertar. Tanmateix, també vós us heu fixat en aquell quadre. Sembla com si es tractés d’un home molt ric. Com ha assolit aquesta riquesa? Ell és solter. El seu germà és cap d’estació a l’oest d’Anglaterra. La seva càtedra li proporciona uns beneficis de set-centes lliures l’any. I té un Greuze.

—I bé?

—Molt possiblement, la conclusió és força evident.

—Voleu dir que gaudeix d’uns importants ingressos, i que deu obtenir-los d’una manera il·legal?

—Exactament. Per suposat, tinc d’altres raons per a pensar d’aquesta manera… dotzenes de fils prims que es dirigeixen vagament cap al centre de la teranyina on la metzinosa i estàtica criatura s’oculta. Tan sols faig menció del Greuze perquè així poso el tema a l’abast de les vostres pròpies observacions.

—Bé, mister Holmes, admeto que el que dieu és interessant. Més que interessant… és senzillament apassionant. Permeteu, però, que aclarim una mica més les coses, si és possible. Es tracta de falsificació, encunyació de moneda, robatori? D’on treu els diners?

—Heu llegit mai res sobre Jonathan Wild?

—Bé, el nom em resulta familiar. Un personatge de novel·la, no? No acostumo d’assessorar-me massa dels detectius de les novel·les… individus que fan coses extraordinàries i mai no t’ensenyen com ho han fet. És tan sols inspiració, no negoci.

—Jonathan Wild no era un detectiu, ni cap personatge de novel·la. Era un mestre del crim, i va existir el segle passat, cap al 1750.

—Aquestes coses no són pas per a mi. Jo sóc un home pràctic.

—Mister Mac, allò més pràctic que podríeu fer en la vostra vida seria tancar-vos a casa durant tres mesos i llegir dotze hores al dia els annals del crim. Tot segueix un cercle viciós, fins i tot el professor Moriarty. Jonathan Wild va ser la força oculta dels criminals londinencs, als quals va vendre els seus cervells i la seva organització per una comissió del cinquanta per cent. La vella roda gira i tot torna a succeir. Ja tot s’ha esdevingut abans i tornarà a esdevenir-se. Us diré un parell de coses sobre en Moriarty que potser us interessaran.

—Ja m’heu interessat prou fins ara.

—Crec saber qui és la primera baula d’aquesta cadena… una cadena amb aquest Napoleó en un extrem i un centenar de peons de brega: carteristes, xantatgistes, tramposos i d’altres, confegint tots ells una bonica gamma delictiva. El seu cap suprem és el coronel Sebastian Moran, tan distant, fred i inaccessible davant de la llei com el seu propi caràcter dóna a entendre. Quant creieu que li paguen?

—M’agradaria saber-ho.

—Sis mil lliures anuals. I això, només en concepte de la venda de cervells… el principi americà per antonomàsia en negocis, com ja sabeu. Em vaig assabentar d’això com a resultat d’un intercanvi d’informació. És més del que guanya el primer ministre. Aquest detall us pot donar una idea dels ingressos d’en Moriarty i del terreny en el qual treballa. Una altra cosa. Darrerament me les vaig arreglar per accedir a alguns dels xecs signats per en Moriarty… tan sols alguns xecs innocents i comuns, amb els quals el professor paga els seus comptes domèstics. Doncs bé, aquests xecs eren expedits per sis bancs diferents. No us impressiona ni tan sols una mica, això?

—Certament, però, què n’heu deduït, d’això?

—Que no desitja xafarderies a propòsit de la seva fortuna. Ningú no hauria de saber el que té. No tinc cap dubte que té vint comptes oberts en bancs diferents, i l’embalum de la seva riquesa exterior és al Deutsche Bank o al Crédit Lyonnais, amb tota probabilitat. Quan tingueu un parell d’anys lliures, us recomano que us consagreu a l’estudi del professor Moriarty.

L’inspector MacDonald semblava cada cop més impressionat a mesura que la conversa anava avançant, fins al punt de perdre’s en el seu interès. Ara, la seva intel·ligència pràctica, tan característica dels escocesos, el retornava a l’epicentre del cas que l’havia portat fins a aquella cambra.

—Tanmateix, crec que pot esperar —digué—. Ens heu desviat del tema amb les vostres interessants anècdotes, mister Holmes. Però allò que realment interessa és la vostra teoria segons la qual existeix alguna connexió entre el professor i el crim, i que això ho heu deduït de l’avís que heu rebut del tal Porlock. Podem arribar una mica més lluny?

—Hauríem de formular una concepció sobre els motius del crim. Es tracta, segons he deduït de les vostres primeres impressions, d’un assassinat inexplicable, o, si més no, inexplicat. Ara bé, si presumim que la font del crim és la que sospitem, hi pot haver dos motius diferents. En primer lloc, us he de dir que en Moriarty governa els seus amb un bastó de ferro. La seva disciplina és tremenda. Tan sols existeix una modalitat de càstig en el seu codi: la mort. Així, doncs, hem de suposar que aquest home assassinat… aquest tal Douglas, el destí imminent del qual era conegut per un dels subordinats del gran criminal… va trair d’alguna manera el cap. El càstig hauria d’ésser conegut per tota la briva per tal d’inculcar en ells el temor a la mort.

—Bé, és una possibilitat, mister Holmes.

—L’altra és que es tracti d’una maniobra pensada per en Moriarty en la dinàmica ordinària dels seus negocis. Hi va haver robatori?

—No en tinc cap notícia.

—En cas d’haver-n’hi hagut, hauríem d’aparcar la meva primera hipòtesi i treballar amb la segona. En Moriarty podria haver-se vist obligat a maquinar aquest crim per tal de repartir-se’n els beneficis, o potser va rebre molts diners per tal de dirigir el cop. Tot és possible. Però, sigui com sigui, o fins i tot si existeix una tercera probabilitat, és a Birlstone on hem d’anar a cercar la solució. Conec el nostre home prou bé com per suposar que ha deixat allí alguna pista que ens pot conduir fins a ell.

—Doncs… cal que anem a Birlstone ara mateix! —cridà MacDonald, tot saltant de la seva cadira—. Dimoni! És més tard del que m’imaginava… Us puc concedir cinc minuts perquè us prepareu, però no més.

—Seran més que suficients per a tots dos —digué Holmes, mentre s’incorporava i s’afanyava a canviar-se la bata per un abric—. De camí cap allí, mister Mac, us agrairé que em poseu al corrent de tots els detalls.

«Tots els detalls» eren, dissortadament, ben poca cosa, però suficients com per assegurar-nos que el cas al qual ens enfrontàvem constituïa tot un repte per als experts. Holmes es mostrava animat i es fregava les mans mentre escoltava els esparsos però significatius detalls sobre el crim. Quedava enrere una sèrie llarguíssima de setmanes sense activitat, i ara, finalment, ens arribava un present digne dels més que notables poders deductius de Holmes. Tanmateix, tots els regals especials esdevenen una càrrega per a llurs destinataris si no es fan servir, i aquest esmolador de cervells es rovella i es fa malbé amb la inactivitat. Els ulls de Sherlock Holmes lluentejaven, els seus pòmuls pàl·lids adquirien una tonalitat càlida i el seu rostre ansiós brillava amb la resplendor habitual cada vegada que el seu treball el reclamava. Inclinat endavant en el seient del cotxe, escoltava amb la màxima atenció el breu esbós que MacDonald féu de l’assumpte que ens esperava a Sussex. L’inspector havia estat també avisat, tal i com ens va explicar, mitjançant una nota que li havia arribat aquell mateix matí amb el primer tren. White Mason, l’oficial local, era amic personal de MacDonald, per la qual cosa aquest havia estat posat sobre avís molt més d’hora del que era habitual a Scotland Yard quan els agents provincials reclamaven assistència, i es tractava sempre de casos extremament difícils sobre els quals l’expert de la gran ciutat es veia obligat a treballar.

«Benvolgut inspector MacDonald» —resava la carta que ens va llegir—, «els requisits oficials per als vostres serveis són explicats en un sobre a part. Aquest comunicat és de caràcter privat. Feu-me saber quin tren matinal podeu prendre cap a Birlstone, i faré el que em resulti possible per venir a rebre-us… si no estic massa ocupat. Aquest és un cas singular. No perdeu ni un sol instant. Si us plau, si podeu portar mister Holmes amb vós, feu-ho, perquè és molt possible que trobi alguna cosa gràcies a la seva celebrada intuïció. Podríeu molt bé pensar que tot això ha estat maquinat per tal d’aconseguir un efecte teatral de no ser perquè hi ha un home mort pel mig. Dimoni! És un cas ben singular!».

—El vostre amic no sembla pas ser un boig —observà Holmes.

—No, senyor; White Mason és un home molt viu, des del meu punt de vista.

—Bé, teniu res més?

—Ell ens posarà al corrent de tots els detalls així que el veiem.

—Així, doncs, com sabíeu la història de mister Douglas i el fet que havia estat horriblement assassinat?

—Perquè figurava en l’informe oficial. No hi diu pas «horrible», allí. Aquest no és pas un terme reconegut oficialment. En qualsevol cas, esmentava el nom de John Douglas. Explicava també que havia mort a conseqüència de les ferides rebudes al cap per un tret de fusell. Mencionava l’hora del crim: la mitjanit passada, i afegia que es tractava sens dubte d’un cas d’homicidi, que no havia estat fet cap arrest i que el cas presentava algunes circumstàncies prou inexplicables i extraordinàries. Això és exactament tot el que sabem fins ara, mister Holmes.

—Així, doncs, amb el vostre permís, ho deixarem tot tal com està. La temptació d’elaborar teories prematures és el pitjor enemic de la nostra professió. De moment, només tinc per certes dues coses: un gran cervell a Londres i un home mort a Sussex. Ara, caldrà anar confegint les baules de la cadena.





3. La tragèdia de Birlstone


I ara, per un moment, procuraré de deixar de banda la meva insignificant personalitat per tal de narrar els fets que s’esdevingueren abans que féssim la nostra aparició sobre l’escenari a la llum dels coneixements que havíem abastat prèviament. Només així podré aconseguir que el lector consideri en la justa mesura les persones implicades i l’estranya manera com llur destí fou alterat.

La vila de Birlstone és una petita i antiga aglomeració de cases de camp, al límit septentrional del comtat de Sussex. En el decurs de molts segles la seva fesomia havia restat inalterada, però en els darrers anys el seu pintoresquisme i la seva envejable situació geogràfica han atret molts residents forans, que han construït les seves cases fins més enllà dels boscos que inicialment contornejaven el poble. Aquests boscos eren localment considerats com el límit de l’enorme reserva forestal de Weald, que es comença a aclarir a mesura que assoleix els turons cretosos situats al nord. Un bon nombre de petits establiments s’afanyà a cobrir les necessitats d’una població en expansió, fins al punt que Birlstone passà de ser una antiga vila a una ciutat moderna. Ara és el centre d’una considerable àrea del país. Tunbridge Wells, la segona ciutat en importància de la regió, se situa deu o dotze milles a l’est, prop de la frontera amb el comtat de Kent.

A mitja milla aproximadament del centre urbà, enmig d’un vell parc famós pels seus bells exemplars de faigs, es troba la Mansió Senyorial de Birlstone. Una part d’aquest venerable edifici data dels temps de la primera Croada, quan Hug de Capus bastí una fortalesa en el centre de l’estat que li havia estat concedit pel Rei Roig. Aquesta fortalesa fou destruïda per un incendi el 1543, i algunes de les seves pedres, ennegrides pel foc, foren reutilitzades en la construcció d’una mansió de maons sobre les ruïnes de l’antic castell feudal, en temps de Jaume I d’Anglaterra. La mansió senyorial, amb els seus frontons i les seves petites finestres de vidres romboïdals, és pràcticament la mateixa que va aixecar el constructor al començament del segle disset. Dels dos fossats que envoltaven l’edifici per salvaguardar el propietari d’atacs no desitjats, un ha estat assecat i desenvolupa la humil funció de jardinet. El fossat interior, en canvi, resta intacte, amb els seus dotze metres d’amplada i només uns pocs cms. de profunditat, envoltant, això sí, la totalitat de la casa. Un petit rierol omple el fossat i després l’abandona, de manera que l’aigua, per bé que tèrbola, no queda mai estanyada. Les finestres de la planta baixa sobresurten trenta cms. de la superfície de l’aigua. L’únic accés a la casa consisteix en un pont llevadís, les cadenes i politges del qual s’havien rovellat i trencat amb el pas inexorable del temps. Els darrers propietaris de la mansió, tanmateix, gent de provada empenta, han reparat el pont de manera que aquest no solament és capaç de ser aixecat, sinó que de fet és aixecat tots els vespres i abaixat cada matí. Recollint així el costum propi dels dies del règim feudal, la mansió senyorial esdevé una illa durant la nit, la qual cosa té una especial significació respecte al misteri que ben aviat atrauria l’atenció de tot Anglaterra.

La casa havia estat desocupada durant uns quants anys, i semblava predestinada a una fatal decadència quan els Douglas en van prendre possessió. Aquesta família era integrada per dues persones solament: John Douglas i la seva esposa. Douglas era un home molt ferm quant al seu caràcter i la seva persona; als seus cinquanta anys aproximadament, la seva vigorosa constitució física no semblava haver perdut gens la força i l’energia de què havia gaudit de jove: rostre abrupte, mandíbules robustes, un bigoti canut i uns ulls penetrants de color gris. Apareixia alegre i genial davant de tothom, però quelcom d’informal en les seves maneres denotaven que procedia d’un estatus social força més modest que el de l’alta societat del comtat de Sussex. Tanmateix, si bé al començament era vist amb una certa curiositat i reserva pels seus veïns, més cultivats, ben aviat adquirí una gran popularitat entre els vilatans, gràcies a la seva predisposició a participar en qualsevol activitat local com a organitzador o fins i tot com a animador, ja que, essent posseïdor d’una excel·lent veu de tenor, no es feia pregar massa quan li demanaven una cançó. Semblava estar podrit de diners, que, segons deia la gent, havia obtingut d’uns camps aurífers que posseïa a Califòrnia, i ell mateix, així com la seva esposa, havien deixat molt clar que havia gastat una bona part de la seva vida a Amèrica. La bona impressió que havien deixat la seva generositat i el seu tarannà democràtic s’havia vist incrementada per una total indiferència davant el perill. Quan es va incendiar la vicaria, per exemple, es distingí per l’audàcia amb què ingressà a l’edifici per tal de salvar la propietat quan la brigada de bombers del lloc ja havia deixat aquella missió per impossible. Aquest és un esbós de la història del tal John Douglas, de la mansió senyorial, el qual en cinc anys s’havia fet amb una excel·lent reputació a Birlstone.

La seva esposa també era popular entre aquells qui havien tingut el plaer de conèixer-la, per bé que, des del punt de vista de la tradició anglesa, les visites inesperades a una estrangera que acabava d’arribar al comtat no eren precisament ben vistes. Això no semblava importar gaire a aquella dona en la mesura que semblava enterament consagrada al seu marit i a les seves ocupacions domèstiques. Era del domini públic que era una senyora ben situada que havia conegut mister Douglas a Londres, l’època en què ell era vidu. Era una dona atractiva, alta, morena i esvelta, una vintena d’anys més jove que el seu marit, una diferència que no semblava pas alterar l’harmonia de llur vida conjugal. No obstant això, algunes vegades aquells qui coneixien millor la parella havien notat que entre tots dos no existia una confiança perfecta, des del moment que ella semblava reticent respecte al passat del seu marit o bé, el que resultava potser més probable, no n’estava pas massa assabentada. Aquesta circumstància havia estat assenyalada també per algunes persones observadores, a les quals no havia passat pas desapercebut algun que altre símptoma de nerviosisme en missis Douglas, que es disgustava especialment quan el seu marit es retardava una mica massa en les seves absències. En una tranquil·la vila camperola, on qualsevol xafarderia esdevé una notícia de gran abast, aquesta debilitat de la senyora de la mansió senyorial no passava sense despertar els més diversos comentaris, fins al punt de quedar enregistrada amb caràcters indelebles en la memòria popular quan els esdeveniments adquiriren una significació especial.

Hi havia, a més, un altre individu que establí la seva residència sota la mateixa teulada, si bé ho va fer durant un lapse de temps molt curt, però la presència del qual, coincident amb els estranys successos que seran descrits tot seguit, divulgà amb especial ressò el seu nom entre el públic. Es tractava de Cecil James Barker, de Hales Lodge, Hampstead. La figura alta de Cecil Barker resultava familiar en el carrer principal de la vila de Birlstone, i era considerat un freqüent i conspicu visitant de la mansió. Era catalogat com l’únic amic que havia sobreviscut a l’inconegut passat de mister Douglas, en companyia del qual se l’acostumava a veure. Ningú no dubtava tampoc que en Barker era un cavaller anglès, però segons les seves pròpies explicacions havia conegut mister Douglas a Amèrica, on hi havia intimat. Semblava ser un home força ric, i era reputat com a solter. Era més jove que en Douglas, tindria uns quaranta-cinc anys com a molt. Alt, robust, ample de pit, amb un rostre ben rasurat i perfil de boxador, celles negres i espesses i un parell d’ulls foscos i autoritaris que el permetrien, inclús sense l’ajuda de les seves robustes mans, d’obrir-se pas entre una multitud hostil. Mai no muntava a cavall ni anava de cacera, sinó que es limitava a passar el temps vagant pels encontorns del nucli antic amb la pipa entre els llavis, o bé passejant en cotxe amb el seu amfitrió o amb la seva amfitriona en absència d’ell, a través dels bells prats de la comarca. «Un cavaller tolerant i ferm», deia n’Ames, el majordom. En Barker era cordial i íntim amb mister Douglas, i no era menys amistós amb missis Douglas, una amistat que en més d’una ocasió havia incitat les ires del marit, fins al punt que aquesta circumstància no passava pas desapercebuda als criats. Tal era la tercera persona que habitava la casa quan s’esdevingué la tragèdia. Pel que fa a la resta d’habitants de la mansió, cal esmentar el pulcre, respectable i capaç Ames i la senyora Alien, una doneta rodanxona i endreçada que rellevava la seva mestressa de les tasques domèstiques. La resta dels criats de la casa, sis en total, no observen cap relació amb els fets esdevinguts la nit del 6 de gener.

Fou a tres quarts de dotze de la nit quan la primera alarma arribà a la petita comissaria de policia a càrrec del sergent Wilson, del Cos Policial de Sussex. Mister Cecil Barker, molt excitat, escometé la porta i trucà al timbre impetuosament. Una tragèdia terrible s’havia esdevingut a la mansió senyorial, i mister John Douglas havia estat assassinat. Aquest fou el missatge que amb prou feines aconseguí de donar a entendre als policies tot esbufegant. Després tornà a corre-cuita a la mansió, seguit del sergent, que arribà a l’escena del crim pocs minuts després de la mitjanit i una vegada formalitzats els pertinents avisos a les autoritats del comtat que alguna cosa seriosa estava passant.

En arribar a la mansió, el sergent s’adonà que el pont llevadís era abaixat, les finestres plenes de llum i tots els criats en un estat de salvatge confusió i alarma, apilats a la sala, amb el rostre pàl·lid. L’espantat majordom es retorçava les mans a l’entrada. Només Cecil Barker semblava capaç de controlar les seves emocions. Havia obert la porta més pròxima a l’entrada i havia invitat el sergent a seguir-lo a l’interior de la casa. En aquell mateix moment arribà el doctor Wood, el jovial metge de capçalera de la vila. Tots tres homes van ingressar a la cambra fatal plegats, mentre l’horroritzat majordom s’afanyava a tancar la porta darrere per tal d’ocultar la terrible escena a la resta del servei domèstic.

El cadàver estava estenallat a terra sobre l’esquena, al centre de l’habitació, amb els membres estesos. Portava una bata de color rosa sobre el pijama, i unes sabatilles d’estar per casa sobre els seus peus nus. El doctor s’agenollà al seu costat després d’agafar la làmpada de peu que hi havia sobre la taula. Un sol cop d’ull fou suficient perquè el metge s’adonés que la seva presència allí podia ser definitivament dispensada. Aquell home havia estat horriblement ferit. Sobre el seu pit descansava una curiosa arma, una escopeta de canons retallats amb dos gallets. Era clar que havia estat disparada a boca de canó, i que la víctima havia rebut l’impacte íntegrament a la cara, de manera que tenia el cap fet a trossos. Els gallets havien estat pitjats alhora, a fi i efecte de fer la descàrrega simultània més destructiva.

L’agent de policia del poble se sentia preocupat i desbordat per la tremenda responsabilitat que sobtadament havia caigut sobre seu.

—No toquem res fins que arribin els meus superiors —digué amb veu molt baixa, mentre esguardava amb horror aquell cap destrossat.

—Fins ara, ningú no ha tocat res —anuncià Cecil Barker—. En puc respondre. Tot està tal i com jo ho vaig trobar.

—I quan va ser? —preguntà el sergent, mentre treia el seu bloc de notes.

—A dos quarts de dotze. Jo encara no havia començat a desvestir-me i em trobava assegut al costat del foc, a la meva cambra, quan vaig sentir el tret. No va ser molt fort, més aviat em va donar la impressió que havia estat amortit. Vaig sortir corrents cap aquí. Crec que no van passar més de trenta segons fins que vaig arribar a aquesta habitació.

—La porta, era oberta?

—Sí, era oberta. El pobre Douglas era estès tal i com el veieu ara. Sobre la taula hi havia encès el seu canelobre de nit. La làmpada, la vaig encendre jo uns minuts després.

—No vàreu veure ningú?

—No. Vaig sentir com missis Douglas baixava les escales darrere meu, i vaig córrer cap a ella per tal d’evitar que veiés aquesta espantosa escena. Llavors va aparèixer la senyora Alien, la mestressa de casa, i es va endur missis Douglas.

Entretant, havia arribat n’Ames, i tots dos vàrem entrar corrents a l’habitació.

—Tanmateix, tinc entès que el pont resta aixecat durant tota la nit.

—Sí, era aixecat fins que jo el vaig abaixar.

—En tal cas, com pot haver fugit l’assassí? Sembla fora de dubte que mister Douglas s’ha suïcidat.

—Això és el que vam creure en un primer moment, però… mireu. —En Barker féu córrer la cortina i mostrà que la finestra de vidres romboïdals era oberta del tot—. I mireu això! —Prengué la làmpada i il·luminà amb ella una taca de sang, similar a una petjada de bota, que havia quedat a l’ampit de fusta de la finestra—. Algú ha estat aquí per tal de fugir.

—Esteu insinuant que algú ha travessat el fossat?

—Exactament.

—Aleshores, si vàreu arribar a l’habitació mig minut després del crim, l’assassí deuria ser a l’aigua en aquell precís moment.

—No en tinc cap dubte. Ara em penedeixo de no haver corregut cap a la finestra. Però la cortina era tirada, com heu vist, i no se’m va pas acudir. Llavors vaig sentir arribar missis Douglas, i no podia pas deixar-la entrar a l’habitació. Hauria estat massa terrible per a ella.

—I tan terrible! —exclamà el doctor, amb els ulls clavats en aquell cap destrossat i el gran bassal de sang que l’envoltava—. No havia vist unes ferides tals des de l’accident del ferrocarril de Birlstone.

—Però… el que vull dir… —deia el sergent de policia, el lent i rústec sentit comú del qual continuava ancorat a la finestra—. Sembla perfectament possible que, segons dieu, l’assassí fugis travessant el fossat, però el que us vull preguntar és… com va poder entrar a la casa si el pont era aixecat?

—Ah! Vet ací el misteri —respongué en Barker.

—A quina hora va ser aixecat?

—Cap a les sis de la tarda —precisà n’Ames, el majordom.

—Tinc entès —observà el sergent— que normalment és aixecat quan es fa fosc, i això s’esdevé més aviat cap a dos quarts de cinc que no pas cap a les sis, en aquesta època de l’any.

—Missis Douglas tenia convidats a prendre el te —explicà n’Ames—. No es podia aixecar el pont fins que se n’anessin, i va ser quan van marxar que jo mateix ho vaig fer.

—Aleshores, tot es redueix al següent —digué el sergent—: Si algú va ingressar a la casa des de l’exterior… si aquests convidats ho van fer… hauria d’haver entrat pel pont abans de les sis i restar amagat aquí fins que mister Douglas entrés a l’habitació passades les onze.

—Justament. Mister Douglas fa cada nit un tomb per la casa, abans de retirar-se a dormir, per comprovar que tot estigui en ordre. Això és el que l’ha portat fins aquí. L’assassí deuria estar esperant-lo, i li va disparar. Tot seguit va fugir per la finestra, deixant-se l’escopeta. Així és com m’imagino que ha passat tot… és l’explicació més adient a la vista de com s’han desenvolupat els fets.

El sergent va recollir una targeta que hi havia al terra, al costat del cadàver. En ella, apareixien escrites en tinta, de qualsevol manera, les inicials V.V., i immediatament a sota el número 341.

—Què és això? —preguntà el policia mentre s’ajupia per recollir la carta.

En Barker se la va mirar amb curiositat.

—No l’havia pas vista —confessà—. L’assassí deu haver-la deixada junt a la víctima.

—V.V. 341. No li veig cap tipus de sentit.

—Què és V.V.? Les inicials d’algú, potser. Què heu trobat, doctor Wood?

Es tractava d’un martell de considerable grandària, que havia quedat sobre l’estora estesa davant la llar de foc. Semblava un martell dels que hom utilitza per a resoldre petites tasques domèstiques. Cecil Barker assenyalà una capseta de claus de llautó que descansava sobre el palmar de la xemeneia.

—Mister Douglas va estar canviant els quadres de lloc, ahir —explicà—. Jo mateix el vaig veure pujat sobre aquella cadira clavant el quadre gran. Això explica la presència del martell.

—Potser fóra millor que el deixéssim sobre l’estora, tal i com l’hem trobat —digué el sergent mentre es gratava el cap en un signe d’evident perplexitat—. Serà necessari recórrer als cervells més eminents per tal d’arribar al fons d’aquest misteri. Passarem el cas a Londres. —Prengué la làmpada i començà a deambular per la cambra—. Carai! —exclamà, sobtadament excitat, mentre feia córrer la cortina de la finestra cap a un costat—. A quina hora es van fer córrer aquestes cortines?

—Quan encenem les làmpades —respongué el majordom—, poc després de les quatre.

—Algú ha estat amagat aquí darrere, d’això no hi ha dubte. —Hi apropà la làmpada i a l’instant es feren molt visibles unes petjades de botes enfangades en un racó—. Estic en condicions de dir que això confirma la vostra teoria, mister Barker. Sembla ser que l’home va entrar a la casa després de les quatre, quan les cortines eren tirades, i abans de les sis, quan el pont era abaixat. S’introduí en aquesta habitació perquè va ser la primera que va veure. Com que no hi havia cap altre lloc millor per a amagar-se, ho va fer darrere les cortines. Tot això sembla perfectament lògic. També sembla probable que el seu principal objectiu consistís en robar, però mister Douglas el va sorprendre casualment, de manera que el va matar i va fugir.

—Així és com ho veig jo també —digué en Barker—. Però, no estem gastant un temps preciós? No seria millor que comencéssim a escorcollar la zona per veure d’enxampar l’assassí?

El sergent considerà aquella suggerència per un moment.

—No hi ha cap tren fins a les sis del matí, de manera que no pot haver fugit en tren. Si ha fugit corrents, a peu, algú el deu haver vist. Tanmateix, no puc marxar d’aquí abans de ser rellevat. I tampoc no puc permetre que cap de vostès abandoni aquest lloc.

El metge havia agafat la làmpada i estava estudiant detingudament el cos.

—Què és aquest senyal? —preguntà—. Podria tenir alguna relació amb el crim?

El braç dret del cadàver era fora de la màniga de la bata i alçat a l’altura del colze. Cap a la meitat de l’avantbraç apareixia gravat un curiós dibuix de color marró, un triangle inscrit dins un cercle, que contrastava vivament amb el to pàl·lid de la pell.

—No està tatuat —anuncià el doctor, després de posar-se les ulleres per tal de veure-ho amb més detall—. Mai no havia vist una cosa igual. Aquest home ha estat marcat, de la mateixa manera que marquen el bestiar. Què significa, això?

—No us sabria pas dir el significat d’això —intervingué Cecil Barker—, però he de reconèixer que he vist aquest senyal al braç de mister Douglas durant els últims deu anys.

—Jo també —afegí el majordom—. Quan, en certa ocasió, el senyor es va arromangar les mànigues, em vaig adonar que duia aquest senyal. Sovint m’he preguntat quin significat deuria tenir.

—En tal cas, no té res a veure amb el crim —sentencià el sergent—. Tanmateix, és molt estrany. Tot el que es refereix a aquest cas és molt estrany. I bé, què passa ara?

El majordom acabava de deixar anar una exclamació de sorpresa, i estava assenyalant la mà estesa de la víctima.

—Li han pres l’anell de casat! —exclamà tot sobresaltat.

—Què?

—Sí, de veritat! El senyor sempre duia la seva aliança d’or al dit petit de la mà esquerra. A sobre hi duia l’anell amb la palleta d’or, i l’anell de l’espiral al dit cor. Els anells de la palleta i de l’espiral hi són, però l’aliança de matrimoni ha desaparegut.

—Té raó —confirmà en Barker.

—Esteu insinuant —preguntà el sergent— que l’aliança de matrimoni era sota l’altre anell?

—Sempre!

—De manera que l’assassí, o qui sigui que fos, en primer lloc li va treure l’anell que vós anomeneu «de la palleta», tot seguit li va prendre l’aliança de matrimoni i finalment li va tornar a posar el que havia tret primer.

—Justament.

L’atabalat agent de la policia local bellugà el cap negativament.

—En sembla que com més aviat passem aquest cas a Londres, millor —digué—. En White Mason és un home intel·ligent. Cap assumpte local no ha resultat mai massa complicat per a ell. Crec que no trigaria pas massa en acudir a ajudar-nos, però no estarà de més passar un comunicat a Londres. Sigui com sigui, no m’avergonyeix haver de dir que aquest assumpte és massa espès per al meu gust.





4. Foscor


A les tres del matí, el detectiu en cap del comtat de Sussex, obeint la trucada urgent del sergent Wilson, havia arribat directament de la seva caserna en una calessa després d’un atrafegat viatge. Posteriorment, havia deixat un missatge per a Scotland Yard al tren de les sis menys vint, i ara, a les dotze del migdia, ens estava esperant a l’estació de Birlstone per tal de donar-nos la benvinguda. Mister White Mason donava la impressió de ser una persona tranquil·la i reservada, portava un vestit de xeviot ample i tenia una cara rogenca i ben afaitada, un cos robust i unes cames tortes però vigoroses, protegides per sengles polaines. Semblava més aviat un granger, un guardabosc retirat o qualsevol personatge relacionat amb activitats camperoles, que no pas un reputat exemplar d’oficial de la policia provincial.

—Un cas certament fora de sèrie, mister MacDonald —repetia una i altra vegada—. Tenim els periodistes empipadors com les mosques des del moment que es van assabentar del fet. Espero que puguem enllestir la feina abans que comencin a ficar el nas pertot i ens facin perdre les pistes. Que jo recordi, no s’ha vist mai abans un cas similar. Tenim força feina per a vós, mister Holmes. I també per a vós, doctor Watson: en aquest afer també els metges hi tenen alguna cosa a dir. Els han reservat una cambra al Westville Arms. No hem pogut pas trobar res millor, però tinc entès que aquest lloc és net i bo. El mosso s’ocuparà de les seves maletes. Per aquí, cavallers, si em volen fer el favor.

Era un home actiu i genial, aquest detectiu de Sussex. En deu minuts ja érem instal·lats al nostre allotjament. Deu minuts més, i érem asseguts al vestíbul de la fonda i posats al corrent dels esdeveniments que he descrit al capítol precedent. En MacDonald prenia alguna que altra nota en el seu bloc, mentre Holmes seia totalment absort, amb l’expressió de sorpresa i reverent admiració amb què el botànic estudia un rar i preciós espècimen floral.

—Notable! —digué quan la narració hagué assolit el seu final—. Certament notable! Difícilment puc recordar un cas en el qual les circumstàncies fossin tan peculiars.

—Estava segur que diríeu això mateix, mister Holmes —anuncià White Mason, no sense orgull—. Com veieu, aquí, a Sussex, estem a l’altura dels temps que corren. Ara, ja coneixen els fets fins que em vaig reunir amb el sergent Wilson entre les tres i les quatre d’aquest matí. Dimoni, vaig fer que se m’enduguessin l’euga! Potser no hauria d’haver-me precipitat, perquè de fet no hi havia gran cosa que jo pogués fer. Era el sergent Wilson que s’ocupava personalment del cas. L’únic que vaig fer jo va ser contrastar i considerar els fets, així com afegir alguna que altra observació.

—Per exemple? —interrogà Holmes, amb impaciència.

—Per exemple, vaig procedir a examinar el martell. El doctor Wood es va brindar gentilment a ajudar-me. No vàrem trobar cap signe de violència en ell. Vaig suposar que, si mister Douglas s’havia defensat amb el martell, hauria ferit l’assassí, de manera que sobre l’estora hauria quedat alguna taca de sang. Tanmateix, tal taca no existia.

—Això, és clar, no prova absolutament res —féu notar l’inspector MacDonald—. Hi ha hagut molts crims en els quals hom ha utilitzat un martell i en aquest, en canvi, no ha aparegut cap indici.

—Certament, això no prova pas que el martell no fos utilitzat, però hauríem d’haver-hi trobat taques de sang i aquestes no hi eren. Seguidament vaig examinar l’escopeta. Utilitzava cartutxos de perdigons, i, tal i com va observar el sergent Wilson, els dos gallets havien estat pitjats alhora per tal de descarregar tots dos canons al mateix temps. Sigui qui sigui l’inventor d’aquest sistema, es va assegurar que les ferides ocasionades per aquesta arma fossin mortals de necessitat. Aquesta escopeta de canons retallats no fa més de seixanta centímetres de llargada, de manera que qualsevol individu podria ocultar-la fàcilment sota l’abric. No hi figurava el nom íntegre del fabricant: en l’espai entre tots dos canons hi havia gravades les lletres «PEN»; la resta del nom havia estat asserrat amb el tros que faltava dels canons.

—Una «P» majúscula molt florejada, i la «E» i la «N» en minúscula? —preguntà Holmes.

—Exacte.

—Pennsylvania Small Arm Company… una prestigiosa firma americana d’armes de foc —digué Holmes.

White Mason esguardà el meu amic de la mateixa manera que un practicant del poble es mira l’afamat especialista del carrer Harley que amb una sola paraula resol les dificultats que l’obsessionaven.

—Gràcies per la seva ajuda, mister Holmes. No hi ha dubte que teniu raó. Esplèndid! Esplèndid! Teniu potser emmagatzemats a la vostra memòria els noms de tots els fabricants d’armes del món?

Holmes desvià el tema amb un gest amb la mà.

—No hi ha cap dubte que es tracta d’una escopeta americana —continuà dient White Mason—. Recordo haver llegit que l’escopeta de canons retallats és una arma molt utilitzada en algunes regions d’Amèrica. A part de pel nom gravat sobre els canons, ja se m’havia acudit aquesta idea. Tenim una certa evidència, doncs, que l’home que va entrar a la casa i va matar l’amo era un americà.

MacDonald bellugà el cap en senyal de desaprovació.

—Home! Em sembla que això és arribar una mica massa lluny —digué—. Encara no he sentit dir que a la casa hagués entrat cap estranger.

—La finestra oberta, taques de sang a l’ampit, una enigmàtica targeta, petjades de botes en un racó, l’escopeta…

—No hi ha res que no tingui una explicació lògica. Mister Douglas era americà, o, si més no, havia viscut una llarga temporada a Amèrica. Allí va conèixer mister Barker. No cal importar cap més americà per tal de relacionar-lo amb coses americanes.

—N’Ames, el majordom…

—Què se’n sap? És de confiança?

—Deu anys al servei de Sir Charles Chandos… sòlid com un roc. Ha estat al servei de mister Douglas d’ençà que aquest s’instal·là a la mansió senyorial, cinc anys enrere. No ha vist mai abans una escopeta com aquella a la casa.

—L’escopeta estava preparada per a poder ocultar-la. És per això que tenia els canons serrats. Podria ser guardada en qualsevol capsa. Com va gosar d’assegurar que no hi havia cap escopeta a la casa?

—Bé, si més no, no n’havia vist mai cap.

MacDonald tornà a moure, en la seva obstinació típicament escocesa, el cap en senyal de negativa.

—Encara no m’he fet ni tan sols a la idea que hi pogués haver algun estrany a la casa —digué—. Us demano que considereu… —el seu accent d’Aberdeen es feia més pregon a mesura que es perdia en els seus arguments—. Us demano que reflexioneu en tot el que suposa que creieu que l’escopeta va ser introduïda a la casa i totes aquelles coses estranyes preparades per una persona procedent de l’exterior. Dimoni, és senzillament inconcebible! Atempta contra el sentit comú. Mister Holmes, quina és la vostra opinió al respecte?

—Bé, exposeu la vostra teoria, mister Mac —respongué Holmes, amb el seu estil més assenyat.

—L’assassí no és pas un simple lladregot, suposant que tal assassí existeixi. L’assumpte de l’anell i el detall de la targeta per a donar a entendre que el crim havia estat premeditat… Molt bo. Hi ha un home que entra a la casa amb la deliberada intenció de cometre un assassinat. Sap, si és que sap alguna cosa, que tindrà problemes per tal de fugir de la casa, ja que aquesta és envoltada d’aigua. Quina arma escollirà? Convindran amb mi que escollirà l’arma més silenciosa del món. D’aquesta manera esperaria, una vegada comès el crim, sortir ràpidament per la finestra, travessar el fossat i fugir. És incomprensible. Tanmateix, és més comprensible que hagués escollit l’arma més sorollosa que hagués pogut trobar, conscient que així atrauria tota la població humana de la casa a l’escenari del crim tan ràpidament com poguessin acudir-hi, arriscant-se per tant a ser descobert abans que aconseguís travessar el fossat? És això digne de crèdit, mister Holmes?

—Bé, he de reconèixer que esteu posant el cas més difícil, si cap —respongué el meu amic, pensarosament—. Aquesta teoria necessita unes bones dosis de justificació. Puc preguntar-vos, mister White Mason, si heu examinat la riba oposada del fossat, per tal de trobar-hi indicis d’un home que acabava de sortir de l’aigua?

—No hi havia cap senyal, mister Holmes, però es tracta d’un ampit de pedra, de manera que difícilment hom hi podria trobar cap indici.

—No hi havia petjades, ni marques?

—Cap ni una.

—Comprenc. Tindríeu inconvenient, mister White Mason, a que poguéssim visitar la casa tan aviat com sigui possible? Tal vegada hi trobem algun petit detall que podria ser altament suggestiu.

—Això és el que pensava proposar-vos, mister Holmes, però he cregut oportú de posar-vos abans al corrent dels fets. Suposo, si no us ofèn que us digui això… —White Mason esguardà el seu col·lega amateur amb un aire de dubte.

—Jo ja he treballat al costat de mister Holmes abans —intervingué l’inspector MacDonald—, i us puc assegurar que coneix perfectament les regles del joc.

—Tinc una apreciació ben concreta de les regles del joc —digué Holmes amb un somriure—. Quan jo presto la meva col·laboració en un cas és en auxili de la justícia i per tal de donar suport a la tasca de la policia. Si en alguna ocasió m’he apartat dels mètodes de treball dels investigadors oficials ha estat perquè prèviament ells s’han apartat dels meus propis mètodes. Així mateix, he de dir que mai no he desitjat apuntar-me cap èxit a expenses de la policia. Aprofito l’avinentesa, mister White Mason, per a reclamar el meu dret a treballar segons els meus propis mètodes i a facilitar els meus resultats en el moment que cregui convenient… resultats complets, s’entén. Mai no m’ha agradat publicar les meves conclusions en capítols.

—Estic segur que serà un gran honor per a nosaltres treballar al vostre costat i posar-vos al corrent de tot allò que esbrinem —digué White Mason amb un to cordial—. Veniu, doctor Watson. Espero que el curs dels esdeveniments ens facin mereixedors d’una petita menció en el vostre llibre.

Vàrem recórrer un dels típics carrers del poble, flanquejat per una filera d’oms podats a cada costat. Una mica més enllà hi havia dos antics pilars de pedra descolorits pels elements i tacats de molsa, exhibint sobre el seu cim una figura deforme que en certa ocasió havia estat el lleó rampant del Capus de Birlstone. Un breu passeig en cotxe per un sinuós camí ens permeté de prendre contacte amb els parterres de gespa i els roures típics de les carreteres de l’Anglaterra rural. Un sobtat revolt i l’extensa mansió contemporània del rei Jaume d’Anglaterra, amb maons de colors vius i un jardí de teixos tallats a cada costat, aparegué davant nostre. A mesura que ens hi aproximàvem es feien visibles el pont llevadís de fusta i el bell i ampli fossat, tan tranquil i lluminós com argentat, conseqüència del reflex de la llum d’un esblaimat sol hivernal. La mansió senyorial comptava ja amb tres segles d’existència, segles de naixements i retorns a la llar, de danses tradicionals i de trobades dels caçadors de la guineu. No deixava de fer-se estrany que ara, en els nostres temps, un assumpte tan tenebrós com el que afrontàvem estengués la seva ombra sobre les venerables parets de la casa. I, tanmateix, aquelles teulades amb visera i aquells arcaïtzants teuladets triangulars constituïen un decorat adient per a una intriga talment insondable i terrible. Mentre contemplava les enfonsades finestres i la llarga extensió de la façana, somorta i castigada per l’aigua, vaig pensar que cap altra escena s’adeia tan bé amb el context com la tragèdia que s’hi havia esdevingut la nit anterior.

—La finestra és aquella —digué White Mason—, la primera que es veu immediatament a la dreta del pont. És oberta tal i com va ser trobada la passada nit.

—Sembla prou estreta com perquè un home hi pogués passar.

—Bé, de qualsevol manera, no deuria pas ser un home gros. No necessitem les vostres deduccions, mister Holmes, perquè ens digueu això. El cas és que vós, o jo mateix, podríem esmunyir-nos a través d’aquesta finestra.

Holmes es dirigí cap a la vora del fossat i li donà un cop d’ull. Tot seguit, examinà l’ampit de pedra i la tirallonga de gespa que s’estenia al seu costat.

—Ja ho he examinat amb deteniment, mister Holmes —advertí White Mason—. Aquí no hi ha pas res, cap traça de ningú que hi hagi aterrat. Tot i amb això, per què havia de deixar cap rastre?

—Això mateix. Per què havia de fer-ho? L’aigua, és sempre tan tèrbola?

—Sí, generalment presenta aquest mateix color. El rierol s’encarrega d’aportar-hi molta argila.

—Quina profunditat té, aquest fossat?

—Uns seixanta centímetres a cada costat i noranta al mig.

—De manera que podem descartar la possibilitat que l’home pogués ofegar-s’hi en travessar-lo.

—Certament. Ni tan sols una criatura s’hi ofegaria.

Travessàrem el pont llevadís i vàrem ser rebuts per un personatge pintoresc, sec i guerxo que va resultar ser el majordom… n’Ames. El pobre home estava blanc i tremolós a conseqüència de l’impacte psicològic sofert la nit anterior. El sergent de policia local, un home alt, seriós i amb un posat malenconiós, era encara de guàrdia a la cambra on s’havien esdevingut els fets. El metge ja havia marxat.

—Què hi ha de nou, sergent Wilson? —preguntà White Mason.

—Res, senyor.

—Doncs ja podeu anar-vos a casa vostra. Ja heu treballat prou per ara. En cas que us necessitem, ja enviarem algú a buscar-vos. El majordom s’ha estimat més d’esperar fora. Digueu-li, si us plau, que avisi mister Cecil Barker, missis Douglas i la mestressa de la casa que desitgem enraonar amb ells. Ara, cavallers, permetin que els faci saber les teories que he elaborat apriorísticament, i d’aquesta manera vostès podran arribar a les seves pròpies conclusions.

M’impressionava, aquest especialista de poble. Demostrava un sòlid control de la situació i un cervell fred, clar i assenyat, que sens dubte hauria resultat decisiu a l’hora de plantejar-se de fer carrera en aquesta professió concreta. Holmes l’escoltava atentament, si bé sense palesar cap indici de la impaciència que aquell oficial local sovint despertava.

—Suïcidi o assassinat? Aquesta és la primera qüestió, cavallers, no és cert? Si ha estat suïcidi, aleshores hauríem de creure que aquest home començà per treure’s l’aliança de matrimoni i amagar-la; que després va venir fins aquí vestit amb aquesta bata, va trepitjar fang en un racó, darrere la cortina, per tal de simular que algú l’havia estat esperant, va obrir la finestra, va vessar sang sobre…

—Crec que podem descartar-ho —anuncià MacDonald.

—També jo ho crec. La possibilitat d’un suïcidi queda, doncs, descartada. De manera que aquí s’ha esdevingut un homicidi. Allò que hem de determinar a continuació és si ha estat comès per algú de l’exterior o de l’interior de la casa.

—Bé, escoltem els vostres arguments.

—Hi ha força dificultats a l’hora de desenvolupar ambdues possibilitats, i totes dues semblen igualment probables. Suposem, en primer lloc, que alguna persona o persones de l’interior de la casa han comès l’assassinat. Van sorprendre la víctima en aquesta cambra quan tot estava silenciós i ningú no dormia encara. Aleshores van cometre el crim amb l’arma més singular i sorollosa del món, per tal que tothom pogués assabentar-se de seguida d’allò que havia passar… una arma que mai abans no havia estat vista a la casa. No sembla pas un començament gaire probable, no és cert?

—No, no ho sembla pas.

—Bé, aleshores, tothom coincideix en assegurar que, una vegada donada l’alarma, no va passar més d’un minut, com a molt, abans que tot el servei domèstic, i no pas mister Cecil Barker tot sol, per bé que ell assegura haver estat el primer, sinó que també hi eren n’Ames i els demés, fos present a l’escenari del crim. Em diran que en aquest temps el culpable s’ho va amanir per deixar petjades de fang al racó, per obrir la finestra, per tacar l’ampit amb sang, per treure-li a la víctima l’aliança de matrimoni del dit, etcètera, etcètera? És impossible!

—Ho deixeu certament molt clar —intervingué Holmes—. Em sento obligat a estar d’acord amb vós.

—Bé, en tal cas, no tenim més remei que afrontar la teoria segons la qual l’autor del crim va ser algú procedent de l’exterior de la casa. Ens trobarem encara amb grans obstacles, que, tanmateix, han deixat de ser utopies. L’assassí va entrar a la casa entre quarts de cinc i les sis de la tarda… és a dir, entre el capvespre i l’hora en què fou aixecat el pont. Havien vingut alguns visitants i la porta, per tant, era oberta, de manera que el nostre home no trobà cap impediment per tal d’entrar a la casa. Podria tractar-se d’un lladre comú, o bé podria tractar-se d’algú que abrigués alguna rancúnia de caràcter personal contra mister Douglas. Donada la circumstància que mister Douglas havia passat la major part de la seva vida a Amèrica, i donat que aquesta escopeta sembla ser una arma americana, tot semblaria indicar que la teoria de la rancúnia de caràcter personal fóra la més plausible. Va entrar en aquesta cambra perquè fou la primera que va trobar, i es va amagar darrere la cortina. Restà aquí, amagat, fins les onze de la nit tocades. Fou a aquesta hora que mister Douglas féu la seva aparició a la cambra. Hi hagué una breu discussió, en el cas hipotètic que hi hagués alguna discussió, ja que missis Douglas ha declarat que el seu marit no l’havia deixada per espai de més d’uns pocs minuts fins que va sentir el tret.

—Així ho demostra l’espelma —observà Holmes.

—Exacte. L’espelma, que era nova, no ha cremat més de mitja polzada. Mister Douglas deuria haver deixar l’espelma sobre la taula poc abans de ser atacat; altrament, és clar, hauria caigut a terra quan la víctima va caure. Això demostra que no va ser pas atacat en el mateix moment en què entrava a l’habitació. Quan mister Barker hi arribà, la làmpada era encesa, i l’espelma apagada.

—Això sembla prou clar.

—Bé, ara, doncs, podem reconstruir els fets mitjançant les frases que segueixen. Mister Douglas va entrar a la cambra i deixà l’espelma sobre la taula. De darrere la cortina li aparegué un home, armat amb aquesta escopeta, i li va demanar l’aliança de matrimoni… només el cel sap per què, però el cas és que això deuria passar. Mister Douglas li va donar l’anell. Tot seguit, a sang freda o bé en el decurs d’un combat en el qual Douglas podria haver esgrimit el martell que va ser trobat sobre l’estora, l’homicida va disparar contra la víctima. Aleshores va deixar l’escopeta i, segons que sembla, aquesta estranya targeta amb la inscripció «V.V. 341», el significat de la qual ignorem, i tot seguit va fugir per la finestra, tot travessant el fossat, en el mateix moment en què Cecil Barker descobria el crim. Com ho veieu, mister Holmes?

—Molt interessant, però no pas convincent del tot.

—Dimoni, trobo que qualsevol altra explicació tindria més solta que no pas aquesta! —s’exclamà en MacDonald—. Algú va matar aquest home, i, sigui qui sigui l’assassí, podria provar-vos clarament que ho va fer de qualsevol altra manera. Per què l’assassí tindria necessitat de limitar d’aquesta manera les seves ja de per si escasses possibilitats de fugir? Per què va utilitzar una arma tan escandalosa quan el silenci constituïa la seva sola oportunitat per a poder fugir? Mister Holmes, crec que us ha arribat el torn de donar-nos la vostra pròpia versió, des del moment que trobeu la teoria de mister White Mason no pas massa convincent.

Holmes s’havia mostrat molt interessat en el decurs d’aquesta llarga discussió, incapaç de perdre’s ni una sola de les paraules que havien estat pronunciades, amb els ulls esguardant, atents, a dreta i esquerra, i amb el front arrugat, senyal inequívoc de la intensitat dels seus pensaments.

—Preferiria contrastar alguns petits detalls abans de gosar elaborar la meva teoria, mister Mac —digué, mentre s’agenollava al costat del cadàver—. Déus del cel! Aquestes ferides són realment espantoses. Podem comptar amb la presència del majordom, si us plau? …Ames, tinc entès que vós havíeu vist sovint aquest senyal inusual, un triangle inscrit dins d’un cercle, a l’avantbraç de mister Douglas. És això cert?

—Sí, senyor, li ho he vist força sovint.

—I no heu sentit pas mai dir quin és el seu significat?

—No, senyor.

—Deuria haver causat un dolor molt intens quan va ser aplicat. Es tracta, sens dubte, d’una cremada. Ara m’adono, Ames, que hi ha un petit tros d’esparadrap sobre un dels angles del maxil·lar inferior de mister Douglas. Ho havíeu observat, això, en vida d’ell?

—Sí, senyor. Mister Douglas es va tallar ahir al matí mentre s’afaitava.

—Us havíeu assabentat que s’hagués tallat abans, en afaitar-se?

—No durant un estimable lapse de temps, senyor.

—Suggestiu! —exclamà Holmes—. Podria ser, és clar, una mera coincidència, però també podria ser un símptoma de cert nerviosisme que indicaria que mister Douglas tenia alguna raó per a pressentir algun perill. Vàreu notar alguna cosa inusual en la seva conducta ahir, Ames?

—Em va donar la impressió que estava un pèl inquiet i excitat, senyor.

—Ja! L’atac no deuria ser pas del tot inesperat. Sembla que estem fent algun que altre progrés, no els sembla? Potser preferiríeu continuar vós amb l’interrogatori, mister Mac.

—No, mister Holmes. Considero que no pot estar en millors mans.

—Bé, aleshores, potser que passem a l’assumpte d’aquesta targeta… «V.V. 341». Ha estat retallada d’un tros de cartolina. En teniu cap d’aquesta classe, a casa?

—No, que jo sàpiga.

Holmes s’arribà fins a l’escriptori i prengué una gota de tinta de cada una de les dues ampolles que hi va trobar. Tot seguit imprimí totes dues taques de tinta sobre paper assecant.

—Aquesta targeta no ha estat pas escrita en aquesta cambra —anuncià—. Aquesta és tinta negra, mentre que l’altra és de color porpra. I aquesta lletra ha estat feta amb una ploma gruixuda, en tant que aquestes són fines. No, definitivament, ha estat escrita a qualsevol altre lloc. Em sabríeu dir res, d’aquesta inscripció, Ames?

—No, senyor. Res en absolut.

—Què us sembla, mister Mac?

—Tinc la impressió que pertany a alguna mena de societat secreta, d’igual manera que el senyal de l’avantbraç.

—També jo ho veig així —intervingué White Mason.

—Bé, podem adoptar-ho com una hipòtesi de treball, i després ja veurem en quina mesura les nostres dificultats desapareixen. Un agent d’aquesta societat secreta aconsegueix entrar a la casa, espera mister Douglas, li destrossa el cap disparant-li amb aquesta escopeta a boca de canó i fuig travessant el fossat després de deixar una targeta al costat del cos de la víctima que anunciarà, quan sigui publicat pels diaris, als restants membres de la societat que la venjança ha estat consumada. Tot això sembla tenir una lògica, però… per què aquesta escopeta, d’entre totes les armes possibles?

—Exactament.

—I per què l’anell desaparegut?

—Certament.

—I per què no hi ha hagut cap arrest? Ja són les dues tocades. Puc donar com un fet que des de la matinada tots els agents de policia en un radi de setanta quilòmetres han estat escorcollant la regió a la recerca d’un individu mullat?

—Així és, mister Holmes.

—Bé, de no ser que comptés amb un cau proper o amb robes eixutes preparades, la policia difícilment podria haver-lo deixat escapar. I, tanmateix, a hores d’ara, encara no l’han trobat. —Holmes s’havia apropat a la finestra i estava examinant, amb l’ajut de les seves ulleres, la taca de sang que hi havia a l’ampit—. És clarament la marca d’una sabata. És considerablement ampla, la marca d’un peu pla, hom diria. És curiós, perquè, si algú deixava una petjada en aquest racó tacat de fang, hom diria que la sola deixaria una marca més ben definida. Tanmateix, totes dues petjades són molt similars. Què hi ha sota la taula?

—Les peses de mister Douglas —respongué n’Ames.

—La pesa… només n’hi ha una —observà Holmes amb seriositat, però les seves apreciacions foren interrompudes per un enèrgic truc a la porta. Un home alt, bronzejat pel sol, robust i ben afaitat, ens contemplava des de la porta estant. No vaig tenir cap dificultat en esbrinar que es tractava de Cecil Barker, del qual ja n’havia sentir parlar. La seva vigorosa mirada viatjava ràpidament, amb un deix interrogatiu, d’un rostre a l’altre.

—Sento interrompre la seva feina —digué—, però he cregut necessari fer-los arribar la darrera notícia relacionada amb aquest cas.

—Un arrest?

—No hem tingut aquesta sort, però ha estat trobada la seva bicicleta. L’assassí va deixar la seva bicicleta a prop d’aquí. Vinguin a donar-li un cop d’ull. És a uns cent metres de l’entrada principal.

Vàrem trobar tres o quatre mossos d’establa i alguns dròpols enmig del camí, inspeccionant una bicicleta que havia estat arrencada d’entre unes mates, on havia estat amagada. Era una vella Rudge-Whitworth, molt embrutida després del que hom suposava un llarg viatge. Hi havia una alforja que contenia una clau anglesa i un potet d’oli, però cap indici sobre el seu propietari.

—Constituiria un gran ajut per a la policia —digué l’inspector— en el cas que totes aquestes coses estiguessin numerades i registrades. Tanmateix, ens haurem de conformar amb el que tenim. Si no podem esbrinar on va anar el criminal, almenys tenim alguna possibilitat de descobrir d’on venia. Però, què dimoni va fer que l’individu deixés la bicicleta? I com dimoni va aconseguir fugir sense ella? No sembla que se’ns hagi fet molta llum en aquest cas concret, mister Holmes.

—Voleu dir? —replicà el meu amic, pensarosament—. Ho dubto!





5. Els personatges del drama


—Ja heu vist tot el que desitjàveu, a la cambra? —preguntà White Mason així que vam tornar a entrar a la casa.

—Per ara sí —respongué l’inspector. Holmes assentí amb el cap.

—Aleshores, potser els agradaria d’escoltar el testimoni d’algunes de les persones que viuen aquí. Utilitzarem el menjador, Ames. Si us plau, veniu vós mateix i digueu-nos tot allò que sabeu.

La narració del majordom fou senzilla i clara, alhora que va donar una convincent impressió de sinceritat. Havia estat contractat feia cinc anys, quan mister Douglas s’establí a Birlstone. Sabia que mister Douglas era un cavaller ric que havia fet molts diners a Amèrica. Mai no li havia vist cap símptoma d’aprensió… al contrari, sempre li havia semblat que mister Douglas era l’home més ferm que havia conegut mai. Manava aixecar el pont llevadís cada vespre perquè aquest era el costum en aquella vella mansió, i a mister Douglas sempre li havia agradat conservar les antigues tradicions. Mister Douglas rara vegada anava a Londres o s’absentava del poble, però el dia anterior a la data del crim havia anat a fer unes compres a Tunbridge Wells. Ell, n’Ames, havia observat en el seu senyor una certa inquietud i excitació aquell mateix dia, i a més s’havia mostrat impacient i irritable amb ell, la qual cosa no era gens habitual. Aquella nit no havia pas anat a dormir encara, sinó que era el rebost, a la part posterior de la casa, guardant el servei de plata, quan va sentir que el timbre repicava violentament. No va sentir cap tret, però de tota manera no era fàcil que pogués haver-lo sentit, ja que el rebost i la cuina es trobaven en un dels extrems de la casa, i a més hi havia tota una sèrie de portes tancades i un llarg passadís pel mig. La mestressa de la casa havia sortit de la seva cambra, alarmada pel furiós repic del timbre. Tots dos van córrer cap a la part davantera de la casa plegats. En arribar al final de l’escala, n’Ames es va adonar que missis Douglas venia cap a ells. No, no semblava pas apressada… ni tampoc li va donar la impressió d’estar particularment agitada. Just en el precís moment que va acabar de baixar les escales, mister Barker sortia corrents del despatx de mister Douglas. Aleshores, ell va aturar la senyora i li pregà que tornés a la seva cambra.

—Per l’amor de Déu, torna a la teva cambra! —cridà—. El pobre Jack és mort, i tu no pots fer-hi res. Per l’amor de Déu, torna!

Després d’algunes frases persuasives per l’estil a les escales, missis Douglas tornà cap a la seva habitació. No va proferir cap crit, ni tan sols un gemec. Missis Alien, la mestressa de la casa, se la va endur escales amunt i es va quedar amb ella a la cambra. Mentrestant, n’Ames i mister Barker havien tornat al despatx, on ho van trobar tot disposat de la mateixa manera com ho va veure posteriorment la policia. L’espelma no era encesa en aquell moment, però la làmpada sí. Tots dos es van abocar a la finestra, però la nit era molt fosca, de manera que no van poder veure, i tampoc sentir, res. Tot seguit, van córrer cap al vestíbul, on n’Ames accionà la corriola que permetia el pont de baixar, i mister Barker sortí així a corre-cuita a avisar la policia.

Aquest va ser, en essència, el testimoni del majordom.

La narració de missis Alien, la mestressa de la casa, no féu més que corroborar el que ens havia confiat el seu company en les tasques domèstiques. La cambra de la mestressa era força més pròxima al davant de la casa que no pas el rebost en el qual n’Ames havia estat treballant. La bona dona es disposava a ficar-se al llit quan de sobte va sentir l’estrident repic del timbre. Era una mica sorda, i potser per això no havia sentit el soroll del tret, si bé el despatx on es produí el crim era força allunyat de la seva posició. Recordava, de qualsevol manera, haver sentit un soroll que va atribuir a l’impacte violent d’una porta en tancar-se, però això havia estat molt abans, ben bé una mitja hora abans del repic del timbre. Quan mister Ames es dirigí corrents cap al davant de la casa, ella el va acompanyar. Va veure mister Barker, molt pàl·lid i excitat, sortir del despatx. Mister Barker interceptà missis Douglas, que en aquell moment baixava les escales, i li aconsellà que tornés a la seva cambra. La senyora li respongué alguna cosa que ella, missis Alien, no va arribar a sentir.

—Porteu-la a la seva cambra i quedeu-vos amb ella! —havia manat mister Barker a missis Alien.

Aleshores, ella l’havia acompanyada fins al dormitori i s’havia esforçat per tal de calmar-la. La senyora estava realment excitada i tremolosa, però no féu cap nova temptativa de baixar les escales. Es limità a seure al costat de la llar de l’habitació, amb el cap amagat entre les mans. Missis Alien es va quedar al seu costat durant la major part de la nit. Quant a la resta del servei domèstic, tots s’havien retirat a dormir, i no feren acte de presència al vestíbul fins pocs moments abans d’arribar la policia.

Fins aquí la narració de la mestressa de la casa, que no pogué afegir, en el decurs de l’interrogatori a què fou sotmesa, res més que lamentacions i expressions de dolor.

Fou mister Cecil Barker el successor de missis Alien com a testimoni. Tenia ben poca cosa més a afegir al que havia explicat a la policia la nit dels fets. Personalment, estava convençut que l’assassí havia fugit per la finestra. La taca de sang resultava un indici concloent, en la seva opinió, al respecte. A més a més, donada la circumstància que el pont llevadís era aixecat, no existia cap altra possibilitat d’evasió. No donava cap mena de crèdit a la hipòtesi segons la qual l’assassí s’hagués pogut ofegar al fossat, ja que aquest no tenia més de noranta centímetres de profunditat.

Mister Barker s’havia format la seva pròpia teoria sobre l’assassinat. En Douglas era un home reservat, i havia mantingut ocults a tothom força capítols de la seva vida. De molt jove, havia emigrat d’Irlanda a Amèrica. Allí, mister Douglas havia prosperat econòmicament, i ell, Cecil Barker, l’havia conegut per primera vegada a Califòrnia, on esdevingueren companys a la concessió minera d’un indret conegut pel nom de Benito Canyon. Junts havien fet força calés, però, de sobte, en Douglas ho va deixar tot i tornà a Anglaterra. En aquella època era vidu. En Barker aplegà tots els seus guanys i vingué també a Anglaterra; establí la seva residència a Londres. Aquest fet permeté de renovar la vella amistat entre tots dos homes. En Douglas sempre havia donat a mister Barker la impressió que algun perill l’amenaçava, i en Barker sempre havia relacionat la sobtada partida del seu amic de Califòrnia i el fet d’haver llogat una casa en un indret tan tranquil d’Anglaterra amb aquell hipotètic perill. S’imaginava que una societat secreta, una implacable organització, seguia el rastre de mister Douglas i no el deixaria estar fins a matar-lo. Alguns detalls que havia observat en el seu amic l’havien portat a elaborar aquesta teoria, per bé que en Douglas mai no li havia confiat de quin tipus de societat es tractava, ni com s’ho havia manegat per ofendre-la. Només s’aventurava a suposar que la llegenda inscrita sobre la targeta tenia alguna cosa a veure amb la citada societat secreta.

—Quant de temps vàreu passar al costat de mister Douglas, a Califòrnia? —preguntà l’inspector MacDonald.

—Cinc anys, en total.

—Ell era solter, segons que heu dit?

—Vidu.

—Sabeu d’on era la seva primera dona?

—No. Recordo que ell em digué en certa ocasió que ella era d’origen suec, i em va mostrar el seu retrat. Era una dona realment bonica. Va morir d’una febre tifoide un any abans de la nostra coneixença.

—Seríeu capaç d’associar el passat de mister Douglas amb algun lloc concret d’Amèrica?

—Sovint el vaig sentir enraonar de Chicago. Coneixia bé aquella ciutat i hi havia treballat. El vaig sentir parlar també de les regions del carbó i del ferro. Es veu que en aquella època havia viatjat força.

—Estava implicat en política? Aquesta societat secreta, tenia alguna cosa a veure amb la política?

—No. La política no l’interessava el més mínim.

—Teniu cap motiu per a pensar que fos un criminal?

—Al contrari, no he conegut un home més recte en tota la meva vida.

—Recordeu alguna cosa curiosa de la seva vida a Califòrnia?

—Li agradava treballar a la nostra concessió minera, a les muntanyes. Mai no acudia on hi havia altra gent, si no era estrictament necessari. Va ser això el que em va fer pensar per primer cop que algú el perseguia. Després, quan va marxar sobtadament cap a Europa, ja no em va quedar cap dubte que es tractava d’això. Crec que deuria rebre alguna mena d’avís. Una setmana després de la seva partida cap a Anglaterra, mitja dotzena d’homes em van venir a veure preguntant per ell.

—Quina classe d’homes?

—Bé, semblaven homes molt durs. Van venir a veure’m a la concessió amb la intenció que els digués on era. Jo els vaig dir que se n’havia anat a Europa, però que no sabia exactament on podrien trobar-lo. Les seves intencions respecte a mister Douglas no semblaven pas bones, d’això n’estic segur.

—Aquests homes, eren americans… californians?

—Bé, no conec pas massa els californians. En qualsevol cas, eren americans, però no eren pas minaires. No sé ben bé què eren, però he de reconèixer que vaig quedar molt alleujat quan els vaig veure marxar.

—D’això fa… sis anys?

—Gairebé set.

—I donat el fet que vostès van treballar plegats a Califòrnia durant cinc anys, es pot dir que aquest assumpte data d’onze anys, almenys.

—Exactament.

—Deuria tractar-se d’una vella enemistat molt seriosa com per mantenir-se durant tant de temps i amb una tenacitat tal. Hem de suposar que es tractava d’un procés irreversible.

—Sigui com sigui, crec que aquest assumpte aconseguí d’enfosquir tota la seva vida. Deuria ser una terrible obsessió, per a ell.

—Però, si un home se sent amenaçat per un perill, i coneix la naturalesa d’aquest perill, no creieu que el més lògic fóra que acudís a la policia a la recerca de protecció?

—Potser es tractava d’un perill contra el qual no podia esperar cap mena de protecció. Hi ha un detall que haurien de saber. Ell sempre anava armat. El seu revòlver no era mai fora de la seva butxaca. Dissortadament, però, anit duia posada la bata i s’havia deixat l’arma al seu dormitori. M’inclino a pensar que, una vegada aixecat el pont, es deuria veure fora de perill.

—M’agradaria aclarir una mica més l’assumpte de les dates —digué MacDonald—. Mister Douglas va abandonar Califòrnia gairebé sis anys enrere, i vós vàreu fer el mateix l’any després, no és cert?

—Justament.

—I ell va contraure segones núpcies fa cinc anys. Això vol dir que vós vàreu arribar a Anglaterra l’època del seu segon matrimoni…

—Un mes abans. Jo havia de ser el seu padrí de boda.

—Coneixíeu missis Douglas abans de la boda?

—No. Jo havia estat absent d’Anglaterra per espai de deu anys.

—Tanmateix, vós heu mantingut una estreta relació amb ella des d’aleshores…

En Barker esguardà el detectiu amb severitat.

—He mantingut una estreta relació amb ell des d’aleshores —rectificà—. Si he arribat a conèixer missis Douglas més o menys bé, és perquè difícilment podeu visitar un home sense fer la coneixença de la seva esposa. Si esteu insinuant que hi ha alguna relació…

—Jo no estic insinuant pas res, mister Barker. Tan sols pretenc formular qualsevol pregunta que pugui aportar alguna llum sobre el cas. No és pas la meva intenció d’ofendre ningú.

—Algunes preguntes, però, són ofensives —replicà en Barker, malhumorat.

—Són només els fets, allò que ens interessa. És pel vostre propi interès i per l’interès de tots plegats que els fets necessiten ser aclarits. Donava mister Douglas tota la seva aprovació a la vostra relació amistosa amb la seva esposa?

En Barker empal·lidí encara més, i les seves mans robustes estaven agafades mentre tremolaven alhora.

—No teniu cap dret a fer-me aquestes preguntes! —esclatà per fi—. Què té això a veure amb l’assumpte que esteu investigant?

—Repetiré la pregunta.

—Bé, en tal cas, renunciaré a respondre-hi.

—Podeu renunciar a respondre si voleu, però cal que us adverteixi que la vostra renúncia serà considerada a tots els efectes una resposta. Us aconsello que no hi renuncieu si no teniu res a amagar.

En Barker restà uns instants pensarós, amb el rostre orientat cap al terra i les seves negres i espesses celles abaixades en senyal inequívoc de la intensitat dels seus pensaments. Tot seguit, aixecà el rostre amb un somriure.

—Bé, crec, cavallers, que, després de tot, vostès estan complint amb el seu deure el millor que poden, i jo no tinc cap dret a obstaculitzar la seva tasca. Només els demano que no hi barregin missis Douglas, en aquest assumpte, perquè ja té prou pena amb el que ha passat. Els he de dir que el pobre Douglas només tenia un defecte, i era la seva gelosia. A mi m’apreciava com cap més home en el món pot apreciar el seu amic, i al mateix temps s’estimava molt la seva dona. Li agradava molt tenir-me aquí, i sovint m’invitava a passar uns dies amb ells. I, tanmateix, quan em veia enraonar amb la seva esposa, o si s’adonava que entre nosaltres hi havia un flux recíproc de simpatia, una autèntica onada de gelosia l’envaïa fins al punt de perdre el control de si mateix i proferir els més grans improperis durant uns breus instants. En més d’una ocasió m’he privat de venir a aquesta casa per aquesta raó, però llavors ell m’escrivia unes cartes talment penedides i imploradores que jo no em veia pas capaç de contrariar-lo. En qualsevol cas, cavallers, han de pensar que cap home no ha tingut mai una dona més tendra i fidel que missis Douglas… i m’atreviria fins i tot a dir, i disculpin la meva immodèstia, que cap amic no ha pogut mai ser més lleial que jo.

Aquestes paraules van ser pronunciades amb fervor i sensibilitat, però l’inspector MacDonald no semblava pas encara disposar a desviar el tema.

—Us heu assabentat —digué— que l’aliança de matrimoni de la víctima li va ser treta del dit?

—Això sembla —féu en Barker.

—Què voleu dir amb «sembla»? Sabeu perfectament que es tracta d’un fet.

L’home semblava confós i indecís.

—Quan dic «sembla», vull donar a entendre que també és possible que fos el propi Douglas qui es va treure l’anell del dit.

—El sol fet que l’anell hagi desaparegut, sigui que sigui qui l’hagi mogut del lloc, no us suggereix que la boda i aquesta tragèdia tinguin alguna relació entre si, d’alguna manera?

En Barker encongí les seves amples espatlles.

—No us sabria dir què em suggereix aquest fet —respongué—, però si esteu insinuant d’alguna manera que això pot influir en l’honor d’aquesta dama… —els seus ulls resplendiren d’ira un instant, però de seguida s’esforçà per recuperar el domini sobre les seves emocions—. Bé, el cas és que seguiu una pista errònia, això és tot.

—Crec que no tinc res més a preguntar —informà fredament en MacDonald.

—Un petit detall —intervingué Sherlock Holmes—. Quan vàreu entrar a la cambra on s’havia esdevingut el crim, només hi havia una espelma encesa sobre la taula, m’equivoco?

—No, senyor.

—I va ser a la sola llum d’aquesta espelma que vàreu saber que un incident terrible s’havia esdevingut?

—Exactament.

—Aleshores vàreu sortir corrents a la recerca d’ajuda…

—Sí.

—I va arribar de seguida?

—Al cap d’un minut, aproximadament.

—I quan van arribar, van descobrir que l’espelma havia estat apagada i la làmpada era encesa. Això sembla molt significatiu.

Una vegada més, en Barker mostrà alguns símptomes d’indecisió.

—No veig què és el que vós trobeu tan significatiu, mister Holmes —replicà, després d’una pausa—. La llum de l’espelma era molt feble, de manera que vaig pensar a buscar-ne una de millor. La làmpada era sobre la taula, així que la vaig encendre.

—I vàreu apagar l’espelma?

—Correcte.

Holmes no tenia més preguntes a fer, i en Barker, després de passar una deliberada mirada d’un a l’altre dels presents, que, segons em va semblar, tenia alguna cosa de desafiament, donà mitja volta i abandonà la sala.

L’inspector MacDonald havia enviat una nota a missis Douglas sol·licitant-li que li permetés d’interrogar-la al seu dormitori, però ella respongué que es reuniria amb tots nosaltres al menjador. No trigà a fer la seva aparició una dona alta i bella, d’uns trenta anys, reservada i posseïdora d’un gran domini de si mateixa. Una imatge, en definitiva, ben diferent de la dona tràgica i torbada que m’esperava. És cert que el seu rostre era pàl·lid i ullerós, com corresponia a una persona que acabava de rebre un fort impacte emocional, però les seves maneres eren assossegades, i la finament motllurada mà que feia reposar sobre la taula era tan ferma com la meva. L’interrogatori es convertí, de sobte, en un inesperat diàleg.

—Han descobert ja alguna cosa? —preguntà ella. Fou un efecte de la meva imaginació, o va ser realment un to de por més que no pas d’esperança el que vaig interpretar d’aquella pregunta?

—Hem considerat totes les possibilitats, missis Douglas —digué l’inspector—. Podeu tenir la certesa que res no serà negligit, en aquest cas.

—No m’importen les despeses —anuncià la dama amb un to somort—. És el meu desig que cap esforç no sigui estalviat.

—Potser ens podríeu dir quelcom que contribueixi a fer alguna llum sobre l’assumpte.

—Em temo molt que no, però tot el que sé ho poso a la vostra disposició.

—Mister Cecil Barker ens ha dit que vós no vàreu arribar a veure… que no vàreu entrar a la cambra una vegada esdevinguda la tragèdia.

—No. Em va interceptar quan baixava les escales. Em va demanar que tornés a la meva habitació.

—D’acord. Vàreu sentir el tret i vàreu baixar de seguida…

—Sí, em vaig posar la bata i vaig baixar.

—Quant de temps va passar des que vàreu sentir el tret fins que vàreu ser interceptada a les escales per mister Barker?

—Potser un parell de minuts. Mireu, és molt difícil de prendre consciència del temps en uns moments com aquells. Ell em va implorar que no entrés al despatx, i em va assegurar que jo no hi podia fer res. Aleshores missis Alien, la mestressa de la casa, em va portar escales amunt. Tot va ser com un espantós malson.

—Ens podeu donar alguna idea de quant de temps va passar entre el moment en què el vostre marit va baixar al pis inferior i el moment en què vàreu sentir el tret?

—No, no els ho sabria dir. Ell va baixar des del seu vestidor, de manera que jo no el vaig sentir marxar. Va anar a fer la ronda habitual de cada nit, perquè sempre tenia por que es pogués declarar un incendi. És la sola cosa que m’ha semblat sempre que aconseguia posar-lo nerviós.

—Aquest és el punt al qual volíem arribar amb vós, missis Douglas. Vós només coneixíeu el vostre marit d’ençà del seu retorn a Anglaterra, no és cert?

—Sí. Ens vàrem casar fa cinc anys.

—L’heu sentit mai parlar d’alguna cosa que va passar a Amèrica i que podia proporcionar-li algun perill?

Missis Douglas reflexionà intensament abans de contestar.

—Sí —digué finalment—. Sempre he tingut la impressió que l’amenaçava algun perill. Ell, però, no volia mai discutir amb mi sobre aquest particular. No és que no confiés en mi (entre nosaltres sempre hi va haver l’amor i la confiança més complets), sinó que ell no desitjava de cap manera que jo estigués preocupada per ell. Potser tenia por que, si jo ho sabia, se m’escapés alguna cosa, i per això no em comentava mai res al respecte.

—Com us en vàreu assabentar, doncs?

El rostre de missis Douglas s’il·luminà amb un breu somriure.

—Creuen vostès que un marit pot guardar un sol secret en la seva vida sense que la dona que l’estima en tingui la més mínima sospita? Me’n vaig assabentar de moltes maneres. Me’n vaig assabentar pel seu refús sistemàtic a parlar sobre certs episodis de la seva vida a Amèrica. Me’n vaig assabentar a partir d’algunes precaucions que va prendre. Me’n vaig assabentar per certes paraules que de tant en tant se li escapaven. Me’n vaig assabentar per la manera com esguardava els estranys inesperats. Jo era perfectament conscient que ell tenia enemics molt poderosos, que ell creia que li seguien la pista i que sempre estava en guàrdia per tal de defensar-se contra ells. N’he estat conscient, de tot això, durant tants anys que he passat autèntic pànic cada vegada que ell arribava una mica més tard del que era esperat.

—Puc preguntar-vos —féu Holmes— quines eren les paraules concretes del vostre marit que us van cridar l’atenció?

—«La Vall de la Por» —respongué la dama—. Es tracta d’una expressió que ell emprà en certa ocasió que jo el vaig interrogar sobre els seus temors. «Jo he estat a la Vall de la Por, i no n’he pas sortit, encara». «No en podrem sortir mai, de la Vall de la Por?», li vaig preguntar, en veure’l més seriós del que en ell era habitual. «A vegades tinc la impressió que no en podrem sortir mai», fou la seva resposta.

—Segurament vós li vàreu preguntar què volia dir amb «la Vall de la Por»…

—En efecte, ho vaig fer, però la seva expressió es va fer més greu encara i va moure el cap en senyal de negativa. «Ja és prou terrible que un de nosaltres dos hagi estat a la seva ombra», em va dir. «Prega Déu que t’alliberi sempre de caure-hi». Penso que es tractava d’una autèntica vall en la qual ell havia viscut i on alguna cosa terrible li havia succeït. D’això n’estic certa, però no els puc dir res més.

—I mai no feia esment de cap nom?

—Sí. Una vegada, farà uns tres anys, quan va sofrir un accident de cacera, va estar delirant a causa d’una febre molt alta. Recordo que llavors tenia constantment un nom als llavis. En parlava amb ràbia i una mena d’horror. El nom era McGinty… caporal McGinty. Quan es va recuperar, li vaig preguntar qui era aquest caporal McGinty, i de quin cos era caporal. «No és pas ningú que jo conegui, gràcies a Déu», respongué, i això va ser tot el que vaig aconseguir de treure-li. De qualsevol manera, crec que hi ha una certa connexió entre el caporal McGinty i la Vall de la Por.

—Una altra cosa —digué l’inspector MacDonald—. Vós vàreu conèixer mister Douglas en una pensió de Londres, si no m’equivoco, i vàreu accedir a casar-vos amb ell. No hi va haver cap flirt, res de secret o misteriós a propòsit de la boda?

—I és clar que hi va haver flirt. Sempre n’hi ha, de flirt. D’altra banda, no hi va haver res de misteriós.

—Mister Douglas, no va tenir pas cap rival?

—No, jo no estava pas compromesa amb ningú més.

—Deveu haver sentit, sens dubte, que la seva aliança de matrimoni ha desaparegut. Us suggereix aquest fet alguna cosa? Suposant que algun enemic de la seva vida americana li hagués seguit la pista fins a cometre aquest crim, quina possible raó creieu que podia tenir per prendre-li l’anell?

Per un instant, jo hauria jurat que l’ombra vaga d’un somriure va planar sobre els llavis de la dama.

—No us ho sabria pas dir —respongué—. És un fet certament molt estrany.

—Bé, no us molestarem per més temps, i creieu que lamentem sincerament haver-ho fet en uns moments tan dolorosos per a vós —digué l’inspector—. Hi ha molts altres aspectes que ens agradaria comentar amb vós, però ja ho farem en el moment oportú.

Missis Douglas es va incorporar, i jo vaig ser una vegada més conscient d’aquella efímera i interrogativa mirada amb la qual fins aleshores s’havia limitat a vigilar-nos a cada un dels presents: «Quina impressió els ha causat el meu testimoni?». Aquesta pregunta podia haver estat perfectament pronunciada i jo no me n’hagués sorprès el més mínim. Després, amb una reverència, sortí de la cambra.

—És una dona bonica… una dona realment bonica —digué en MacDonald pensarosament una vegada la porta tancada darrere la dama—. Aquest Barker deuria tenir les seves bones raons per venir tan sovint de visita. Es tracta d’un home que deu resultar atractiu per a una dona. Ell mateix admet que la víctima era un home extraordinàriament gelós, i potser coneixia millor que el propi mister Douglas el motiu d’aquesta gelosia. Després, tenim l’assumpte de l’anell de matrimoni. No podem deixar que aquest detall ens passi per alt. L’home que li treu l’aliança de matrimoni a un home mort… Què en penseu de tot això, mister Holmes?

El meu amic havia restat assegut amb el cap recolzat sobre les mans, submergit en la més profunda de les seves reflexions. Així que es va sentir al·ludit, s’incorporà i féu sonar la campaneta.

—Ames —digué en veure aparèixer el majordom—, on és mister Cecil Barker, ara?

—Ara li ho faré saber, senyor.

L’home tornà en breus instants per anunciar que mister Barker era al jardí.

—Sou capaç de recordar, Ames, què era el que mister Barker portava als peus la passada nit, quan el vàreu trobar al despatx?

—Sí, mister Holmes. Portava un parell de sabatilles d’estar per casa. Li vaig portar les seves botes per tal que pogués anar a cercar la policia.

—On són aquestes sabatilles, ara?

—Són encara sota la cadira del vestíbul.

—Molt bé, Ames. Òbviament, és molt important per a nosaltres saber quines petjades són les de mister Barker i quines les de l’assassí.

—Sí senyor. He de fer-vos saber que em vaig fixar que les sabatilles eren tacades de sang. De fet, també ho eren les meves.

—Això és evident, considerant les condicions en què es trobava la cambra. Molt bé, Ames. Us cridarem si ens torneu a fer falta.

Uns instants després érem al despatx. Holmes hi havia portat les sabatilles que prèviament havia anat a buscar al vestíbul. Tal i com havia indicat n’Ames, les soles de totes dues eren tacades de sang.

—Estrany! —murmurà Holmes mentre examinava les espardenyes a la llum de la finestra—. Certament, molt estrany!

Després d’inclinar-se endavant amb una de les seves ràpides i felines flexions, situà una de les espardenyes sobre la petjada de sang de l’ampit de la finestra. La marca corresponia exactament amb l’espardenya. Holmes somrigué als seus col·legues sense dir ni un mot.

L’inspector era víctima d’una gran excitació. El seu accent nadiu sonava com un bastó sobre un enreixat.

—Dimonis! —exclamà—. No hi ha dubte possible! Va ser en Barker qui va deixar aquesta empremta. És força més nítida que no pas una petjada de bota. Ara recordo que vàreu dir que era la marca d’un peu pla, i això ho explica tot. Però, quin és el joc, mister Holmes?… Quin és el joc?

—Això mateix. Quin és el joc? —repetí el meu amic, pensarós.

En White Mason reia per sota el nas i es fregava les mans, símptoma evident de la satisfacció professional que experimentava en aquell moment.

—Vaig dir que es tractava d’un cas singular! —exclamà—. I d’un cas singular es tracta!





6. Un raig d’esperança


Els tres detectius tenien encara molts aspectes sobre els quals indagar, així que jo vaig optar per tornar sol a les nostres modestes cambres de la pensió del poble. Abans, però, vaig donar un tomb pel curiós i antic jardí que flanquejava la casa. Unes fileres de vells teixos, podats en estranys dissenys, l’envoltaven en rodó. Enmig, hi havia una bonica extensió de gespa amb un antic rellotge de sol, la contemplació de la qual resultava talment tranquil·litzadora i assossegadora que fou del tot benvinguda pels meus nervis, lleugerament alterats per les emocions de la jornada. En aquell ambient sedant, hom era capaç d’oblidar, o de recordar tan sols com una mena de malson fantàstic, la imatge d’aquell despatx tenebrós amb aquell espantós cos ensagnat estès a terra. Tanmateix, mentre passejava pel jardí tractant de diluir la intranquil·litat del meu esperit en aquella amable atmosfera, s’esdevingué un estrany incident que em retornà a la tragèdia i deixà una impressió sinistra a la meva ment.

Ja he dit que un decorat de teixos envoltava el jardí. A l’extrem més allunyat de la casa s’espesseïen en una tanca contínua. A l’altra banda d’aquesta tanca, ocult als ulls de qualsevol que s’hi acostés des de la mansió, hi havia un banc de pedra. Mentre m’aproximava cap a aquell lloc, vaig sentir veus, el to greu d’una veu masculina replicat pel murmuri d’unes rialles femenines. Un instant després d’assolir el final de la tanca, els meus ulls van sorprendre missis Douglas i en Barker. Em vaig ocultar abans que ells s’adonessin de la meva presència. L’aparença d’ella, concretament, em proporcionà una forta impressió. Al menjador, en el decurs de l’interrogatori, s’havia mostrat reposada i discreta. Ara, en canvi, qualsevol vestigi d’aflicció havia desaparegut del seu rostre. Els ulls li brillaven amb la resplendor pròpia de l’alegria de viure, i la seva expressió s’estremia per la diversió que inspiraven alguns dels comentaris del seu company. Ell era assegut just davant d’ella, amb les mans juntes i els avantbraços recolzats sobre els genolls, i un somriure sobre el seu rostre bru i bell. De sobte, tots dos van transformar l’expressió de les seves cares quan, en un descuit per la meva part, vaig aparèixer a la seva vista. S’intercanviaren un parell de paraules furtives, i tot seguit en Barker s’incorporà i s’apropà cap a mi.

—Disculpeu-me, senyor —digué—. Tinc l’honor d’adreçar-me al doctor Watson?

Vaig assentir amb el cap fredament, denunciant ben clarament, ho he de reconèixer, la impressió que el descobriment d’aquells dos personatges havia deixat en la meva ment.

—Hem pensat que probablement éreu vós, ja que la vostra amistat amb mister Sherlock Holmes és ben coneguda. Us fa res d’acompanyar-me i enraonar un moment amb missis Douglas?

El vaig seguir amb rostre sever. No podia apartar de la meva ment la imatge d’aquell home destrossat estès a terra. I tan sols unes poques hores després de la tragèdia, aquí estaven la seva muller i el seu amic, rient plegats darrere la tanca del jardí que havia pertangut a la víctima. Vaig saludar la dama amb una certa reserva. La seva afligida actitud al menjador, durant l’interrogatori, havia aconseguit d’entristir-me. Ara, vaig replicar la seva mirada suplicant amb una expressió insensible i distant.

—Molt em temo que penseu de mi que sóc una dona cruel i dura de cor —em digué.

Per tota resposta, em vaig limitar a arronsar les espatlles.

—No és assumpte meu —vaig afegir tot seguit.

—Potser algun dia sabreu fer-me justícia. Si tan sols podeu veure en mi…

—No necessites saber què és el que el doctor Watson veu en tu —intervingué en Barker, ràpidament—. Tal i com ell mateix acaba de dir, no és assumpte seu.

—Exacte —vaig fer jo—. I ara, els prego que em deixin continuar el meu passeig.

—Un moment, doctor Watson —cridà la dona amb un to de súplica—. Hi ha una qüestió que vós podeu respondre amb més autoritat que ningú i que em té força preocupada. Vós coneixeu les relacions professionals de mister Holmes amb la policia millor que ningú. En el cas hipotètic que li arribés una informació confidencial, seria absolutament imprescindible que la donés a conèixer als detectius de la policia?

—Sí, això mateix —afegí en Barker amb visible impaciència—. Mister Holmes, treballa pel seu compte o treballa enterament al costat de la policia?

—Molt em temo que no estic pas autoritzat a discutir qüestions com aquesta.

—Us prego… us imploro, doctor Watson, que ens ho feu saber. Us asseguro que ens servirà… que em servirà de gran ajuda el vostre assessorament sobre aquesta qüestió.

Vaig percebre un to de sinceritat tal en la veu d’aquella dona, que per un instant vaig oblidar la seva frivolitat i em vaig prestar a donar-li la informació que em demanava.

—Mister Holmes és un investigador independent —vaig dir—. Ell és el seu propi superior, i actua segons els dictats del seu sentit comú. Al mateix temps, però, és, naturalment, lleial als oficials que treballen amb ell en el mateix cas, i no oculta mai cap informació que els pugui ajudar a desemmascarar un criminal davant la justícia. No us en puc dir res més, d’aquest tema. Si desitgeu una informació més completa, us aconsello que us adreceu al propi mister Holmes.

Dit això, els vaig saludar alçant el meu barret i me’n vaig anar, deixant-los asseguts darrere aquella tanca protectora. Quan vaig arribar a l’extrem d’aquesta, vaig tombar el cap i els vaig veure discutir amb gran excitació, i, tenint en compte que miraven cap a on era jo, semblava evident que el tema del seu debat no era altre que la breu entrevista que acabàvem de mantenir.

—No necessito cap confidència seva —digué Holmes després que jo el vaig posar al corrent d’aquell incident. S’havia passat tota la tarda a la mansió senyorial, discutint amb els seus dos col·legues la jugada del crim, i havia tornat cap a les cinc amb un apetit tal, que es va prendre d’un glop el te que jo li havia demanat—. No hi ha confidències, Watson, perquè, altrament, aquests dos elements s’arriscaran a un desagradable arrest per conspiració i homicidi.

—Creieu de veritat que hi ha motius per a arrestar-los?

El meu amic demostrava estar de bon humor.

—Benvolgut Watson, una vegada que hagi exterminat aquest quart ou, estaré en condicions de posar-vos al corrent de la situació. No puc pas dir que haguem tret l’entrellat del cas, ni molt menys, però quan ens hem posat a seguir el rastre de la pesa desapareguda…

—La pesa!

—Digueu-me, amic Watson, és possible que no us hàgiu adonat en cap moment que la clau d’aquest cas residia en la pesa desapareguda? Bé, bé, no cal que us n’avergonyiu massa. Entre nós, no crec que ni l’inspector Mac ni l’excel·lent investigador local s’hagin pas adonat de l’aclaparadora importància d’aquell detall. Una pesa, Watson! Imagineu-vos un atleta amb una sola pesa. Imagineu-vos el desenvolupament unilateral… el perill imminent d’una lesió espinal. Terrible, Watson! Terrible!

Ell contemplava el meu desconcert amb uns ulls brillants de malícia i la boca plena de torrada. La mera evidència de la seva fam constituïa una garantia d’èxit, donat el fet que jo tenia ben presents a la memòria llargues sèries de dies i nits mancats de qualsevol idea de menjar, per tal com la seva ment estava encallada en algun problema insondable que el portava a sotmetre’s a una concentració mental absoluta. Finalment, quan hagué acabat de menjar, va encendre la seva pipa i, després d’asseure’s al costat de la llar de la pensió, començà a enraonar inopinadament i pausada sobre el cas, com aquell qui pensa en veu alta més aviat que nos pas qui fa un discurs mínimament estructurat.

—Una mentida, Watson… una gran, enorme, indiscreta i intransigent mentida… això és el que ens ha portat fins a les portes del bon camí. Tota la història que ens ha explicat en Barker no és més que una gran mentida. Tanmateix, la història d’en Barker ha estat corroborada per missis Douglas. Per consegüent, també ella ha mentit. Tots dos han mentit i conspirat. De manera que ara tenim el problema molt més clar… Per què menteixen, i quina és la veritat que tants esforços els està costant d’ocultar? Provem, Watson, vós i jo, de reconstruir la veritat tot partint d’aquesta mentida. Que com sé que es tracta d’una mentida? Senzillament, perquè és una invenció talment potinera que no pot pas ser veritat. Considereu-la! Segons la versió que ens han donat, l’assassí disposava de menys d’un minut després de cometre el crim per treure-li l’anell de matrimoni, que era al dessota d’un altre anell, del dit de la víctima, col·locar de nou l’altre anell, la qual cosa segurament no havia fet mai abans, i deixar aquella singular targeta al costat del cadàver. Us dic que això és impossible. Potser em direu, per bé que tinc en massa consideració el vostre judici, Watson, com per creure-us capaç de fer-ho, que el criminal podia haver-li tret l’anell a la víctima abans de matar-la. El fet que l’espelma hagués cremat només uns escassos instants demostra que no hi hagué pas opció per a una discussió mínimament extensa. Era en Douglas, tenint en compte l’enteresa de caràcter de què ens han parlat, un home capaç de lliurar la seva aliança de matrimoni sense pensar-s’ho, o cal que descartem aquesta possibilitat? No, no, Watson, l’assassí va estar sol amb la víctima durant una estona amb la làmpada encesa. D’això, no en tinc cap dubte. Però, la causa de la seva mort va ser, aparentment, el tret d’escopeta. Per tant, l’escopeta va ser disparada un temps abans del que ens han assegurat. No hi ha cap possibilitat d’error, en això. Som, per consegüent, en presència d’una conspiració deliberada per part de les dues úniques persones que diuen haver sentit el tret… en Barker i missis Douglas. Donat, a més, el fet que sóc perfectament capaç de demostrar que la empremta de sang de l’ampit de la finestra va ser marcada deliberadament per en Barker per tal de proporcionar una pista falsa a la policia, heu d’admetre, amic meu, que aquest individu té una causa perduda en el cas que ens ocupa.

Després d’una pausa, i davant el meu silenci expectant, Holmes tornà a la càrrega.

—Ara, cal que ens plantegem a quina hora s’esdevingué l’assassinat en realitat. Cap allà a dos quarts d’onze, el servei domèstic encara rondava per la casa, de manera que no sembla pas possible que el crim s’esdevingués abans de tal hora. A tres quarts d’onze, tots s’havien ja retirat a les seves cambres respectives, exceptuant n’Ames, que era al rebost. He estat fent alguns experiments aquesta tarda, poc després que vós ens deixéssiu, i he descobert que cap dels sorolls que en MacDonald feia des del despatx podia arribar-me fins al rebost quan totes les portes eren tancades. Des de la cambra de la mestressa de la casa, en canvi, és diferent. No és pas gaire lluny de l’estudi, i des d’allí podia sentir vagament una veu molt alta. El soroll d’un tret d’escopeta és considerablement més apagat quan aquesta és descarregada a boca de canó, com indubtablement va succeir anit. No deuria ser pas gaire fort, en efecte, el soroll del tret, però enmig del silenci de la nit deuria haver fet prou escàndol com per ser percebut des de la cambra de missis Alien estant. La mestressa de la casa és, tal i com ens ha confessat, una mica sorda, però tot i així no s’ha oblidat de consignar en el seu testimoni que va sentir un soroll similar al d’un cop de porta una mitja hora abans de sonar el timbre d’alarma. Una mitja hora abans de sonar el timbre d’alarma serien tres quarts d’onze. No em queda cap dubte que allò que va sentir missis Alien va ser el tret de l’escopeta, de manera que aquesta va ser l’hora real de l’assassinat. Si això és veritat, ens cal determinar què és el que mister Barker i missis Douglas, suposant que no siguin els autors del crim, podien haver estat fent des de tres quarts d’onze, quan el soroll del tret els va fer baixar al pis inferior, fins a un quart de dotze, quan van fer sonar el timbre d’alarma per tal de cridar l’atenció del servei domèstic. Què van estar fent, i per què no van donar l’alarma tot seguit de sentir el tret? Aquesta és la qüestió que a hores d’ara ens desafia, i una vegada contestada tindrem oberta una via que potser sigui decisiva per tal de resoldre el problema.

—Estic convençut —vaig dir jo— que hi ha alguna mena d’acord entre aquestes dues persones. Ella ha de ser una criatura certament cruel donat el fet que a les poques hores de ser assassinat el seu marit es diverteixi d’allò més amb les bromes del seu company.

—Teniu raó. No dóna pas la impressió de ser una esposa exemplar, ni tan sols em va donar aquesta impressió en el decurs del seu testimoni. No sóc precisament un admirador incondicional del gènere femení, ja ho sabeu, però la meva experiència de la vida m’ha ensenyat que hi ha ben poques dones en el món mancades del mínim respecte als seus marits com per permetre que les paraules d’un home qualsevol s’interposin entre elles i el cos sense vida del seu marit. Si mai em caso, Watson, espero ser capaç d’inspirar a la meva esposa qualsevol sentiment que la impedeixi de deixar-se endur per una criada cap a la seva cambra mentre el meu cadàver és estès a terra a tan sols uns pocs metres d’ella. Es tracta d’un comportament tan inusual, que fins i tot l’investigador més inexpert restaria sorprès per l’absència dels udols femenins de rigor. Inclús en el cas que no hi hagués cap pista més, només aquest sol detall m’hagués suggerit l’existència d’un acord negociat a la bestreta.

—Gosaríeu dir, doncs, definitivament, que en Barker i missis Douglas són els autors del crim?

—Hi ha sempre una contundència terrible en les vostres preguntes, Watson —observà Holmes, tot amenaçant-me amb la seva pipa—. I teniu el vici de llançar-me-les com si fossin fletxes. Si m’haguéssiu preguntat si penso que missis Douglas i en Barker saben la veritat sobre el crim i estan conspirant per tal d’ocultar-la, la meva resposta seria tan contundent com la vostra qüestió: n’estic segur, d’això. Ara bé, la mortífera acusació que acabeu de formular no em sembla pas tan evident. Considerem per un moment els obstacles que s’hi interposen. Suposarem que aquesta parella està unida pels llaços d’un amor pecaminós i que han decidit desfer-se de l’home que destorba la seva relació. Es tracta d’una suposició de força embalum i que, malgrat una discreta investigació entre el servei domèstic, no ha estat possible de confirmar. Ans al contrari, tothom sembla tenir l’evidència que els Douglas estaven molts units.

—Estic segur que això no és pas possible —vaig dir, mentre recordava l’expressió somrient i radiant d’ella al jardí.

—Bé, si més no, aquesta és la impressió que donaven. Tanmateix, suposarem que es tracta d’una parella summament astuta, que aconsegueix d’enganyar tothom al respecte i que conspira per tal de matar el marit. Es dóna, a més, la circumstància que aquest és un home amenaçat per alguna mena de perill…

—D’això, només en saben el que ells dos ens han dit.

Holmes semblava pensarós.

—Ja veig què és el que voleu dir, Watson. Esteu elaborant una teoria segons la qual tot allò que ens ha dit la parella és fals. Segons aquesta teoria, no ha existit mai cap amenaça latent, ni cap societat secreta, ni cap Vall de la Por, ni cap caporal Mc-no-sé-què, ni, en definitiva, res de tot això. Bé, es tracta d’una generalització prou contundent. Vegem fins on ens condueix. La parella s’inventa aquesta teoria per tal de justificar el crim. Després se’ls acut de deixar la bicicleta a les rodalies de la casa per tal de demostrar l’existència d’algú procedent de fora. La taca de sang de l’ampit de la finestra serveix per a confirmar-ho, així com la targeta trobada junt al cadàver, que podria haver estat preparada dins la casa. Tot això encaixa en la vostra hipòtesi, Watson. A partir d’ara, però, ensopegarem amb alguns detalls fonamentals que difícilment podreu emplaçar en el vostre trencacaps. Per què, entre totes les armes possibles, una escopeta de canons retallats… i a més americana? I com podien estar tan segurs que el soroll del tret no atrauria ningú a l’escenari del crim? El fet que missis Alien no sortís del seu dormitori per tal d’investigar què havia estat aquell cop de porta, va ser una pura casualitat. Per què la parella que vós considereu culpable va fer les coses d’aquesta manera, Watson?

—Confesso que sóc incapaç de trobar-hi una explicació.

—A més, si una dona i el seu amant conspiren per tal de matar el marit, creieu que donaran a conèixer llur culpabilitat tot traient-li ostentosament l’aliança de matrimoni una vegada mort? Us sembla això probable, Watson?

—No, certament no.

—I encara us en diré més. Si se us hagués acudit a vós la idea de deixar una bicicleta amagada, no haguéssiu pas pensat que això no us resultaria gens pràctic? El detectiu més negat del món diria, amb tota naturalitat, que es tractava d’un engany des del moment que la bicicleta és el primer que necessita un fugitiu per tal d’escapar-se.

—No se m’acut cap altra explicació.

—Tanmateix, no hauria d’existir cap combinació d’esdeveniments sobre la qual l’enginy humà no fos capaç de concebre una explicació coherent. Simplement com un mer exercici mental i en cap cas com una asseveració del que és veritat, permeteu-me d’assenyalar una línia possible de raonament. Es tracta, ho admeto, de pura imaginació, i, tanmateix, no és pas cert que sovint la imaginació és la mare de la veritat? Suposarem aquesta vegada que, efectivament, existia un secret delictiu, un secret realment deshonrós, en el passat d’en Douglas. Això ens porta a pensar que va ser assassinat per un venjador, algú que no coneixem. Aquest venjador, per alguna raó que encara no he aconseguit d’explicar-me, es va endur l’aliança de matrimoni de la víctima. La venjança deuria datar, per lògica, del primer matrimoni de mister Douglas, i l’anell li deurien prendre per alguna raó relacionada amb això. Abans que el venjador hagués pogut abandonar la casa, en Barker i missis Douglas van entrar al despatx i el van sorprendre. L’assassí els va persuadir de denunciar-lo tot amenaçant-los amb la publicació d’algun assumpte escandalós. La parella s’hi va conformar i el van deixar marxar. D’aquesta manera, segurament van abaixar el pont llevadís, la qual operació pot ser realitzada sense massa soroll, i quan el criminal s’hagué anat van tornar a aixecar-lo. L’assassí va considerar, per alguna raó, que era preferible de fugir a peu, i per això va deixar la bicicleta amagada en algun indret on no pogués ser trobada abans d’haver culminat amb èxit la fugida. Tot això, fins ara, entra dins els límits del que és possible, no creieu?

—Bé, és possible, sens dubte —li vaig respondre, no sense una certa reserva.

—Hem de tenir ben present, Watson, que el que ha passat, sigui el que sigui, és quelcom certament extraordinari. Bé, ara, tot continuant amb la nostra reconstrucció imaginària dels fets, cal dir que la parella, una parella no pas necessàriament culpable, s’adona, després de veure marxar l’assassí, que tots dos han quedat en una situació en la qual tindran problemes per tal de demostrar que ells no han estat pas els autors, ni tampoc còmplices, del crim. Aleshores afronten aquesta delicada situació amb molta rapidesa però també bastant poca traça. La taca de sang de l’ampit de la finestra va ser disposada per mister Barker amb la seva pròpia espardenya, per tal de donar idea de com havia fugit l’assassí. Com sigui que era evident que havien estat els únics en sentir la detonació de l’escopeta, van fer sonar el timbre d’alarma, això sí, mitja hora després de ser comès el crim.

—I com penseu provar tot això?

—Bé, si l’assassí va ser algú procedent de l’exterior de la casa, hauria de ser empaitat i detingut. Això constituiria la més concloent de les proves. I, de no ser així… els recursos de la ciència són encara lluny d’haver-se exhaurit. Crec que una nit de vetlla solitària en aquell despatx em podria servir de gran ajuda.

—Una nit tot sol!

—Tinc la intenció d’anar-hi una mica més tard. Ho tinc pactat amb aquest bon jan de n’Ames, que no sembla pas confiar gaire en mister Barker. M’instal·laré en aquella cambra i esperaré a veure si el seu ambient em proporciona alguna inspiració. Sóc un devot entusiasta del genius loci. Ja veig que no em preneu pas gaire seriosament, amic Watson. Bé, ja veurem què passa. Per cert, heu portat aquell vostre gran paraigua?

—Sí, és aquí.

—Bé, doncs, si m’ho permeteu, me l’enduré.

—Com vulgueu, però… no creieu que és una arma molt limitada? En cas de perill…

—En cas de perill, benvolgut Watson, no dubteu pas que hagués sol·licitat la vostra col·laboració. De qualsevol manera, m’enduré el paraigua. Abans he d’esperar que arribin els nostres dos col·legues, els quals han anat a Tunbridge Wells a la recerca d’un possible propietari de la bicicleta.

Era ja negra nit quan l’inspector MacDonald i White Mason van tornar de la seva expedició, i ho van fer entusiasmats pels progressos que havien assolit per a la nostra investigació.

—Dimoni! He d’admetre que tenia els meus dubtes respecte a la idea que existís alguna persona forastera implicada en el cas —digué MacDonald—, però ja m’ha passat. Hem aconseguit identificar la bicicleta i tenim una descripció de l’home que busquem, de manera que bé es pot dir que hem donat un pas de gegant en el decurs de la nostra tasca.

—Per a mi, això significa el principi de la fi —féu Holmes—. Cavallers, els felicito de tot cor.

—Mireu, jo vaig partir del fet que mister Douglas s’havia mostrat molt nerviós des del dia anterior al seu assassinat, quan va estar a Tunbridge Wells. Fou a Tunbridge Wells, doncs, que va prendre consciència que l’amenaçava algun perill. Consegüentment, era lògic pensar que si algú s’havia desplaçat fins a la casa en bicicleta, procedia de Tunbridge Wells. Així que ens vàrem endur la bicicleta i la vàrem anar mostrant pels hotels. Va ser el gerent de l’Eagle Commercial qui la va identificar com a pertanyent a un tal Hargrave, que havia llogat una habitació allí dos dies enrere. Les úniques coses que portava aquest individu com equipatge eren la bicicleta i una maleta petita, i havia registrat el seu nom en qualitat d’habitant de Londres, però s’havia negat a consignar la seva adreça. La maleta era fabricada a Londres i els efectes que contenia eren britànics, però l’home era indubtablement americà.

—Bé, bé —exclamà Holmes animosament—, he de reconèixer que han portat a terme una feina sòlida, mentre jo m’he passat l’estona elaborant teories amb el meu amic. Una lliçó magistral de sentit pràctic, mister Mac.

—Potser tingueu raó, mister Holmes —concedí l’inspector amb mal dissimulada satisfacció.

—Però això, al capdavall, encaixa perfectament dins la vostra teoria —vaig observar jo.

—Pot encaixar i no pot encaixar. Però, escoltem el final de la vostra història, mister Mac. Vàreu trobar res que permetés d’identificar aquest home?

—Tan poca cosa, que sembla evident que l’individu en qüestió es va assegurar de no deixar pas massa pistes que el poguessin comprometre. No vam trobar ni papers, ni cartes, ni tan sols etiquetes a la roba. Sobre la taula del seu dormitori, això sí, hi havia un mapa de carreteres. Va marxar de l’hotel ahir al matí, després d’esmorzar, amb bicicleta, i ningú no ha tornat a saber d’ell fins que ens vàrem presentar nosaltres.

—Això és el que jo no puc pas entendre, mister Holmes —digué en White Mason—. Si aquest individu volia passar desapercebut sense despertar cap sospita, sembla lògic pensar que hauria tornat a l’hotel i s’hi hauria quedat com un simple turista. Tal i com ha actuat, però, ha d’ésser conscient que el gerent de l’hotel donarà part a la policia de la seva desaparició, de manera que aquesta pot ser perfectament relacionada amb l’assassinat.

—Això és el que pensaria qualsevol. I, tanmateix, els fets li han donat la raó fins al moment present d’haver actuat d’aquesta manera, ja que no ha estat pas detingut encara. Però, pel que fa a la seva descripció… què se’n sap?

MacDonald consultà el seu bloc de notes.

—Aquí tinc anotat tot allò que me’n van saber dir. Em sembla que no s’hi varen fixar pas massa, en l’individu en qüestió. Sigui com sigui, el conserge, la recepcionista i la cambrera estan d’acord amb tots els detalls de la descripció. Es tracta d’un home de metre vuitanta d’estatura, aproximadament, uns cinquanta anys, cabells i bigoti grisencs, nas encorbat, i un rostre que tothom ha coincidit en assenyalar que tenia un aire de ferocitat i inspirava una certa repulsió.

—Vaja! Tret de l’expressió del rostre, aquesta descripció podria correspondre perfectament a la del propi Douglas —observà Holmes—. Tenia també la cinquantena, cabells i bigoti grisencs i la mateixa altura. Vàreu esbrinar alguna cosa més?

—Portava un vestit gris de tela gruixuda, una jaqueta marinera, un abric curt de color groc i barret.

—Què se’n sap, de l’escopeta?

—No té més de seixanta centímetres de llarg, de manera que podia cabre perfectament dins la seva maleta. L’individu podia portar la maleta amagada sota l’abric sense cap problema.

—I quina relació creieu que hi ha entre tots aquests detalls i el cas que ens ocupa?

—Mireu, mister Holmes —digué MacDonald—, una vegada tinguem aquest home en el nostre poder (i podeu estar segur que vaig telegrafiar arreu la seva descripció cinc minuts després d’haver-la sentida), tindrem més elements per tal d’arribar a conclusions més exactes. Tanmateix, no es pot pas negar que hem fet importants progressos. Sabem que un americà anomenat Hargrave arribà a Tunbridge Wells fa dos dies amb una bicicleta i una maleta. En aquesta portava una escopeta de canons retallats, de manera que va venir amb la deliberada intenció de cometre un crim. Ahir al matí va emprendre camí cap a la mansió senyorial sobre la seva bicicleta i amb l’escopeta amagada sota l’abric. Pel que hem pogut esbrinar, ningú no el va veure arribar, però no és necessari que travessés el poble per tal d’assolir les portes del parc, i, a més, hi ha sempre molta gent amb bicicleta per la carretera. Molt possiblement, va amagar la bicicleta entre els matolls, on ha estat trobada, i segurament també ell es va ocultar en el mateix indret, tot esperant veure sortir mister Douglas de la casa. L’escopeta és una arma bastant improbable de ser utilitzada a l’interior d’una casa, de manera que l’assassí va provar de fer-la servir a fora, on indubtablement tenia força més avantatges a favor. Per exemple, a l’exterior resulta possible de repetir el tret en cas d’errar-lo, perquè el soroll de trets és tan habitual en una zona esportiva d’Anglaterra com aquesta, que ningú no se n’estranyaria gens.

—Això és molt clar! —exclamà Holmes.

—Bé, el cas és que mister Douglas no s’hi va presentar. Què va fer l’assassí llavors? Va deixar la bicicleta i s’acostà a la casa a la llum del capvespre. Trobà el pont abaixat i ningú a l’aguait. Aleshores va provar sort, no sense haver-se inventat abans qualsevol justificació que el permetés sortir del pas si trobava algú. Ningú no el va veure, però. Es va ficar a la primera habitació que va trobar i s’amagà darrere les cortines. Des d’allí, deuria poder veure com aixecaven el pont, així que va pensar que la seva única possibilitat de fugir consistia a travessar el fossat. Va estar esperant fins a quarts de dotze, quan mister Douglas, en el decurs de la seva ronda nocturna habitual, va entrar a la cambra. El criminal el va matar i va fugir tal i com havia previst. Era conscient que la bicicleta podia ser descrita pel personal de l’hotel i constituiria, per tant, una pista en contra seu, de manera que optà per deixar-la allí i fugir per altres mitjans cap a Londres o bé cap a qualsevol amagatall segur que hagués pogut preveure. Què us sembla, mister Holmes?

—Bé, mister Mac, em sembla molt clar i molt coherent. Aquesta és la vostra versió del final de la història. La meva versió és que el crim va ser comès mitja hora abans del que ens ha estat dit, que missis Douglas i mister Barker són protagonistes d’una conspiració per tal d’ocultar alguna cosa, que ells dos van ajudar l’assassí a fugir (o, si més no, que ells van aparèixer a la cambra abans que l’assassí hagués pogut fugir) i que van ser també ells els que van deixar les pistes que evidencien que l’assassí va fugir per la finestra, mentre que amb tota probabilitat van ser ells mateixos els que li van facilitar la fugida en abaixar-li el pont. Vet ací la meva lectura de la primera meitat.

Els dos detectius van moure el cap en senyal de desaprovació.

—Bé, mister Holmes, si això és cert, bé es pot dir que sortim d’un misteri per ficar-nos en un altre —comentà l’inspector de Londres.

—I en certs aspectes, en un misteri encara pitjor —afegí en White Mason—. Aquesta dama no ha estat mai a Amèrica. Com és possible, doncs, que estigui talment relacionada amb un assassí americà fins al punt d’haver de protegir-lo?

—Sóc lliurement conscient de les dificultats —digué Holmes—. M’he proposat de realitzar aquesta nit una petita investigació pel meu compte que probablement aportarà algun que altre progrés a la nostra causa.

—Podem ajudar-vos, mister Holmes?

—Ni pensar-hi. Foscor, i el paraigua del doctor Watson. Els meus requeriments no són pas complicats. I n’Ames, el fidel Ames, m’ha promès que es farà el desentès. Totes les línies fonamentals dels meus raonaments em condueixen invariablement a un sol interrogant central: Com és possible que un atleta es dediqui a desenvolupar el seu cos amb un instrument tan absurd com una sola pesa de gimnàstica?

Era tard quan Holmes va tornar aquella nit, procedent de la seva excursió en solitari. Ell i jo estàvem instal·lats a una cambra de dos llits que era el millor que aquella petita pensió de poble havia pogut oferir-nos. Jo era ja adormit, quan l’arribada del meu amic em mig despertà.

—I bé, Holmes —vaig murmurar—, heu descobert res de nou?

Ell restà alguns instants al meu costat en silenci, amb la palmatòria a la mà. Tot seguit, la seva figura alta i seca s’inclinà cap a mi.

—Em pregunto, Watson —xiuxiuejà a la meva orella— si no us fa res de dormir a la mateixa cambra amb un llunàtic, un home el cervell del qual comença a fer figa, un idiota la intel·ligència del qual ha perdut ja la seva energia.

—No, no em fa pas res —vaig aconseguir de respondre, presa de l’estupefacció que m’havien proporcionat les seves paraules.

—Quina sort! —va dir, i ja no tornà a pronunciar cap més mot en tota la nit.





7. La solució


L’endemà al matí, després d’esmorzar, vàrem trobar l’inspector MacDonald i mister White Mason asseguts a la petita sala d’espera del despatx del sergent de la policia local, absorts en profundes consultes. Sobre la taula, davant d’ells, hi havia una pila de cartes i telegrames que estaven classificant i seleccionant amb gran dedicació. Tres d’aquests documents havien estat retirats a un costat.

—Encara darrere la pista del ciclista fugitiu? —preguntà Holmes, de bon humor—. Quines són les darreres notícies sobre aquest brètol?

En MacDonald assenyalà amb el dit aquella pila de correspondència, sense massa entusiasme.

—Ha estat vist a Leicester, Nottingham, Southampton, Derby, East Ham, Richmond i catorze llocs més. A tres ciutats (East Ham, Leicester i Liverpool) hi ha acusacions concretes contra ell i han procedit al seu arrest. Tot el país sembla estar ple de fugitius amb un abric de color groc.

—Déus del cel! —exclamà Holmes, en un to de simpatia—. Mireu, mister Mac, i vós també, mister White Mason, els he de donar un consell molt seriós. Quan jo vaig accedir a col·laborar amb vostès en aquest cas els vaig garantir, com vostès recordaran, que no els presentaria teories a mig provar, sinó que me les reservaria i treballaria en elles fins a assegurar-me de la seva exactitud. És per això que no els he dit fins ara tot allò que penso sobre aquest cas. D’altra banda, els vaig assegurar que participaria en el joc prestant-los tota la meva lleialtat, i no trobo pas correcte de permetre que vostès despenguin les seves energies en una tasca sense cap profit com la que estan fent ara. De manera que si ara sóc aquí, és per tal d’aconsellar-los, i el meu consell es pot resumir en tres paraules: abandonin el cas.

En MacDonald i en White Mason esguardaren, víctimes del més gran desconcert, el seu celebrat col·lega.

—Trobeu potser el cas impossible de resoldre? —preguntà l’inspector.

—Trobo que és el cas de vostès, impossible de resoldre. Jo mai no he considerat impossible d’esbrinar la veritat.

—Però… aquest ciclista… no és pas cap invenció. Tenim la seva descripció, la seva maleta, la seva bicicleta. Aquest individu ha de ser en algun lloc. Per què no hem d’agafar-lo?

—Sí, sí, ja sé que és en algun lloc, i sens dubte hauríem d’agafar-lo, però jo, de vostès, no despendria les meves energies a East Ham o Liverpool. Estic segur que ha d’existir algun camí més curt que ens condueixi fins a la resolució d’aquest cas.

—Vós ens esteu amagant alguna cosa. Això no és pas gaire amable per la vostra part, mister Holmes. —L’inspector estava molest.

—Vós coneixeu perfectament els meus mètodes de treball, mister Mac. Això no obstant, podeu tenir per cert que em callaré allò que sé durant el mínim període de temps possible. L’únic que desitjo és de verificar abans alguns detalls, la qual cosa no em costarà pas gaire esforç, i tornar a Londres després de deixar els resultats de la meva investigació al servei de vostès. Els dec massa coses com per actuar de qualsevol altra manera, ja que en el decurs de tota la meva carrera no puc recordar pas cap estudi més singular i interessant que el que a hores d’ara ens ocupa.

—Mister Holmes, això que dieu escapa definitivament als límits de la meva comprensió. Quan, ahir a la nit, ens vàrem veure al nostre retorn de Tunbridge Wells, vós semblàveu d’acord, en línies generals, amb els nostres descobriments. Què és el que us ha fet canviar d’opinió des d’aleshores?

—Bé, doncs, ja que m’ho pregunteu, us diré que anit vaig passar, tal i com ja els vaig anunciar, unes hores a la mansió senyorial.

—Bé, i què va passar?

—Ah! De moment, només puc facilitar-los una resposta molt general a aquesta qüestió. Per cert que he tingut ocasió de llegir un breu, però clar i interessant, extracte de la història d’aquell edifici, que poden adquirir al mòdic preu d’un penic a l’estanc del poble. —En dir això, Holmes es va treure de la butxaca de l’armilla una fulleta il·lustrada amb un gravat matusser que representava l’antiga mansió—. L’afany amb el qual hom endega una investigació com aquesta s’incrementa considerablement, apreciat mister Mac, quan és capaç de sintonitzar, amb conscient simpatia, amb l’ambient històric de què és envoltat. No us impacienteu pas, perquè us puc assegurar que fins i tot una narració tan seca com aquesta pot suscitar alguna que altra imatge del passat en la imaginació de qualsevol. Permeteu-me que us n’ofereixi una petita mostra. «Bastida l’any cinquè del regnat de Jaume I d’Anglaterra al mateix indret que ocupava un edifici més antic, la mansió senyorial de Birlstone constitueix un dels més conspicus exemplars de l’arquitectura jacobita que queden dempeus».

—Tinc la impressió que ens voleu prendre el pèl, mister Holmes.

—Va, va, mister Mac! És el primer símptoma de mal geni que he detectat en vós fins ara. Bé, doncs, no us llegiré pas tota la fulleta, ja que tan poca gràcia us fa. Tanmateix, si us dic que aquí s’enraona de com un coronel parlamentari s’establí en aquella casa el 1644, de com el rei en Carles s’hi amagà uns quants dies en el decurs de la guerra civil, i, finalment, de la visita que hi féu el rei en Jordi II, haureu d’admetre que existeixen alguns punts d’interès relacionats amb aquest antic edifici.

—No en tinc pas cap dubte, mister Holmes, però considero que no ens afecten, aquestes coses.

—Que no ens afecten? Que no ens afecten? Estimat mister Mac, us diré que, en la nostra professió, una de les qualitats de més utilitat és l’amplitud d’idees. La interrelació entre les idees i les diverses possibilitats d’aplicació dels coneixements és quelcom certament molt interessant. Espero que sapigueu disculpar aquestes observacions d’algú que, malgrat no ser més que un simple afeccionat en el camp de la criminologia, és més vell i per tant més experimentat que vós.

—Sóc el primer a admetre-ho —digué el detectiu amb cordialitat—. He de reconèixer que vós aconseguiu sempre d’arribar allí on us proposeu, però ho feu d’una manera endimoniadament complicada.

—Bé, bé, deixaré de banda la història i em cenyiré al fets presents. Tal i com ja els he informat, la passada nit vaig estar a la mansió. No vaig veure ni mister Barker ni missis Douglas, perquè tampoc no vaig trobar cap raó per a molestar-los. Ara bé, sí que em vaig assabentar, amb no poca satisfacció per part meva, que la senyora no semblava pas gaire afligida aquella nit i que havia despatxat un sopar excel·lent. La meva visita era especialment dedicada a aquest bon jan de n’Ames, amb el qual vaig intercanviar algunes paraules educades que culminaren amb la seva autorització i discreció per tal que pogués quedar-me una estona al despatx.

—Què? Amb allò? —vaig exclamar jo.

—No, no, ara ja està tot en ordre. Segons tinc entès, vós vàreu donar el permís oportú, mister Mac. La cambra ha tornat a la seva disposició habitual, i allí vaig passar anit un instructiu quart d’hora.

—Què vàreu estar fent?

—Bé, no vull fer un misteri d’un assumpte tan senzill. Vaig estar buscant la pesa desapareguda. Aquest instrument ha ocupat des de sempre un espai molt important en la meva estimació del cas. Bé, doncs, vaig aconseguir de trobar-la.

—On era?

—Ah! En arribar a aquest punt ens situem als límits del desconegut. Permetin-me que arribi una mica més lluny, només una mica més lluny, i els prometo que compartiré amb vostès tot el que sé.

—Em temo que no tenim més remei que acceptar les condicions que vós mateix ens vàreu imposar —digué l’inspector—. Ara bé, pel que fa al vostre consell en el sentit que abandonem el cas… Per què dimonis hem d’abandonar el cas?

—Per la senzilla raó, estimat mister Mac, que vostès no tenen ni la més remota idea de què és el que estan investigant.

—Estem investigant l’assassinat de mister John Douglas, de la mansió senyorial de Birlstone.

—Sí, sí, teniu raó. Però no cal que us molesteu a seguir la pista del misteriós cavaller de la bicicleta. Puc assegurar-vos que això no us ajudarà en el més mínim.

—Així, doncs, què ens suggeriu que fem?

—Els diré exactament què és el que han de fer, només en el cas que ho facin.

—Bé, no tinc més remei que reconèixer que sempre heu tingut raó quan he aconseguit de treure l’entrellat de les vostres estranyes maniobres. De manera que estic disposat a fer el que em digueu.

—I vós, mister White Mason?

El detectiu local mirava de l’un a l’altre dels presents sense saber què dir. Holmes i els seus mètodes constituïen quelcom absolutament nou per a ell.

—Bé, si l’inspector hi està d’acord, jo també hi estic —digué finalment.

—Perfecte! —exclamà Holmes—. Bé, en tal cas, jo començaria per recomanar-los a tots dos un passeig tranquil i agradable pel camp. M’han dit que les vistes sobre el Weald des de Birlstone Ridge són realment precioses. No tinc cap dubte que trobaran alguna bona fonda per dinar. Dissortadament, el meu desconeixement de la regió m’impedeix de recomanar-los-en cap. Al capvespre, cansats però contents…

—Dimoni, mister Holmes, això ja passa de ser una broma! —cridà en MacDonald, mentre s’aixecava tot enfadat de la seva cadira.

—Està bé, està bé, passin el dia com vostès creguin convenient —digué Holmes, tot donant uns copets amistosos a l’inspector sobre l’espatlla—. Facin el que vulguin i vagin allà on els plagui, però vinguin a veure’m abans que s’hagi fet fosc sens falta. Sens falta, mister Mac.

—Això ja sona bastant millor.

—Tot això que els estava proposant era, en realitat, un consell excel·lent, però no hi insistiré amb tal que siguin aquí quan els necessiti. Ara, abans que se’n vagin, m’agradaria que vós, mister Mac, escrigueu una nota per a mister Barker.

—D’acord.

—Ja us la dictaré jo, si no us sap greu. Esteu preparat? «Benvolgut senyor: M’ha semblat que hauríem d’assecar el fossat, amb l’esperança de poder trobar…».

—Això és impossible —féu l’inspector—. Jo mateix em vaig encarregar personalment d’investigar el fossat.

—Disculpeu-me, cavaller. Us prego que feu el que us demano.

—Està bé, continueu.

—«… amb l’esperança de poder trobar alguna cosa que pugui ser relacionada amb el cas que estem investigant. Ja ho he disposat tot per tal que demà, a primera hora del matí, vinguin uns homes a variar el curs del rierol…».

—Impossible!

—«… a variar el curs del rierol, de manera que m’ha semblat oportú d’assabentar-vos-en per endavant». Ara, signeu, i envieu la nota a mà cap a les quatre de la tarda. A aquesta hora ens trobarem en aquesta mateixa habitació. Fins aleshores, tots nosaltres podrem fer tot allò que ens plagui, ja que estic en condicions d’assegurar-los que la nostra investigació ha assolit una situació de treva.

Ja s’estava fent fosc quan ens vàrem reunir aquella tarda. Holmes apareixia seriós, jo estava encuriosit i els dos detectius es mostraven, òbviament, molestos i predisposats a la crítica.

—Bé, cavallers —digué el meu amic amb gravetat—. Els vull demanar que col·laborin amb mi en aquesta comprovació, i d’aquesta manera estaran en condicions de jutjar per vostès mateixos si les observacions que he realitzat justifiquen les conclusions a què he arribat. La tarda és freda i no sé quant de temps pot durar la nostra expedició, de manera que els prego que es posin la roba d’abric. És de màxima importància que tots ocupem els nostres llocs respectius abans que s’hagi fet fosc del tot. Així, doncs, si em donen la seva aprovació, els demano que ens posem de seguida en camí.

Vàrem caminar pels límits exteriors del parc de la mansió senyorial abans d’arribar a un lloc on la reixa que l’envoltava tenia un forat. Ens vàrem colar a l’interior per aquest forat i, després, enmig de la foscor, seguírem Holmes fins que arribàrem a un lloc plantat d’arbustos situat gairebé front per front respecte a la porta principal i el pont llevadís. Aquest no havia estat aixecat, encara. Holmes s’ajupí darrere una cortina de llorers, i tots vàrem fer el mateix.

—I bé? Què hem de fer ara? —preguntà en MacDonald, una mica malhumorat.

—Contenir la impaciència que assetja la nostra ànima i fer el mínim de soroll possible —respongué Holmes.

—Per què dimonis ens heu portat fins aquí? Realment, crec que hauríeu de tractar-nos amb una mica més de franquesa. Holmes es posà a riure.

—En Watson sempre diu que jo sóc el dramaturg de la vida real —explicà tot seguit—. Persisteix dintre meu alguna cosa de l’artista que exigeix una obra ben representada. Probablement, mister Mac, la nostra professió seria gris i anodina si no muntéssim amb una certa assiduïtat l’escenari que proporciona una més gran espectacularitat als èxits que obtenim. L’acusació a traïció, el cop brutal sobre l’espatlla… oi que no satisfà ningú aquest dénouement? En canvi, la inferència ràpida, el parany subtil, la prevenció intel·ligent dels esdeveniments venidors, la triomfal justificació d’agosarades teories… no és pas tot això l’orgull i la justificació de la nostra tasca? Ara mateix, esteu experimentant l’emoció que inspiren l’encís d’aquesta situació i els preparatius per a la cacera. Què se n’hagués fet, d’aquesta emoció, si m’hagués limitat a ser tan exacte com un horari? Només us demano que tingueu una mica de paciència, mister Mac, i de seguida se us aclariran tots els dubtes.

—Bé, espero que l’orgull, la justificació i tot això vinguin abans que ens morim tots plegats de fred —digué el detectiu londinenc, amb còmica resignació.

Tots teníem una bona raó per tal d’afegir-nos a aquesta aspiració, ja que la nostra vigília resultà llarga i certament molt freda. La foscor s’anà espesseint sobre l’extensa i tenebrosa façana de la casa. El baf fred i humit que sorgia del fossat es filtrava fins al moll dels ossos i ens feia petar les dents. Sobre la porta principal hi havia una làmpada encesa, i el fatal despatx, escenari del crim, era il·luminat. La resta del casalot era a les fosques i en silenci.

—Quanta estona més ha de durar, això? —preguntà l’inspector de sobte—. I què dimonis estem esperant?

—No tinc gaire més idea que vós del que durarà, això —respongué Holmes, no sense un cert to d’aspresa—. Si els criminals actuessin amb la mateixa puntualitat que els trens, tots hi sortiríem guanyant. Pel que fa a… Bé, vet ací el que estàvem esperant.

Mentre estava enraonant, la llum groga procedent del despatx s’enfosquia a causa de la interposició d’algú que passejava per la cambra. Els llorers darrere els quals érem amagats es trobaven just davant de la finestra, a no més de trenta metres. De sobte, aquesta s’obrí amb un prolongat grinyol de les frontisses, i vàrem poder distingir amb prou feines la negra silueta del cap i les espatlles d’un home que sortia per tal d’esguardar la foscor de l’exterior. Restà així durant uns minuts, vigilant furtivament i subreptícia, com si volgués assegurar-se que ningú no l’estava observant. Seguidament s’inclinà endavant, i, enmig del silenci, arribà fins a nosaltres un soroll com d’aigua agitada. Donava la impressió que aquell home estava removent l’aigua del fossat amb un objecte que tenia a la mà. Després, sobtadament, va treure alguna cosa com el pescador que treu un peix. Era un objecte gran i rodó que enfosquí la llum quan va ser hissat a través de la finestra oberta.

—Ara! —cridà Holmes—. Ara!

Tots ens vàrem aixecar i avançàrem darrere d’ell amb els membres entumits a causa del fred i la humitat, mentre que el meu amic, empès per una d’aquelles onades d’energia nerviosa que eren capaces de convertir-lo en l’home més fort de la terra, corria àgilment sobre el pont i trucava enèrgicament al timbre de la porta. Sentírem el soroll dels forrellats, que estaven essent oberts des de dintre, i aparegué la imatge d’un visiblement sorprès Ames. Holmes l’apartà sense pronunciar ni un mot i, seguit de tots nosaltres, entrà impetuosament a la cambra que havia estat ocupada per l’home que acabàvem d’observar des del nostre amagatall.

La làmpada d’oli que descansava damunt la taula era la responsable de la llum que havíem vist des de fora. En qüestió de segons va passar a la mà de Cecil Barker, que l’acostà cap a nosaltres així que vàrem entrar a l’estudi. La llum de la làmpada destacava les faccions fermes i resoludes del seu rostre ben afaitat i els seus ulls amenaçadors.

—Què dimonis significa això? —cridà—. Què és el que busquen?

Holmes donà un cop d’ull al seu voltant i s’inclinà sobre un objecte amarat d’aigua i lligat amb un cordill que era allà on havia estat llançat, sota la taula d’escriure.

—Això és el que busquem, mister Barker. Aquest paquet, que conté una pesa de gimnàstica com a llast i que vós acabeu de treure del fons del fossat.

En Barker esguardà Holmes amb una expressió d’evident desconcert en el rostre.

—En nom de què coneixeu l’existència d’això? —preguntà.

—Senzillament, perquè vaig ser jo qui el va deixar on era.

—Que vós el vàreu deixar on era? Vós?

—Potser hauria d’haver dit millor «retornat on era» —digué Holmes—. Sens dubte recordareu, inspector MacDonald, que jo em vaig estranyar molt pel fet que manqués una de les peses. Us vaig cridar l’atenció sobre aquesta circumstància, però, a causa de la urgència d’altres esdeveniments, amb prou feines si heu tingut temps de pensar en això, que us hagués permès de treure algunes deduccions interessants. Quan, en proximitat de l’aigua, trobem a faltar algun objecte pesant, no resulta pas massa difícil suposar que ha estat submergit a l’aigua. Aquesta suposició mereixia l’esforç de constatar-la, així que, gràcies a la col·laboració de n’Ames, que en permeté de restar a la cambra, i amb l’ajuda del paraigua del doctor Watson, em fou possible la passada nit de pescar aquest paquet i inspeccionar el seu interior. Valia la pena d’esbrinar, però, qui l’havia deixat a l’aigua. Comptàvem per tal d’aconseguir-ho amb un clar advertiment que el fossat seria assecat l’endemà, el qual, com és lògic, ha tingut l’efecte que la persona que havia amagat el paquet procedís a treure’l del seu amagatall així que la foscor l’habilités per a fer-ho. Tenim no menys de quatre testimonis per tal de deixar clar qui ha estat la persona que ha tractat d’aprofitar-se d’aquesta oportunitat, per la qual cosa, mister Barker, crec que ara teniu vós la paraula.

Sherlock Holmes deixà el paquet, completament amarat, sobre la taula, junt a la làmpada d’oli, i desféu el nus del cordill que el lligava. Va treure del seu interior una pesa, que llançà cap al racó on era la seva companya. Tot seguit, del paquet aparegueren un parell de botes.

—Com poden vostès comprovar, són americanes —anuncià, tot assenyalant les punteres amb el dit.

A continuació deixà damunt la taula un ganivet enorme i mortífer, guardat dins la seva funda. Finalment, desembolicà un farcell de roba, que contenia un joc de peces interiors, mitjons, un vestit de tela gruixuda de color gris i un abric curt de color groc.

—La roba és vulgar —observà Holmes—, tret de l’abric, que és ple de detalls altament suggerents. —Aproximà tendrament l’abric cap a la llum, mentre els seus dits llargs i prims el palpaven àgilment—. Aquí, com poden veure, la butxaca interior es prolonga per sota del folre de manera que deixa un espai suficientment gran com per a encabir-hi una escopeta de canons retallats. L’etiqueta amb la marca és al coll: Neale, sastre, Vermissa, U.S.A. Avui he gaudit d’una tarda ben instructiva a la biblioteca del rector, on he tingut ocasió d’ampliar els meus coneixements amb informacions que he pogut trobar sobre Vermissa. Es tracta d’una petita ciutat en expansió, epicentre d’una de les valls més riques en carbó i ferro dels Estats Units. Crec recordar, mister Barker, que vàreu ser vós qui relacionà les regions riques en carbó amb la primera esposa de mister Douglas, i ben segurament no fóra pas excessiu d’interpretar que les lletres V. V. escrites damunt la targeta trobada junt al cadàver corresponguessin a la Vall de Vermissa, i que aquesta vall real, que envia emissaris assassins, deu ser la famosa Vall de la Por de què hem sentit parlar. Tot això sembla prou clar. I ara, mister Barker, em fa l’efecte que m’estic ingerint en l’explicació que anàveu a facilitar-nos.

Constituïa tot un espectacle observar l’expressiu rostre d’en Cecil Barker durant aquesta exposició del genial detectiu. La ira, la sorpresa, la consternació i la indecisió van anar desfilant per la seva cara. Finalment, optà per refugiar-se en una ironia àcida.

—Vós sabeu molt, mister Holmes. Potser us agradaria d’explicar-nos alguna cosa més —va dir a tall de befa.

—Sens dubte, jo us podria explicar algunes coses més, però té més gràcia que vinguin de part vostra.

—Això és el que creieu? Doncs bé, tot el que puc dir és que, si aquí hi ha cap secret, aquest secret no em correspon pas a mi, i no sóc jo l’home indicat per a fer-lo públic.

—D’acord, mister Barker. Si preferiu adoptar aquesta actitud —digué l’inspector amb tota naturalitat—, haurem de mantenir-vos vigilat fins que ens arribi l’ordre de detenció.

—Poden fer tot allò que els plagui —va dir en Barker, amb un to de desafiament.

Els fets semblaven haver assolit el seu final pel que respectava a aquell individu, i només calia contemplar aquell rostre de granit per tal de comprendre que cap peine forte et dure aconseguiria mai de fer-lo suplicar, en contra de la seva voluntat. Tanmateix, el punt mort al qual s’havia arribat fou trencat per una veu de dona. Missis Douglas havia estat escoltant des de la porta, mig oberta, estant, i ara feia la seva entrada a la cambra.

—Ja has fet prou per nosaltres, Cecil —va dir—. Passi el que passi d’ara endavant, ja has fet prou per nosaltres.

—Prou, i més que prou —afegí Holmes amb gravetat—. Sento per vós, senyora, una gran simpatia, i jo us invito a que dipositeu la vostra confiança en el sentit comú de les persones que m’acompanyen i confieu voluntàriament a la policia allò que sabeu. Potser sigui jo mereixedor de censura pel fet de no haver atès el suggeriment que em vàreu fer arribar mitjançant el meu amic, el doctor Watson, però en aquell moment tenia algun que altre motiu per a sospitar que vós estàveu directament implicada en el crim. Ara ja estic segur que no és així. Al mateix temps, hi ha encara moltes coses que esperen una explicació, de manera que jo us recomanaria ferventment que demaneu a mister Douglas que ens posi al corrent de la seva pròpia narració.

Missis Douglas deixà anar un crit de sorpresa com a resposta a les paraules de Holmes. Els detectius i jo deuríem haver acompanyat el crit de la dama quan ens vàrem adonar de la presència d’un home que semblava haver sortit de la paret i que avançava cap a nosaltres des de la foscor del racó que ocupava. Missis Douglas es tombà, i un instant després l’estava abraçant. En Barker, per la seva part, li va donar la mà.

—És millor així, Jack —repetia la seva esposa—. Estic segura que és millor així.

—És veritat, mister Douglas —intervingué Sherlock Holmes—. No tinc cap dubte que ho trobareu millor.

L’home ens mirava parpellejant, amb l’expressió enlluernada d’aquell qui acaba de sortir de la foscor i ingressa al món de la llum. Era el seu un rostre molt notable: ulls grisos, de mirada franca, bigoti canós i retallat, musell quadrat i prominent i una boca divertida. Ens esguardà a tots a consciència, i de sobte, davant la meva sorpresa, avançà cap a mi i em lliurà un feix de fulls de paper.

—Ja he sentit parlar de vós —digué, amb un accent que no resultava del tot anglès ni americà, per bé que en conjunt resultava melodiós i agradable—. Vós sou l’historiador del grup. Doncs bé, doctor Watson, segurament mai no haurà passat per les vostres mans una història com aquesta, i m’hi jugaria fins al darrer dòlar que així és. Narreu-la a la vostra manera, però aquí hi ha els fets, i només a través d’ells aconseguireu d’arribar al lector. He estat tancat durant dos dies sencers i he hagut d’aprofitar les hores de llum natural (la poca llum natural que m’arribava fins a aquest cau) per tal de convertir-los en paraules. Feu-vos càrrec d’ells… vós i els vostres lectors. Aquesta és la història de la Vall de la Por.

—Això correspon al passat, mister Douglas —digué Holmes, tranquil·lament—. El que nosaltres desitgem és d’escoltar la vostra narració sobre els fets presents.

—La tindreu, senyor —prometé en Douglas—. Els importa que fumi mentre enraono? Gràcies, mister Holmes. Vós, que sou un fumador, sabreu millor que ningú el que és estar tancat durant dos dies amb tabac a la butxaca sense poder tastar-lo per por que l’olor em traís. —Es recolzà sobre el palmar de la xemeneia i xuclà amb delit el cigar que Holmes li havia donat—. He sentit enraonar molt de vós, mister Holmes, però mai no m’havia imaginat que ens trobaríem un dia. Però quan hagueu acabat de llegir tot això —assenyalà amb el cap els papers que m’havia lliurat— direu que us he portat quelcom nou.

L’inspector MacDonald no havia deixat d’esguardar el nouvingut amb la més gran expressió de sorpresa.

—Bé, aquesta sí que és bona! —exclamà finalment—. Si vós sou mister John Douglas, de la casa senyorial de Birlstone, quina mort és la que hem estat investigant durant aquests dos dies? D’on dimonis sortiu ara? M’heu fet l’efecte de sortir del terra com un ninot d’una caixa-sorpresa.

—Ah, mister Mac! —féu Holmes, estenent cap a l’inspector un dit de reprovació—. Vós no vàreu voler saber res de la lectura d’aquella excel·lent compilació històrica que explicava com es va amagar el rei en Carles. La gent d’aquell temps no s’amagava sinó en amagatalls ben segurs, i l’amagatall que ha estat utilitzat una vegada pot tornar a ser utilitzat. Jo estava convençut que trobaríem mister Douglas sota aquest mateix sostre.

—I des de quan heu estat jugant d’aquesta manera amb nosaltres, mister Holmes? —preguntà l’inspector, de mal humor—. Quant de temps heu estat permetent que gastéssim les nostres energies en una investigació que vós sabíeu perfectament que era absurda?

—Ni un sol instant, estimat mister Mac. Tot just la passada nit em vaig formar un criteri sobre el cas. I com sigui que no ha estat possible de provar la meva teoria fins aquest vespre, us he convidat, a vós i el vostre company, a prendre-us unes hores de descans. Digueu-me, què mes podia fer-hi jo? Quan vaig treure del fossat el farcell de roba, de seguida vaig comprendre que el cos que havíem trobat no podia pas ser el de mister Douglas, sinó el del ciclista de Tunbridge Wells. No era possible cap més conclusió. Consegüentment, em vaig plantejar on deuria ser mister Douglas, i la gamma de possibilitats apuntava al fet que, amb la complicitat de la seva esposa i del seu amic, era amagat a l’edifici que comptava amb més comoditats per a un fugitiu en espera de dies més galdosos per tal de portar a terme la fugida definitiva.

—Bé, el vostre càlcul ha estat el correcte —comentà mister Douglas amb un to d’aprovació—. Com sigui que desconeixia el tracte que em proporcionaria la justícia britànica, vaig pensar a esquivar-la, i, al mateix temps, vaig veure una possibilitat de fer perdre a aquests detectius la meva pista. Heu de tenir en compte, però, que no m’avergonyeixo de res del que he fet des del principi fins al final, i en el cas de tornar-m’hi a trobar, no dubteu que procediria de la mateixa manera. Bé, en qualsevol cas, ja jutjaran, cavallers, per vostès mateixos quan hagi acabat de narrar-los la meva història. No us sàpiga pas greu de mantenir-me vigilat, inspector. Estic disposat a afrontar totes les conseqüències de la veritat.

Després d’una petita pausa, mister Douglas atacà el seu relat.

—No començaré pas pel principi, perquè tot és aquí —assenyalà una vegada més el meu feix de papers—, i els puc assegurar que hi trobaran una de les històries més estranyes que hagin estat mai capaços de concebre. Tot això es podria resumir en el següent: hi ha uns homes que tenen bones raons per a odiar-me i que donarien fins al seu darrer dòlar per tal de tenir la certesa que han acabat amb mi. Però mentre tant ells com jo continuem vivint, no tinc cap mena de seguretat en aquest món. Em varen empaitar de Chicago a Califòrnia, fins al punt d’obligar-me a marxar d’Amèrica. Tanmateix, quan em vaig casar i em vaig establir en aquest pacífic indret, vaig pensar que els darrers anys de la meva vida serien tranquils. Mai no vaig explicar a la meva dona la situació en la qual em trobava. Per què havia de complicar-la-hi? Ella ja no hauria pas tornat a gaudir d’un sol moment de tranquil·litat i hauria començat a veure perills en tot. Suposo que va intuir alguna cosa des del moment que de tant en tant se’m deuria escapar alguna paraula. Però fins ahir, després d’enraonar amb vostès, cavallers, no va començar a considerar d’una manera més o menys clara les dimensions del problema. Ella els va dir tot el que sabia, i també el meu amic Barker, perquè la nit dels fets amb prou feines hi hagué temps per a gaire explicacions. Ara, ella ja està assabentada de tot, però potser hagués estat més prudent per part meva de posar-la al corrent de l’assumpte abans. De tota manera, es tractava d’un tema delicat, estimada, i vaig actuar tal i com em semblava millor per a tots dos.

Mister Douglas prengué la mà de la seva esposa entre les seves, uns instants, abans de reemprendre la seva història.

—Bé, cavallers, el dia anterior als fets vaig estar a Tunbridge Wells, i un home que era al carrer em va donar un cop d’ull. Només fou una mirada, però jo tinc un bon ull clínic per a aquestes coses, i en cap moment vaig dubtar de qui es tractava. Era el pitjor enemic que mai no he tingut entre aquella gent… un home que sempre m’havia estat empaitant com un llop mort de fam darrere d’un xai. De seguida vaig comprendre que podria veure’m immers en problemes, de manera que vaig fer cap a casa per tal de preparar-me convenientment. Vaig pensar que si lluitava al meu propi terreny encara tindria alguna possibilitat de sortir-ne victoriós. Temps era temps que al conjunt dels Estats Units hom parlava de la meva bona sort, i aquesta vegada no vaig dubtar tampoc que aquesta bona sort continuaria acompanyant-me. De manera que durant tot el dia següent vaig mantenir-me alerta i no vaig sortir de casa per a res. Crec que vaig fer el que calia, perquè d’haver-me aventurat fora de casa ell m’hauria eliminat amb la seva escopeta abans que jo ni tan sols hagués tingut temps de veure’l. Després d’aixecat el pont (jo sempre em quedava més tranquil quan aixecaven el pont, cada vespre), vaig pensar que ja no valia la pena de preocupar-me més. Mai no m’havia imaginat que ell podria haver-se ficat dins de casa per tal d’esperar-me. Tanmateix, quan em vaig haver posat la bata i vaig anar a fer la ronda habitual de cada nit, un moment abans d’entrar al despatx vaig intuir el perill. Estic convençut que quan un home ha passat per molts perills en el decurs de la seva vida (i poden creure que jo n’he passat més que la majoria de gent de la meva edat), desenvolupa un sisè sentit que alça la bandera roja d’alerta. En aquell moment vaig veure aquesta bandera clarament, i no sabria pas dir-los per què. El cas és que un instant després vaig distingir un peu que sortia per sota les cortines i tot em va quedar clar. Jo només portava una espelma a la mà, però a través de la porta oberta arribava la llum de la làmpada del passadís. Vaig deixar l’espelma damunt la taula i vaig fer un salt per tal d’agafar un martell que m’havia deixat sobre el palmar de la xemeneia. En aquell precís instant ell se’m llançà a sobre. Vaig veure el reflex del seu ganivet, i jo vaig descarregar el martell contra ell. Suposo que el vaig arribar a tocar en algun lloc, ja que el ganivet li va caure a terra. S’arredossà darrere la taula amb l’agilitat d’una àguila, i un moment després es va treure l’escopeta de sota l’abric. Vaig sentir que la carregava, de manera que vaig comprendre que havia d’actuar abans que ell pogués disparar. Així que vaig agafar-li l’arma pels canons, i tots dos vàrem estar forcejant durant un minut o més. L’home que perdés el control de l’escopeta era home mort. El meu antagonista no deixà pas anar l’escopeta, però mantingué la culata cap avall per espai d’uns segons que van resultar fatals per a ell. Potser vaig ser jo qui va prémer un dels dos gallets. Potser el vàrem prémer entre tots dos. Sigui com sigui, quan es va disparar l’arma ell tenia els canons encarats al seu rostre. De manera que així em vaig quedar, mirant el que quedava d’en Ted Baldwin. Jo l’havia reconegut a la ciutat, i també quan es va llançar sobre meu, però en aquell moment no l’hauria reconegut ni la seva pròpia mare. Estic acostumat a presenciar escenes violentes, però he de confessar que gairebé em vaig marejar en veure allò. Jo era agafat a un dels costats de la taula quan arribà en Barker a corre-cuita. També vaig sentir que s’acostava la meva esposa, de manera que vaig córrer cap a la porta per tal d’impedir-li d’entrar. No era un espectacle precisament agradable per a una dona. Li vaig prometre que pujaria a veure-la de seguida. Vaig intercanviar un parell de frases amb en Barker, que s’havia assabentat de tot amb una simple mirada, i ens vàrem disposar a esperar l’arribada del servei domèstic.

»Tanmateix, no va acudir ningú mes, de manera que vàrem interpretar que cap dels criats no havia sentit res i que els únics que sabien el que havia passat érem nosaltres. Va ser aleshores que se’m va acudir una idea que fins i tot em semblà brillant. Una de les mànigues del cadàver era aixecada, de manera que permetia de veure sobre el seu avantbraç la marca gravada amb foc de la Lògia. Mirin.

L’home que coneixíem com a mister Douglas s’arromangà la màniga del seu abric i ens mostrà el mateix triangle inscrit dins un cercle que havíem vist a l’avantbraç de la víctima el dia abans.

—La idea se’m va acudir en veure això. D’un sol cop d’ull ho vaig veure tot molt clar. La seva altura, els seus cabells i la seva constitució física eren semblants a les meves característiques. Ningú no seria capaç de reconèixer-lo a través del rostre, és clar. Li vaig treure la roba, i després d’un quart d’hora en Barker i jo li posàvem la meva bata i el deixàvem tal i com vostès el varen trobar. Vàrem fer un paquet amb tot això, i el vàrem llastar amb l’únic pes que vaig poder trobar a mà. Seguidament, vàrem submergir el paquet a l’aigua del fossat. La targeta que ell pretenia de deixar al costat del meu cadàver, ara descansava junt al seu cos. Li vaig posar els meus anells als dits, però quan vaig intentar de treure’m l’aliança de matrimoni —ens mostrà la seva mà musculada—, vostès mateixos comprendran que no ho vaig aconseguir. No me l’havia treta mai des del dia del meu casament, i no m’hagués estat pas possible de treure-me-la sense tallar-la. No sé si realment m’hagués sabut gaire greu de separar-me d’aquest anell, però, sigui com sigui, no hagués pogut pas treure-me’l tot i que hagués volgut. Així, doncs, no ens va quedar cap més remei que prescindir d’aquest detall i atenir-nos a les conseqüències. A més de tot això, vaig anar a buscar un tros d’esparadrap i l’hi vaig col·locar al mateix lloc on jo en duia un d’igual. Aquí vàreu tenir una relliscada, mister Holmes, tot i la vostra aguda intel·ligència, ja que si haguéssiu provat de treure aquest tros d’esparadrap hauríeu comprovat que al de sota no hi havia cap senyal d’un tall. Bé, així estaven les coses. Si restava aquí, amagat, uns dies, i després fugia cap a algun lloc on la meva dona anés a reunir-se amb mi, podríem viure sempre més despreocupadament. Aquells dimonis no m’haurien deixat ni un minut de treva en tant que jo continués vivint, però si llegien als diaris que el tal Baldwin m’havia matat, tots els meus problemes haurien fugit. No vaig disposar pas de gaire temps per a posar la meva dona i l’amic Barker al corrent del meu pla, però ells ho varen entendre prou com per a ajudar-me. Jo ho sabia tot sobre aquest amagatall, i també n’Ames, però a ell no se li acudí mai de relacionar-lo amb tot aquest assumpte. De manera que m’hi vaig instal·lar, mentre que en Barker s’encarregava de fer la resta. Crec que són perfectament capaços d’imaginar què és el que va fer. Obrí la finestra i deixà una petjada a l’ampit per tal de mostrar com havia fugit l’assassí. És clar, es tractava de quelcom no pas massa digne de crèdit, però, com sigui que el pont era aixecat, no hi havia cap més possibilitat. Finalment, una vegada disposat l’escenari del crim, va fer sonar el timbre d’alarma insistentment. Vostès ja saben què va passar després… Així, doncs, cavallers, facin allò que creguin convenient, però el que jo els acabo d’explicar és la veritat, tota la veritat, de manera que… que Déu m’ajudi! El que vull que em diguin és: com em tractarà la justícia anglesa?

Hi hagué uns moments de silenci que Sherlock Holmes s’encarregà de trencar.

—La justícia anglesa és, bàsicament, una justícia equitativa i justa. Així, doncs, no rebreu d’ella un tracte pitjor del que mereixeu. Ara, jo voldria preguntar-vos com sabia aquell home que vós vivíeu aquí, com podia entrar a casa vostra i on podia amagar-se per tal d’atacar-vos.

—No en sé res, de tot això.

El rostre de Holmes era molt pàl·lid i seriós.

—Em temo que aquesta història no és pas acabada, encara —digué—. No m’estranyaria gens que vós haguéssiu d’afrontar encara perills pitjors que els que temeu de la justícia anglesa, i fins i tot pitjors que els vostres enemics americans. Crec que tindreu problemes, mister Douglas. De manera que us aconsello que em feu cas i us mantingueu sempre alerta.

I ara, soferts i pacients lectors, els demano que m’acompanyin per algun temps lluny de la casa senyorial de Birlstone, a Sussex, i lluny també de l’any de gràcia en el qual vàrem emprendre un atzarós viatge que culminà amb l’estranya història d’un home que havia estat conegut com en John Douglas. Desitjo que ara viatgin amb mi en el temps fins a una vintena d’anys enrere, i en l’espai uns quants milers de quilòmetres cap a l’oest, per tal que pugui assabentar-los d’una narració singular i terrible, tan singular i tan terrible que ben segurament els resultarà difícil de creure els fets que tot seguit els explicaré, per bé que siguin reals. No pensin pas que vull encetar una història abans que l’anterior s’hagi acabat. A mesura que vagin llegint, s’aniran adonant que no és pas així. I una vegada que jo hagi descrit aquests remots esdeveniments i vostès hagin pogut treure l’entrellat d’aquest misteri del passat, llavors tornarem a les habitacions de Baker Street, on, com tants d’altres esdeveniments meravellosos, el cas que ara ens ocupa trobarà el seu final definitiu.





2ª PART

ELS CARRETERS





8. L’home


Era el 4 de febrer de 1875. Era un hivern rigorós, i la neu assolia una gruixària molt considerable a les gorges de les muntanyes de Gilmeerton. Tanmateix, les màquines llevaneu s’havien encarregat de mantenir la línia ferroviària oberta, i el tren del vespre que enllaçava la llarga línia de les colònies de les mines de carbó i de les mines de ferro avançava lentament entre grinyols pels costeruts pendents que porten de Stagville, a la plana, fins a Vermissa, la petita ciutat que presideix la vall del seu nom. La via del tren baixa, a partir d’aquest punt, fins a l’entroncament de Barton, a Helmdale, i fins a la regió estrictament agrària de Merton. La línia del tren només comptava amb una via, però a totes les estacions, que eren nombroses, llargues fileres de camions carregats de carbó i de ferro testimoniaven la riquesa oculta que havia portat una població ruda i una vida activa a un dels racons més desolats del conjunt dels Estats Units.

De desolada, n’era, aquella regió. Difícilment s’hagués pogut imaginar el pioner que l’havia travessada que els prats més bells i els més rics pasturatges, proveïts d’aigua abundant, no tindrien cap valor comparats amb aquella ombrívola comarca de negres cingles i boscos espessos. Per damunt d’aquests boscos foscos i sovint impenetrables, que s’entenien sobre els vessants de les muntanyes, s’aixecaven els cims, alts i nus, blancs de neu i tallats de rocs, deixant en el centre una extensa i tortuosa vall, per la qual el tren evolucionava lentament.

Al vagó davanter de passatgers acabaven tot just de ser enceses les làmpades d’oli. Era un vagó llarg i desproveït de qualsevol element decoratiu dins el qual viatjaven assegudes vint o trenta persones. La majoria d’elles eren treballadors que tornaven a casa després d’acabada la jornada laboral a la zona més baixa de la vall. Almenys una dotzena es delataven com a minaires pels seus rostres emmascarats i les llanternes de seguretat que portaven. Eren asseguts tots junts, fumant, xerrant amb veu baixa i esguardant de tant en tant dos homes que ocupaven l’extrem oposat del vagó, l’uniforme i els escuts dels quals els identificaven com a agents de la policia. Algunes dones de la classe treballadora, així com un parell de viatgers més que deurien ser petits comerciants, completaven el quadre, sense oblidar un home jove que ocupava, tot sol, un racó. És aquest l’home que ara ens interessa. Observin-lo amb atenció, perquè val la pena.

Es tracta d’un jove de pell fresca, mitjana estatura, no pas gaire allunyat, segons que sembla, de la trentena d’anys. Té uns ulls grossos, astuts, alegres i de color gris, que parpellegen ocasionalment amb un aire interrogatiu mentre esguarda els seus companys de viatge a través de les seves ulleres. No resulta pas difícil d’adonar-se que es tracta d’un home sociable i senzill, ansiós de fer-se amics. Hom el classificaria de seguida com una persona de costums gregaris i naturalesa comunicativa, d’enginy àgil i fàcil somriure. Ara bé, així que ens posem a estudiar aquest home amb una mica més de deteniment, podem discernir en ell una certa fermesa de mandíbules i una tibantor en els llavis que ens adverteixen que sota la façana d’aquest plàcid jove irlandès de cabell castany hi ha ocultes profunditats que el capacitarien perfectament per a deixar la seva empremta, tant per al bé com per al mal, en qualsevol societat on tractés d’introduir-se.

Després d’haver fet un parell d’observacions de tempteig al minaire que viatjava al seu costat, i de no haver rebut per resposta més que algun que altre grunyit, el nostre home es resignà a guardar un silenci incòmode i a contemplar inexpressivament a través de la finestra un paisatge que s’anava enfosquint gradualment. No era aquell un paisatge precisament plaent. Pels vessants dels turons anaven sorgint les resplendors de color roig dels forns, que s’obrien pas entre la foscor creixent. A l’un i l’altre costat de la via es veien veritables muntanyes d’escòria i de cendra, sobre les quals s’alçaven les altres grues de les mines de carbó. Per tot arreu s’amuntegaven els humils habitatges de fusta dels treballadors, les finestres dels quals començaven a omplir-se de llum, i els freqüents baixadors de la línia ferroviària eren plens dels bruns habitants de la comarca. Les valls de ferro i carbó del districte de Vermissa no constituïen precisament un paradís del lleure i de la cultura. Arreu es veien indicis de la cruel lluita diària per la supervivència, de les rudes tasques que esperaven a ser fetes i dels rudes i forts treballadors que les portaven a terme.

El jove viatger esguardava aquella trista regió amb una expressió en la qual es barrejaven la repulsió i l’interès, la qual cosa demostrava que tot allò era nou per a ell. De tant en tant es treia de la butxaca una carta, als marges de la qual escrivia algunes notes. En certa ocasió, es va treure de la part posterior de la cintura un objecte que ningú no s’hagués esperat de veure en un home de maneres tan suaus com aquell. Es tractava d’un revòlver de la marina, de calibre gran. Quan el va deixar inclinat, de manera que la llum es reflectia en els cercles dels cartutxos de coure que eren allotjats dins el tambor, hom s’adonava que l’arma era enterament carregada. El jove restituí discretament el revòlver a la seva butxaca secreta, però no pas abans que un treballador que seia al banc veí s’hagués adonat de la maniobra.

—Hola, company —digué—. Sembla que aneu ben preparat contra qualsevol eventualitat.

El jove somrigué amb expressió torbada.

—Sí —respongué—. Aquesta classe de coses es fan sovint necessàries al lloc d’on jo vinc.

—I d’on veniu, si no és indiscreció?

—La meva darrera residència va ser a Chicago.

—Així que tenim un foraster entre nosaltres?

—Doncs, sí.

—Podria ser que també haguéssiu de fer servir això, per aquí —advertí el treballador.

—Ah! Ho dieu de veritat? —El jove semblava interessat.

—No heu sentit mai parlar de les coses que passen per aquí?

—Res d’extraordinari, francament.

—I ara! Doncs jo em pensava que ja ho sabia tot el país. No trigareu a sentir-ne parlar, no passeu pas pena. Què és el que us ha portat fins aquí?

—M’han dit que aquí sempre hi ha feina per a qui tingui ganes de treballar.

—Sou de la Unió de Treballadors?

—És clar!

—Doncs així trobareu feina, no ho dubteu. Teniu cap amic, aquí?

—Encara no, però disposo de mitjans per a fer-ne.

—Com?

—Sóc de l’Antic Orde dels Homes Lliures. No hi ha cap ciutat on no hi hagi una lògia, i on sigui que hi hagi una lògia hi trobaré amics.

Aquesta resposta provocà una curiosa reacció en el seu company de viatge, el qual esguardà amb recel la resta dels ocupants del vagó. Els minaires continuaven xiuxiuejant entre ells. Els dos agents de la policia estaven endormiscats. L’home travessà el passadís, es va asseure al costat del jove i li va estendre la mà.

—Toqueu-la —digué.

Tots dos es donaren la mà.

—Ja veig que dieu la veritat, però no està mai de més assegurar-se’n.

Dit això, va alçar la mà dreta fins a la cella dreta. El viatger aixecà de seguida la seva mà esquerra fins a la cella esquerra.

—Les nits fosques són desagradables —digué el treballador.

—Sí, perquè viatgin els forasters —va respondre l’altre.

—Ja n’hi ha prou. Sóc el germà Scanlan, lògia 341, de la Vall de Vermissa. Estic encantat de veure-us per aquí.

—Gràcies. Jo sóc el germà John McMurdo, lògia 29, Chicago. Caporal, J.H. Scott. Estic molt content d’haver trobat un germà tan aviat.

—Bé, en som molts. No trobareu l’Orde més pròsper, en tots els Estats Units, que aquí, a la Vall de Vermissa. Ara bé, sempre ens ve bé de poder comptar amb elements com ara vós. El que no sóc capaç d’entendre és com és possible que un membre de la Unió de Treballadors no pugui trobar feina a Chicago.

—N’era ple, de feina, a Chicago —digué McMurdo.

—I doncs, per què en vàreu marxar?

McMurdo assenyalà amb el cap els agents de policia i somrigué.

—Em fa l’efecte que a aquell parell els agradaria molt de saber-ho —va dir.

Scanlan deixà anar un sospir de simpatia.

—Esteu ficat en problemes? —preguntà tot xiuxiuejant.

—Bastant.

—Treballs de presidi?

—I tota la resta.

—Cap mort?

—És aviat per tal d’enraonar d’aquestes coses —digué McMurdo, amb el to d’aquell qui ha estat sorprès xerrant més del que tenia previst—. Tinc les meves bones raons per tal de deixar Chicago, i amb això ja en teniu prou. Qui sou vós com per prendre-us la llibertat de preguntar-me aquestes coses?

Els ulls grisos del jove brillaven amb una sobtada i perillosa irritació des de darrere els vidres de les ulleres.

—Entesos, company. No era pas la meva intenció d’ofendre-us. Els xicots no tindran pas un concepte negatiu sobre vós, sigui el que sigui el que hagueu fet. On aneu?

—A Vermissa.

—És la tercera estació. On penseu allotjar-vos?

McMurdo va treure un sobre i l’acostà a la llum somorta de la làmpada d’oli.

—Aquí hi ha l’adreça… Jacob Shafter, Sheridan Street. És una casa d’hostes que em va recomanar un home que vaig conèixer a Chicago.

—No la conec pas. Ara bé, Vermissa és fora del meu abast. Jo visc a Hobson’s Patch, que és on estem arribant en aquest moment. Abans de separar-nos m’agradaria donar-vos un bon consell. En el cas que tingueu cap problema a Vermissa, adreceu-vos directament a la Casa de la Unió i demaneu pel cap McGinty. És el caporal de la lògia a Vermissa, i res no pot passar en aquesta regió sinó allò que el negre Jack McGinty disposa. A reveure, company. Potser ens tornarem a veure a la lògia un d’aquests vespres. Ara bé, no oblideu pas el meu consell: si teniu cap problema, aneu a veure el cap McGinty.

Scanlan baixà del tren, i McMurdo retornà al fil dels seus pensaments. Era ja negra nit, i les flamarades dels forns de fosa crepitaven i s’aixecaven a cada moment enmig de la foscor. Sobre aquesta intensa resplendor de forns es retallaven negres siluetes que es doblegaven, s’estiraven, es retorçaven o giraven tot seguint les evolucions dels cabrestants i dels muntacàrregues, al ritme d’un brogit etern.

—Crec que l’infern deu ser semblant a això —digué una veu. McMurdo es tombà i s’adonà que un dels agents de policia s’havia instal·lat al seu costat i contemplava des d’allí aquell espectacle de foc.

—Certament —intervingué l’altre policia—, he d’admetre que l’infern deu ser alguna cosa semblant a tot això. Ara bé, tinc els meus dubtes sobre si els dimonis de l’infern són pitjors que alguns individus que coneixem per aquí. Vós sou nou aquí, no és veritat, jove?

—Sí, i què? —respongué McMurdo, desconfiadament.

—Permeteu-me que us doni un consell, senyor. Pareu molt de compte a l’hora d’escollir els vostres amics. Jo de vós no començaria pas per fer-me amic d’en Mike Scanlan o de ningú de la seva colla.

—I què carai n’heu de fer, dels amics que jo esculli? —cridà McMurdo, amb un to que féu que tots els caps de la gent del vagó es giressin per tal de no perdre’s la baralla—. Que potser els he demanat consell, o potser em creuen tan estúpid com per a ser incapaç de moure’m sense el seu assessorament? Parlin només quan algú els ho demani, i com hi ha Déu que hauran d’esperar molt de temps si pretenen que jo els ho demani.

Avançà el rostre i mostrà les dents als dos policies, de la mateixa manera que un gos amenaçador.

Els dos agents, homes atents i pacífics, restaren cohibits per l’extraordinària vehemència amb la qual els seus consells amicals acabaven de ser rebutjats.

—No ha estat la nostra intenció d’ofendre-us, foraster —va dir un dels policies—. Es tractava tan sols d’un consell per al vostre bé, en veient que sou, segons que demostra el vostre comportament, nou en aquesta regió.

—Sóc nou aquí, en efecte, però ni vostès ni la gent de la seva espècie no són pas nous per a mi —cridà McMurdo, furiós—. Ja veig que tots vostès són iguals arreu, fastiguejant la gent amb els seus consells quan ningú no els en demana.

—Potser ens tornarem a trobar bastant aviat —anuncià un dels agents, amb un somriure—. Em fa l’efecte que vós sou un home dels seleccionats a mà.

—Jo estava pensant justament el mateix —intervingué el seu company—. Crec que ens tornarem a veure.

—No es creguin pas que em fan cap por —cridà McMurdo—. Em dic Jack McMurdo, saben? Si em necessiten per a res, em podran trobar a cal Jacob Shafter, a Sheridan Street, Vermissa, així que ja veuen que no me n’amago pas, oi? Jo sóc d’aquells que gosen mirar-los a la cara sigui de dia com de nit, així que no s’enganyin pas sobre mi.

Se sentí un murmuri de simpatia i admiració entre els minaires, impressionats per la decidida actitud d’aquell foraster, mentre que els dos policies encongiren les espatlles i reemprengueren la seva conversa. Pocs minuts després, el tren feia el seu ingrés a la deficientment il·luminada estació. Hi hagué un moviment general, perquè Vermissa era la ciutat més gran de la línia i hi baixava molta gent. McMurdo agafà la seva maleta de pell, i es disposava a aventurar-se entre la foscor quan un dels minaires se li acostà.

—Company, vós sí que sabeu com s’ha d’enraonar amb la bòfia —va dir amb un to de gran respecte—. Quin gust de sentir-vos! Permeteu-me que us porti la maleta i us ensenyi el camí. Per tal d’anar a casa, he de passar igualment per davant de cal Shafter.

En sortir de l’andana foren saludats per un cor de veus amicals procedents dels altres minaires, que els desitjaven la bona nit. Abans inclús de posar-hi el peu a terra, el turbulent McMurdo s’havia convertit en tota una celebritat a Vermissa.

Si bé la regió era un lloc terrorífic, la ciutat resultava encara més depriment en aquest sentit. Al llarg d’aquella extensa vall existia, si més no, una certa grandesa tètrica en aquelles fogueres immenses i aquelles nuvolades de fum, mentre que l’home havia convertit les muntanyes, tot buidant-les amb monstruoses excavacions, en imposants monuments a la seva fortalesa i al seu enginy. La ciutat, però, mostrava un nivell monòton de lletjor i brutícia mesquines. A l’avinguda principal de la vila, el tràfic rodat havia convertit la neu en una pasta fangosa. Les voreres eren estretes i irregulars. Les nombroses faroles d’oli només servien per tal de poder apreciar més clarament la llarga filera de cases de fusta, amb les terrasses donant al carrer, desendreçades i brutes. A mesura que els dos homes s’aproximaven al centre urbà, l’escenari s’anava alegrant gràcies a una filera de botigues ben il·luminades. Hi abundaven les tasques i les sales de joc, on els minaries despenien llurs ben pagats jornals, però també ben guanyats.

—Això és la Casa de la Unió —anuncià el guia, tot assenyalant un local que es dreçava amb la dignitat d’un hotel—. El cap n’és en Jack McGinty.

—Quina classe d’home és? —preguntà McMurdo.

—Com? Que potser no n’heu sentit parlar mai, del caporal?

—Com voleu que n’hagi sentit parlar mai, si sabeu perfectament que sóc nou aquí?

—Bé, jo em pensava que el seu nom era conegut arreu del país. Ha sortit als diaris força sovint.

—Per què?

—Bé —el minaire abaixà la veu—, per aquells assumptes.

—Quins assumptes?

—A fe de Déu, senyor, que les vostres preguntes són un pèl impertinents, sense ànim d’ofendre-us. Només hi ha una classe d’assumptes dels quals sentireu parlar per aquests barris, i es tracta dels assumptes dels Carreters.

—Sí, em penso que n’he llegit alguna cosa, d’aquests Carreters, a Chicago. Són una banda d’assassins, no és veritat?

—Calleu, feu-me el favor! —exclamà el minaire, tot mantenint-se alerta i esguardant esbalaïdament el seu interlocutor—. Mireu, vós no estareu viu gaire més temps aquí si continueu enraonant pel carrer en aquests termes. Més d’un home ha perdut la vida per menys d’això.

—Bé, no sé pas res d’aquesta gent. Us dic només el que n’he llegit.

—I jo no us dic pas que allò que heu llegit no sigui veritat. —L’home mirava, nerviós, al seu voltant mentre enraonava, amagant-se entre les ombres, com tement algun perill imminent—. Si identifiqueu mort amb assassinat, Déu sap que aquí hi ha hagut assassinats per donar i vendre. Ara bé, no se us acudeixi mai de relacionar el nom de Jack McGinty amb qualsevol d’aquests assassinats, foraster, perquè cap rumor no pot escapar al seu coneixement, i no és dels que acostumen a deixar-ho passar. Bé, aquella és la casa que busqueu, la que es troba una mica retirada respecte al carrer. Allí hi trobareu el vell Jacob Shafter, un dels homes més honestos dels que viuen en aquesta ciutat.

—Moltes gràcies —digué McMurdo, i, després de donar la mà a l’home que tot just acabava de conèixer, s’enfilà pel camí que portava a la casa, amb la maleta a la mà. Trucà resoludament a la porta de l’edifici, i tot seguit obrí algú molt diferent de la persona que s’esperava trobar.

Era una dona, jove i particularment bonica. Semblava sueca, de cabell ros i pell blanca, amb la qual contrastaven un parell d’ulls de color negre que esguardaven el nouvingut amb sorpresa. Una plaent torbació aportà una onada de color a la seva pàl·lida expressió. Emmarcada per la brillant lluminositat que projectava la porta oberta, a McMurdo li semblava la imatge més bella i atractiva que havia vist mai, potser a causa del depriment context que l’envoltava i que contrastava encara més la seva bellesa. El quadre d’una encisadora mata de violetes creixent enmig de les negres escòries de les mines no l’hagués pogut sorprendre més. Tanta estona va estar ell contemplant-la sense obrir boca, que va ser ella qui trencà el silenci.

—Em pensava que era el meu pare —digué, amb un agradable deix suec—. Heu vingut a veure’l? Ha baixat al centre. Suposo que no trigarà pas a arribar.

McMurdo continuava esguardant-la amb mal dissimulada admiració, fins que ella abaixà els ulls, presa de confusió, davant aquell visitant talment dominador.

—No, senyoreta —aconseguí de dir finalment—, no tinc pas cap pressa per veure’l. Em varen recomanar casa vostra per tal d’allotjar-m’hi. Vaig pensar que potser em convindria de venir-hi, però ara n’estic convençut, d’això.

—Sou molt ràpid a l’hora de fer un judici —observà ella, dibuixant un somriure.

—En aquest cas, qualsevol home que no fos cec faria el mateix —fou la resposta d’ell.

La noia deixà anar una rialla davant aquell compliment.

—Entreu, senyor, si us plau —digué—. Jo sóc Miss Ettie Shafter, la filla de mister Shafter. La meva mare és morta, així que porto jo la casa. Podeu esperar assegut a la cambra del davant, al costat de l’estufa, fins que arribi el meu pare. Ah, ja ve! D’aquesta manera, podreu convenir el que sigui necessari personalment amb ell.

Un home entrat en anys però fort pujava pel senderol. McMurdo el posà al corrent de l’assumpte amb unes poques paraules. Un tal Murphy li havia proporcionat l’adreça, a Chicago. Aquest home, per la seva banda, l’havia rebuda d’algú altre. El vell Shafter no hi veia pas cap inconvenient. El foraster no posà obstacles i acceptà de bon grat totes les condicions que li foren imposades. Donava la impressió que anava bastant fort d’armilla. Per dotze dòlars la setmana, pagats a la bestreta, rebria sostre i menjar. I així fou com McMurdo, un home que s’havia confessat fugitiu de la justícia, trobà allotjament a la casa dels Shafter, el primer pas d’una llarga i ombrívola successió d’esdeveniments que haurien de conèixer el seu desenllaç en un país llunyà.





9. El caporal


McMurdo era un home que es feia notar de seguida. Les persones que l’envoltaven s’adonaven molt aviat de la seva presència. En el termini d’una setmana ja s’havia convertit en el personatge més famós a casa dels Shafter. Allà hi havia allotjats deu o dotze hostes, però es tractava d’honestos majorals o simples empleats dels petits negocis de la comarca, gent, en definitiva, molt diferent respecte del jove irlandès. Els vespres, quan es reunien tots plegats, les seves bromes eren les més divertides, la seva conversa la més brillant i les seves cançons les millors. Era un excel·lent company de tertúlia, amb un magnetisme que encomanava el seu bon humor a tothom qui era a prop seu.

Tanmateix, molt sovint demostrava, tal i com ho havia fet al tren, una gran capacitat per a deixar-se endur per atacs sobtats de mal geni, tan violents, que inspiraven respecte i fins i tot por en aquells qui el tractaven. A més a més, exhibia un menyspreu tan gran per la llei i per tot allò relacionat amb ella, que era capaç de divertir els uns i alarmar els altres, d’entre els seus companys a la pensió.

Des del primer moment evidencià, a partir de la seva sincera admiració, que la filla del propietari de la casa havia conquerit el seu cor des del precís instant que ell fixà els seus ulls en la bellesa i la gràcia de la noia. I no era pas un pretendent tímid. Ja el segon dia li va dir que l’estimava, i des d’aleshores no deixà de repetir la mateixa història, sense permetre que les paraules d’ella el descoratgessin en cap moment.

—Hi ha un altre! —exclamava ell—. Molt bé, doncs, pitjor per a ell! Que es preocupi d’ell mateix! Us penseu que estic disposat a desaprofitar la millor oportunitat de la meva vida i l’afany del meu cor per culpa d’un altre? Podeu continuar dient que no, Ettie, perquè ja arribarà el dia en què direu que sí, i sóc prou jove com per a esperar.

Era un pretendent perillós, amb la seva fàcil expressió irlandesa i les seves maneres afalagadores i simpàtiques. Tenia també a favor l’encís de la seva experiència de la vida i del misteri que és capaç d’atreure l’interès d’una dona i finalment el seu amor. Sabia enraonar de les suggestives valls del comtat de Monaghan, on ell era nat, o d’aquella adorable illa llunyana, d’aquells turons no pas massa alts i d’aquells prats verds, de manera que semblaven, als ulls de la imaginació, els indrets més bonics que mai ningú no havia vist en aquella comarca de brutícia i neu. Coneixia també la vida de les ciutats septentrionals, de Detroit i dels campaments de fusteria de Michigan, de Buffalo i, finalment, de Chicago, on havia treballat a una serradora. Més tard, recorregué a pinzellades novel·lesques, a la sensació que despertava la narració dels estranys esdeveniments que havia viscut en aquella gran ciutat, uns fets tan estranys i talment íntims que amb prou feines permetien que hom en parlés. Parlava animadament d’una fugida sobtada, d’una ruptura de vells lligams, d’un viatge a un món desconegut amb destí en aquella trista vall. N’Ettie l’escoltava, amb els seus ulls negres encesos per la compassió i la simpatia, dues qualitats que poden transformar-se amb rapidesa i naturalitat en amor.

McMurdo havia trobat una feina temporal com a tenidor de llibres, ja que era un home ben instruït. Aquesta ocupació l’obligava a restar fora de casa durant la major part del dia, i tampoc no li havia permès de trobar el moment oportú per tal d’anar a veure el cap de la Lògia de l’Antic Orde dels Homes Lliures. Una visita d’en Mike Scanlan, el col·lega que havia conegut al tren el dia que va arribar, li féu present aquella omissió. Scanlan, un home petit, de cara allargada, nerviós i d’ulls foscos, semblava content de tornar-lo a veure. Després d’un parell de gots de whisky, donà a conèixer l’objecte de la seva visita.

—Mireu, McMurdo, me’n recordava de la vostra adreça, així que m’he pres la llibertat de venir a visitar-vos. Confesso que estic molt sorprès que no us hagueu presentat encara al caporal. Com és que no heu anat a veure el cap McGinty?

—Bé, havia de trobar feina, he estat força ocupat.

—Hauríeu de trobar una estona per tal de fer aquesta visita, encara que us veieu forçat a treure temps de qualsevol altra activitat. Però, per l’amor de Déu, ha estat una bogeria de no haver pas anat a la Casa de la Unió el matí després que vàreu arribar aquí, per tal de registrar el vostre nom. Si goseu contrariar-lo… bé, sigui com sigui, cal que no el contrarieu pas.

McMurdo es mostrà una mica sorprès.

—Sóc membre de la lògia des de fa dos anys, Scanlan, i mai no he sentit dir que aquests tràmits fossin tan urgents com preteneu vós.

—A Chicago potser no!

—Bé, la d’aquí és la mateixa societat.

—N’esteu segur? —Scanlan l’esguardà fixament durant força estona. Hi havia alguna cosa de sinistre en els seus ulls.

—Que potser no l’és?

—Ja m’ho direu vós mateix dintre d’un mes. M’han dit que vàreu tenir una conversa amb la bòfia després que jo vaig baixar del tren.

—Com ho sabeu, això?

—Oh, ha corregut la veu. Aquí corre la veu tant per a les bones com per a les males notícies.

—Doncs, sí. Vaig posar aquells galifardeus al corrent del que pensava d’ells.

—Com hi ha Déu que vós sou l’home apropiat per als desitjos d’en McGinty!

—Per què? És que tampoc no li agrada la bòfia?

Scanlan es posà a riure.

—Aneu a veure’l, feu-me cas —digué, alhora que s’acomiadava—. Si no ho feu, no serà pas la bòfia, sinó vós, el que no podrà veure ni en pintura. Feu cas del consell d’un amic i aneu a veure’l de seguida.

Aquell mateix vespre, es donà la casualitat que McMurdo tingué una entrevista més urgent que l’orientà en el mateix sentit. Potser deuria ser que les seves atencions envers n’Ettie s’havien fet més evidents que no pas abans, o potser que la lenta comprensió del seu bon amfitrió suec l’havia posat al corrent de la relació entre els dos joves una mica tard; el cas és que el propietari de la casa invità McMurdo a entrar a la seva cambra particular i afrontà el tema sense anar amb embuts.

—Em fa l’efecte, senyor —començà dient—, que vós esteu fent la cort a la meva Ettie. És això veritat, o estic equivocat?

—No, no esteu pas equivocat —respongué el jove.

—Bé, en aquest cas us he de dir que esteu perdent el temps. Algú se us ha avançat.

—Això ja m’ho va dir ella.

—Bé, doncs podeu donar per cert que us va dir la veritat. Us ha dit també de qui es tracta?

—No. Li ho vaig preguntar, però no m’ho va voler pas dir.

—No m’estranya gens, la molt pèrfida. Tal vegada no va voler pas espantar-vos.

—Espantar-me? —McMurdo s’enfurismà, tot d’una.

—Sí, amic meu. Sigui com sigui, no teniu pas motius per a avergonyir-vos de tenir-li por. Es tracta d’en Teddy Baldwin.

—I qui dimonis és, aquest?

—És el cap dels Carreters.

—Els Carreters! Ja n’he sentit parlar, abans. Els Carreters per aquí, els Carreters per allà, i sempre en veu baixa. Què és això que els fa tanta por a tots vostès? Qui són els Carreters?

L’amo de la casa abaixà instintivament el to de la veu, tal i com feia tothom quan es tractava d’enraonar d’aquella terrible societat.

—Els Carreters —va dir— són l’Antic Orde dels Homes Lliures.

El jove deixà anar un sospir.

—I què? Jo mateix sóc membre d’aquest Orde.

—Vós? D’haver-ho sabut, mai no hagués permès que entréssiu a casa meva… encara que em paguéssiu cent dòlars per setmana.

—Què trobeu de dolent a l’Orde? Es tracta d’una societat creada per a fomentar la caritat i la companyonia. Les regles, almenys, així ho diuen.

—Això potser sigui a d’altres indrets, però no pas aquí!

—I doncs, què és, aquí?

—És una societat d’assassins, això és el que és.

McMurdo es posà a riure, amb incredulitat.

—Podeu provar-ho?

—Provar-ho? N’hi haurà prou amb cinquanta assassinats? Què me’n dieu d’en Milman i en Van Shorst, o de la família Nicholson, o del vell mister Hyam, o del petit Billy James, i de tota la resta? Provar-ho! Hi ha cap home o cap dona, en aquesta vall, que no n’estigui assabentat, de tot això?

—Mireu —digué McMurdo, enèrgicament—, o bé retireu allò que heu dit, o bé me’n doneu una explicació. Feu una o altra cosa, perquè contràriament no estic disposat a abandonar aquesta cambra. Poseu-vos al meu lloc. Sóc foraster en aquesta ciutat. Pertanyo a una societat que considero una institució innocent. La trobareu a qualsevol indret de la superfície dels Estats Units, però sempre com una societat innocent. Ara, quan em proposava de presentar-me a la d’aquí, vós em dieu que és el mateix que una societat d’assassins anomenada «Els Carreters». Espero que em donareu una disculpa o bé una explicació, mister Shafter.

—No us puc dir més del que tothom sap, senyor. Els dirigents de l’una són els dirigents de l’altra. Si n’ofeneu alguna, és l’altra la que us castiga. Ja ho hem comprovat massa vegades.

—Però tot això no és sinó xerrameca! El que jo us demano són proves! —exclamà McMurdo.

—Si us quedeu a viure aquí algun temps, tindreu les proves que voleu. Però, ara que hi penso, vós també sou un d’ells. Aviat sereu tan roí com la resta. Però haureu de trobar una altra pensió, senyor. Jo no us puc pas tenir aquí. És que no n’hi ha prou amb que un d’ells li faci la cort a la meva filla sense que jo gosi tallar aquesta relació, com perquè n’hagi de suportar un altre com a hoste a casa meva? Sí, us dic de veritat que, passada aquesta nit, ja no tornareu pas a dormir aquí.

De manera que McMurdo es va trobar condemnat al bandejament d’aquelles còmodes cambres i de la noia que estimava. Va anar a trobar-la a la sala d’estar aquella mateixa nit, i la va posar al corrent dels seus problemes.

—En efecte, el vostre pare està disposat a treure’m de casa. No em sabria pas gaire greu si només es tractava d’abandonar la meva cambra, però us he de dir, Ettie, que tot i no haver-vos tractat més d’una setmana, ja heu esdevingut per a mi l’alè de la vida sense el qual em sé incapaç de viure.

—Oh, calleu, mister McMurdo! No digueu pas aquestes coses —digué la noia—. Ja us vaig dir que heu fet tard, no és veritat? Hi ha un altre home, i si bé és cert que encara no m’hi he compromès per tal de casar-m’hi, tampoc no em podria comprometre amb ningú més.

—Suposant que jo hagués estat el primer, Ettie, creieu que hagués tingut alguna oportunitat?

La noia amagà el rostre entre les mans.

—Tant de bo Déu hagués volgut que fóssiu vós, el primer —va dir, sanglotant.

McMurdo caigué de genolls davant seu a l’instant.

—Per l’amor de Déu, Ettie, no continueu amb això! —exclamà ell—. Seríeu capaç d’arruïnar la vostra vida i la meva per culpa d’una promesa com aquesta? Seguiu els dictats del vostre cor, acushla! És un conseller molt més segur que no pas una promesa feta sense pensar el que dèieu.

Ell havia agafat la mà blanca de la noia entre les seves, morenes i fortes.

—Digues que seràs meva i que afrontarem aquesta situació plegats.

—No pas aquí.

—Sí, aquí.

—No, no, Jack! —Ara, ell l’estava estrenyent entre els seus braços—. No pot pas ser, aquí. No em pots portar lluny d’aquí?

El rostre de McMurdo reflectí durant uns instants una lluita interior, però finalment s’endurí com el granit.

—No, aquí —digué—. Seràs meva aquí on som, encara que hagi de fe front al món sencer.

—Per què no podem marxar plegats?

—No, Ettie, no puc pas marxar d’aquí.

—Però… per què?

—Perquè no seria pas capaç de caminar amb el cap alt si tingués la sensació que m’havien fet fugir. A més, quin motiu tenim per a estar espantats? És que no som persones lliures en un país lliure? Si tu m’estimes i jo t’estimo, qui gosarà interposar-se entre tots dos?

—Tu no saps res, Jack. Has arribat fa molt poc. No coneixes aquest Baldwin. Tampoc no coneixes en McGinty ni els seus Carreters.

—No, no els conec pas, però tampoc no em fan cap por, i tampoc no crec en ells! —digué McMurdo—. Jo he viscut entre gent violenta, estimada, i en comptes de tenir-los por sempre han estat ells qui m’han tingut por a mi. Sempre, Ettie! Això és una bogeria. Si aquests homes, tal i com diu el teu pare, han comès un crim darrere l’altre, i tothom els coneix i sap els seus noms, com pot ser que ningú no els hagi denunciats a la justícia? Contesta’m això, Ettie!

—Perquè no hi ha ningú que gosi comparèixer com a testimoni contra ells. Si ho feia, no viuria més d’un mes. D’altra banda, ells tenen sempre els seus propis homes per a testificar sota jurament que l’acusat era lluny de l’escenari del crim. De tota manera, Jack, tu deus haver llegit alguna cosa, de tot això. Tinc entès que aquest assumpte ha estat publicat a tots els diaris del país…

—Sí, n’he llegit alguna cosa, és veritat, però sempre he pensat que es tractava d’una llegenda. Potser algú els ha perjudicat molt i no tenen cap altre mitjà per tal de defensar-se’n.

—Oh, Jack! No em parlis d’aquesta manera! Així és com parla ell… l’altre, vull dir.

—En Baldwin. És ell el que parla així, no?

—Sí, i és per això que m’inspira tant de fàstic. Jack, ara ja et puc dir la veritat: l’odio amb totes les meves forces, però també el temo. El temo per mi mateixa, però, sobretot, el temo pel meu pare. Sé que tindríem un disgust molt gran si goso dir el que realment sento envers aquell home. És per això que estic allargant la situació amb mitges promeses. Aquesta era la nostra sola esperança. Però si tu volguessis marxar amb mi, Jack, podríem endur-nos el meu pare i viure per sempre més allunyats del poder d’aquests homes tan vils.

Novament el rostre de McMurdo reflectí una intensa lluita interior, i una vegada més la seva expressió esdevingué granítica.

—Ningú no et farà cap mal, Ettie… i tampoc al teu pare. I pel que fa a aquests homes tan vils, espero que descobreixis que sóc tan dolent com el pitjor d’ells abans que siguem arribats al final d’aquest assumpte.

—No, no, Jack! Jo sempre tindria confiança en tu, fóssim on fóssim!

McMurdo es posà a riure amargament.

—Déu meu, que poc que em coneixes! La teva ànima innocent, estimada, no pot ni tan sols imaginar-se què és el que està passant dins la meva. Però, vaja! Em sembla que tenim visita.

La porta s’havia obert inopinadament, i a través d’ella ingressà a la cambra un jove amb aires de ser l’amo del lloc. Era un home atractiu i decidit, de la mateixa edat i constitució física, aproximadament, que el propi McMurdo. Sota el seu barret negre de feltre, d’ales amples, que ni tan sols s’havia pres la pena de treure’s, apareixia un rostre bell amb uns ulls ferotges i dominadors i un nas encorbat com el bec d’un falcó. El nouvingut esguardà desafiadorament la parella asseguda al costat de l’estufa.

N’Ettie s’havia posat dempeus d’un salt, plena de confusió i espant.

—M’alegro de veure-us, mister Baldwin —va dir—. Heu vingut més aviat del que em pensava. Veniu i seieu, si us plau.

Però en Baldwin continuà allà dret, amb les mans al maluc, mirant McMurdo.

—Qui és, aquest? —preguntà rudament.

—És un amic meu, mister Baldwin. Un hoste arribat fa poc de fora. Mister McMurdo, tinc el gust de presentar-vos mister Baldwin.

Els dos jove se saludaren, esquerps, amb un simple moviment del cap.

—Potser miss Ettie us hagi posat ja al corrent del que hi ha entre nosaltres dos —digué en Baldwin.

—No he interpretat pas que hi hagués cap tipus de relació entre vostès.

—Ah, no? Bé, doncs podeu interpretar-ho a partir d’ara. Podeu creure’m si us dic que aquesta senyoreta és meva, i que fa una nit certament agradable perquè aneu a passejar.

—Gràcies, però no estic pas d’humor per a anar a passejar.

—De veritat? —Els salvatges ulls d’aquell home resplendien d’ira—. Aleshores, mister Foraster, potser estareu d’humor per a una batussa.

—I tant! —exclamà McMurdo, tot incorporant-se del seu seient d’un salt—. No teniu ni idea del que m’ha entusiasmat el vostre suggeriment.

—Per l’amor de Déu, Jack! Oh, per l’amor de Déu! —cridà, fora de si, la pobra Ettie—. Oh, Jack, Jack, no permetis que et faci una malifeta!

—Oh! Així que «Jack», eh? —digué en Baldwin entre renecs—. Així que ja heu arribat fins a aquest punt, eh?

—Oh, Ted, sigueu raonable… sigueu bo! Per l’amor de Déu, Ted, si m’estimeu d’alguna manera, sigueu generós i comprensiu!

—En sembla, Ettie, que si ens deixes sols podrem resoldre aquest assumpte —digué McMurdo amb tota tranquil·litat—. O si us sembla millor, mister Baldwin, veniu amb mi a fer un tomb pel carrer. Fa una nit agradable, com heu dit, i tinc entès que hi ha un camp obert darrere aquest bloc de cases.

—Acabaré amb vós sense cap necessitat d’embrutar-me les mans —presumí el seu oponent—. I, abans de fer-ho, ja us haureu penedit d’haver posat els peus en aquesta casa.

—No hi ha cap moment més adient que el present —replicà McMurdo.

—Ja l’escolliré jo, el moment més adient. Podeu deixar que l’esculli jo. Mireu! —L’home s’arromangà tot d’una la màniga de la jaqueta i mostrà un estrany senyal que semblava haver estat marcat amb foc sobre l’avantbraç. Era un triangle inscrit dins una circumferència—. Sabeu què vol dir, això?

—Ni ho sé, ni m’importa!

—Bé, doncs ja ho sabreu, us ho juro, i no haureu d’esperar pas gaire. Potser miss Ettie us en pugui dir alguna cosa, d’això. Quant a tu, Ettie, ja vindràs a buscar-me de genollons. M’has entès, noia? De genollons! Aleshores et diré quin és el càstig que et mereixes. Has sembrat, i com hi ha Déu que ja m’encarregaré que rebis la collita! —Esguardà la parella, furiós. Tot seguit, donà mitja volta, i un moment després la porta es tancà estrepitosament darrere seu.

Per uns instants, McMurdo i la noia restaren en silenci. Seguidament, ella l’envoltà entre els seus braços.

—Oh, Jack, que valent que has estat! Però no serveix de res… cal que te’n vagis. Aquesta nit, Jack, aquesta nit! És la teva única esperança. Et matarà. Ho he llegit en els seus ulls horribles. Quina possibilitat creus que tens contra una dotzena d’aquests homes, amb el cap McGinty i tot el poder de la lògia al seu favor?

McMurdo desféu les mans de la noia, li donà un petó i la va fer seure, delicadament, a una cadira.

—Aquí, acushla, aquí! No tinguis pas por, per mi. Sóc un home lliure. He estat intentat de fer-ho entendre al teu pare. Potser no sóc pas millor que els altres, així que no cal que creguis que sóc un sant. Potser m’odiaràs, també, ara que t’he dit tot això.

—Odiar-te, Jack? Mai a la vida podria arribar a odiar-te. Mai no he sentit dir que sigui cap mal ser un home lliure sinó aquí; així, doncs, per què he de jutjar-te pitjor ara que ja ho sé? Però, si ets un home lliure, Jack, per què no vas a fer-te amic del cap McGinty? Afanya’t, Jack, afanya’t! Avança’t a parlar amb ell, abans que els seus gossos de cacera et segueixin la pista.

—Jo estava pensant el mateix —digué McMurdo—. Hi aniré ara mateix i solucionaré aquest assumpte. Digues al teu pare que aquesta nit dormiré aquí, i demà al matí buscaré allotjament en algun altre lloc.

El bar del local d’en McGinty era ple com de costum, ja que era el punt de reunió dels elements més subversius de la ciutat. McGinty era un individu força popular pel fet de mostrar un caràcter jovial i agressiu alhora, qualitats que formaven una màscara sota la qual aquell home ocultava força coses. Però, deixant la seva popularitat de banda, era la por que li tenien els habitants de la ciutat, i de cada racó de la vall en general, el factor decisiu per tal que el bar estigués sempre ple de gom a gom, perquè ningú no gosava negligir la seva bona voluntat envers aquell personatge temible.

A part dels poders secrets que, segons la creença popular, exercia de forma despietada, McGinty era un alt funcionari públic, conseller municipal i comissari de carreteres, càrrecs per als quals havia resultat elegit gràcies als vots dels brètols que esperaven d’ell, com a compensació, algun que altre favor. Els impostos i les taxes eren quantiosos, les obres públiques havien estat descaradament negligides, els comptes eren manipulats amb el vist-i-plau d’auditors coaccionats, i els ciutadans honrats no tenien més remei que pagar, aterrits, aquell xantatge públic i tenir bona cura de no dir res per tal de no veure incrementats els seus problemes. Era així com el cap McGinty, any rere any, ostentava agulles de diamants més cridaners, cadenes d’or massisses, que cenyien les seves luxoses armilles, i el seu local es feia més i més gran, fins amenaçar amb absorbir un costat sencer de la plaça del Mercat.

McMurdo empenyé les portes giratòries del local i s’obrí pas entre la multitud d’homes congregada allí, enmig d’un ambient carregat de fum de tabac i de l’olor de les begudes alcohòliques. El lloc era ben il·luminat, i els grans miralls de marcs pesants que decoraven les parets reflectien i multiplicaven la lluminositat. Uns quants cambrers en mànigues de camisa treballaven de valent, servint begudes als clients congregats tot al llarg d’un ampli mostrador de metall. En un extrem, amb el cos recolzat sobre el mostrador i un cigar incrustat a la boca formant un angle agut, hi havia un home alt, fort i de constitució pesada que no podia ser altre que el famós McGinty. Era un gegant de cabell negre, barbat fins als pòmuls, i amb un embull de pèl de corb que li arribava fins al coll. La seva pell era bruna com la d’un italià, i els seus ulls d’un estrany color negre mat, circumstància que, afegida al fet de ser una mica borni, li donava un aspecte singularment sinistre. La resta de les seves característiques s’adeien bé amb el caràcter jovial que afectava: nobles proporcions, delicats trets facials i desimboltura en les seves maneres. Qualsevol diria que es tractava d’un home honrat i sincer, si bé una mica rude, i de cor noble, encara que la seva manera d’enraonar fóra grollera i descarnada. N’hi havia prou amb que girés aquells ulls d’una tonalitat negra somorta i una profunditat mancada de remordiments perquè qualsevol home s’encongís amb la sensació d’encarar una força, un coratge i una astúcia certament mortíferes.

Després d’esguardar una bona estona aquell home, McMurdo s’obrí camí a cops de colze cap a ell, amb la despreocupada audàcia de sempre, fins assolir el grupet d’aduladors que envoltaven el totpoderós McGinty, celebrant exageradament el més insignificant dels seus acudits. Els ulls grisos del jove foraster replicaren, impertèrrits darrere les seves ulleres, la mirada que tot d’una clavaren en ells aquells terribles ulls negres.

—Vaja, jove! No aconsegueixo de recordar la vostra cara.

—Sóc nou aquí, mister McGinty.

—No deveu ser tan nou com per a no donar a un cavaller el tractament que es mereix.

—És el conseller McGinty, jove —digué una veu d’entre el grup.

—Dispenseu, conseller. No conec els costums d’aquí, però m’han aconsellat que us vingués a veure.

—Bé, doncs ja m’esteu veient. Sóc jo mateix. Quina opinió us mereixo?

—Bé, és aviat encara per a emetre una opinió. Si el vostre cor és tan gran com el vostre cos, i la vostra ànima tan bella com les vostres faccions, podeu estar segur que no us en demano pas més —va dir McMurdo.

—Juraria que teniu una llengua d’irlandès dins aquest cap vostre —exclamà l’amo del local, no pas gaire segur de prendre’s a broma aquell audaç visitant o bé d’apreciar la seva dignitat—. De manera que sóc digne de merèixer la vostra aprovació…

—Sens dubte —respongué McMurdo.

—I us han dit que vinguéssiu a veure’m?

—Sí.

—Qui us ho ha dit?

—El germà Scanlan, de la lògia 341, Vermissa. Brindo a la vostra salut, conseller, i perquè ens anem coneixent millor. —Es portà el vas que li havien servit prèviament als llavis i begué, alçant el dit petit.

McGinty, que no es perdia cap dels seus moviments, arquejà les seves celles negres i espesses.

—Oh, de manera que es tractava d’això, eh? —va dir—. Hauré de considerar el tema amb una mica més de dedicació, mister…

—McMurdo.

—Amb una mica més de dedicació, mister McMurdo. Aquí no tenim pas el costum de confiar en la gent ni, per tant, ens creiem tot allò que ens diuen. Veniu un moment al magatzem, si us plau.

Els dos homes ingressaren en una cambra on hi havia una sèrie de bótes alineades. McGinty tancà la porta amb molt de compte, i tot seguit es va asseure sobre una de les bótes, mossegant pensarosament el seu cigar i examinant el seu visitant amb aquells ulls seus tan poc tranquil·litzadors. Durant un parell de minuts, no obrí la boca per a res.

McMurdo se sotmeté a aquell examen sense experimentar cap tipus d’incomoditat o inquietud, amb una mà a la butxaca del seu abric mentre amb l’altra es retorçava el seu bigoti castany. McGinty s’inclinà sobtadament i va treure un revòlver d’aspecte terrible.

—Mireu això, bromista —digué—. Si teniu la intenció d’intentar algun joc amb nosaltres, em temo que no tindreu massa temps per a penedir-vos-en.

—És certament una rebuda ben estranya —replicà McMurdo amb dignitat— per part del caporal d’una lògia dels Homes Lliures a un germà foraster.

—Doncs això és, precisament, el que cal que demostreu —féu McGinty—. I ja podeu pregar Déu que us ajudi en el cas que no ho aconseguiu. On vàreu ingressar, a l’orde?

—A la lògia 29, Chicago.

—Quan?

—El 24 de juny del 1872.

—Quin és el vostre caporal?

—En James H. Scott.

—El governador del districte?

—En Bartholomew Wilson.

—Hum! Veig que no us resulta pas difícil de respondre aquestes preguntes. Què esteu fent, aquí?

—Treballant, igual que vós, però en una ocupació força més modesta.

—Teniu sempre una resposta ràpida a l’abast.

—Sempre he estat àgil de paraula.

—També ho sou d’acció?

—Gaudeixo d’aquesta fama entre els que em coneixen millor.

—Bé, això potser ho comprovarem molt més aviat del que us pugueu imaginar. Heu sentit dir alguna cosa de la lògia d’ençà que sou aquí?

—M’han dit que cal ser tot un home per tal d’esdevenir-ne germà.

—Dieu veritat, mister McMurdo. Quan vàreu sortir de Chicago?

—Que em pengin si us ho dic.

McGinty obrí els ulls. No estava pas acostumat a les respostes com aquella, la qual cosa el va divertir.

—Per què no m’ho voleu dir?

—Perquè un germà no ha de dir mai mentida a un altre germà.

—Tan terrible és la veritat, en aquest cas?

—Considereu-ho així, si voleu.

—A veure si ens entenem, senyor meu. No esperareu pas que jo, en qualitat de caporal, permeti l’ingrés a la meva lògia d’un individu que no pot respondre del seu passat.

McMurdo semblava un pèl desconcertat. Inopinadament, va treure d’una butxaca interior un retall de diari.

—Suposo que no delataríeu pas un company —advertí.

—Si em parleu d’aquesta manera, no dubteu que us marcaré la cara per sempre més amb les meves mans —l’amenaçà McGinty, irritat.

—Teniu raó, conseller —respongué McMurdo, conciliador—. Us prego que em disculpeu. Ho he dit sense parar-me a pensar-hi. Bé, sóc conscient que estic segur en les vostres mans. Doneu un cop d’ull a aquest retall.

McGinty llegí la crònica de l’assassinat a trets d’un tal Jonas Pinto, al Lake Saloon, Market Street, Chicago, durant la primera setmana del 1874.

—Obra vostra? —preguntà el caporal, mentre li tornava el retall.

McMurdo afirmà amb el cap.

—Per què ho vàreu fer?

—Jo estava ajudant l’Oncle Sam a fabricar dòlars. Potser els meus no eren d’un or tan pur com els seus, però eren igual de bonics i més barats de fer. Aquest tal Pinto m’ajudava a empènyer la mercaderia…

—Us ajudava a què?

—A posar els dòlars en circulació. Després em va dir que preferia fer-se enrere. Potser ho hagués fet. En qualsevol cas, no em vaig pas esperar a esbrinar-ho, així que el vaig matar i vaig venir cap a la regió carbonera.

—I per què la regió carbonera?

—Perquè havia llegit als diaris que aquí no anaven pas amb embuts.

McGinty es posà a riure.

—De manera que primer vàreu ser falsificador i després un assassí, i vàreu venir cap aquí perquè us crèieu que seríeu benvingut.

—Sí, una cosa així —respongué McMurdo.

—Bé, tinc la impressió que arribareu lluny. Escolteu, teniu encara capacitat per a fabricar dòlars?

McMurdo se’n va treure mitja dotzena de la butxaca.

—Aquests no han estat mai a la Casa de la Moneda de Washington.

—Què em dieu, ara! —McGinty els exposà a la llum amb la seva enorme mà, que era tan peluda com la d’un goril·la—. No hi veig cap diferència! Carai!, em sembla que sereu un germà molt útil. Entre nosaltres tant hi ha lloc per a un malvat com per a dos, amic McMurdo, perquè hi ha moments en els quals ens pertoca d’actuar. Si no retornéssim les empentes de la gent que ens empeny, no trigaríem a estar contra les cordes.

—Bé, em considero prou capacitat com per a empènyer al costat dels nostres.

—Sembleu un home ben temperat. No us heu acovardit gens quan us he amenaçat amb la pistola.

—No era pas jo qui estava en perill.

—Qui, doncs?

—Vós, conseller. —McMurdo es va treure de la butxaca lateral de la seva jaqueta de mariner una pistola carregada—. Us he estat apuntant durant tota l’estona. I crec que el meu tret hagués estat més ràpid que no pas el vostre.

McGinty enrogí d’indignació, però finalment esclatà en una riallada.

—Carai! —digué—. Fa molt de temps que no se’ns posa a l’abast un milhomes com vós. Espero que la lògia tindrà motius per a sentir-se orgullosa de vós. Bé… què carai vols tu, ara? És que no puc mantenir una conversa de cinc minuts amb un cavaller sense que vingueu a interrompre?

El cambrer que acabava de fer la seva aparició es mostrà acovardit.

—Disculpeu-me, conseller, però es tracta de mister Ted Baldwin. Diu que us ha de veure urgentment.

Aquell missatge era innecessari, ja que per sobre de l’espatlla del cambrer un rostre, decidit i cruel, es deixava veure. El nouvingut donà una empenta al cambrer perquè marxés i tancà la porta darrere seu.

—De manera —digué, dirigint una mirada furiosa a McMurdo— que m’heu passat davant, eh? Tinc alguna cosa a dir-vos, conseller, respecte a aquest home.

—En tal cas, digues-la aquí i ara, davant meu —el desafià McMurdo.

—Ho diré quan i com jo cregui convenient.

—Ep, ep! —féu McGinty, incorporant-se de la bóta sobre la qual era assegut—. Això no pot pas ser. Tenim un nou germà entre nosaltres, Baldwin, i aquesta no és la manera de rebre’l. Doneu-li la mà i oblideu les vostres petites diferències.

—Això mai! —cridà en Baldwin, furiós.

—Jo li he ofert de barallar-me amb ell si considerava que l’havia perjudicat en alguna cosa —explicà McMurdo—. Una baralla amb els punys o bé, si això no li agradava pas del tot, amb qualsevol altre mitjà que ell triés. De manera que crec que us pertoca de decidir a vós, conseller, per tal com correspon a un caporal de resoldre aquests conflictes.

—De què es tracta, doncs?

—D’una jove. És lliure de triar qui ella vulgui.

—Ah, sí? —cridà en Baldwin.

—Tractant-se de dos germans de la lògia, he d’admetre que, en efecte, és lliure de triar entre tots dos —sentencià el cap.

—Ah, així que és aquesta la vostra decisió?

—Sí, és aquesta, Ted Baldwin —replicà McGinty, amb una mirada amenaçadora—. Goseu discutir-la?

—De manera que no teniu cap inconvenient en perjudicar els interessos d’un home que ha estat al costat vostre durant cinc anys, en benefici d’un individu que no havíeu vist mai abans? No creieu pas que sereu el caporal d’aquí per sempre, Jack McGinty, i com hi ha Déu que la pròxima vegada que calgui anar a votar…

El conseller saltà sobre seu com un tigre. Les seves mans es tancaren entorn del coll de l’altre i l’empenyé amb força cap enrere, sobre una de les bótes. En l’obcecació de la seva ira, aquell home hagués pogut escanyar el seu oponent fins a matar-lo de no haver intervingut McMurdo.

—Calmeu-vos, conseller! Per l’amor de Déu, calmeu-vos! —exclamà, mentre tractava de fer-lo tornar al seu seient. McGinty deixà anar la seva víctima, i en Baldwin, acovardit i tremolós, respirant dificultosament, amb l’aspecte d’aquell qui s’ha vist en els mateixos límits de la mort, s’incorporà sobre la bóta sobre la qual havia estat projectat.

—Us ho heu estat buscant des de fa molt de temps, Ted Baldwin, i per fi ho heu trobat —exclamà McGinty, alhora que el seu enorme pit pujava i baixava—. Potser creieu que si en les pròximes eleccions no surto elegit com a caporal, seríeu vós qui ocuparíeu el meu lloc. Això és la lògia, qui ho ha de dir. Ara bé, mentre jo sigui el cap, ningú no es pot pas permetre el luxe d’alçar la seva veu contra mi o contra les meves normes.

—Jo no tinc res en contra vostre —murmurà en Baldwin, mentre es palpava la gola.

—Bé, en tal cas —digué McGinty, recuperant la seva aspra jovialitat— tots tornem a ser bons amics i el problema queda resolt.

Va baixar una ampolla de xampany d’un prestatge i la destapà.

—Apa! —continuà dient, mentre omplia tres vasos llargs—, brindem perquè torni a renéixer la pau al si de la lògia. Després d’això, vostès ja ho saben, no pot existir mala voluntat entre nosaltres. Ara, amb la mà esquerra sobre la gola, us pregunto, Ted Baldwin: esteu ofès?

—Els núvols són foscos —respongué en Baldwin.

—Però resplendiran per sempre.

—Així ho juro.

Tots dos homes van beure, i la mateixa cerimònia tingué lloc entre en Baldwin i McMurdo.

—Bé, doncs —exclamà McGinty, fregant-se les mans—, aquí s’acaba aquest assumpte. D’ara endavant vós sereu sotmès a la disciplina de la lògia, la qual no és precisament cosa de riure en aquesta comarca, tal i com el germà Baldwin sap i vós no trigareu a descobrir si és que us agrada ficar-vos en problemes.

—Me’n guardaré prou de fer-ho —replicà McMurdo, i estengué la mà a en Baldwin—. A mi no em costa pas gens de barallar-me, però tampoc no em costa de disculpar. Diuen que això és cosa de la meva sang irlandesa. Ara bé, pel que a mi respecta, l’assumpte està oblidat i no us tindré cap més rancúnia.

En Baldwin es veié obligat a acceptar aquella mà estesa a causa de l’amenaçadora mirada que el terrible cap havia fixat sobre seu. Tanmateix, l’adusta expressió del seu rostre demostrava que les paraules pronunciades per McMurdo eren lluny de commoure’l.

McGinty donà un copet amistós als dos homes sobre l’espatlla.

—Aquestes mosses, aquestes mosses! —exclamà—. Sembla mentida que un sol d’aquests espècimens s’hagi interposat entre dos dels meus xicots! És obra del propi dimoni. Bé, en aquests casos són elles les que han de resoldre el conflicte, perquè aquest escapa a la jurisdicció del caporal, gràcies a Déu. Ja n’hi ha prou amb els nostres propis problemes, sense necessitat de dones. Germà McMurdo, us haureu d’afiliar a la lògia 341. Nosaltres tenim els nostres propis mètodes, diferents dels de Chicago. El dissabte a la nit tenim assemblea, i si veniu us nomenarem per sempre Home Lliure de la Vall de Vermissa.





10. Lògia 341, Vermissa


El dia posterior al vespre que tantes emocions li havia brindat, McMurdo abandonà la cambra que ocupava a casa del vell Jacob Shafter i traslladà les seves pertinences a la pensió de la vídua de McNamara, emplaçada en una punta de la ciutat. Scanlan, el primer personatge que McMurdo havia conegut al tren, havia tingut ocasió de traslladar-se a Vermissa, i tots dos s’allotjaren plegats. En aquella casa no hi havia pas cap més hoste, i la mestressa era una vella irlandesa tolerant que no es ficava mai amb ells, de manera que tots dos homes gaudien de la llibertat de paraula i acció tan preciosa per a algú que, com ells, comparteix secrets comuns. En Shafter s’havia estovat fins al punt de permetre a McMurdo d’anar a menjar a casa seva sempre que volgués, per la qual cosa la seva relació amb n’Ettie no es veié pas interrompuda. Ans al contrari, esdevingué cada vegada més estreta i més íntima en el decurs de les setmanes. Instal·lat a la seva nova residència, McMurdo se sentí prou segur com per a treure els motlles d’imprimir moneda falsa. Fins i tot arribà a permetre, després de requerir els pertinents juraments de guardar el secret, que alguns dels germans de la lògia accedissin a la seva cambra per tal de veure els bitllets. Aquells homes sortien d’aquella casa amb algunes mostres de moneda falsa a la butxaca, tan ben fetes, que mai no van tenir el més mínim problema a l’hora de fer-les circular. Per als seus companys constituïa un misteri perpetu el fet que McMurdo s’hagués avingut a treballar, tot i comptar amb uns mitjans tan prodigiosos per a fer calés. Ell, per la seva banda, insistia en assegurar a aquells qui li ho preguntaven que, en el cas de viure sense un mitjà visible de subsistència, la policia no trigaria pas massa a seguir-li la pista.

I, de fet, un policia anava ja darrere seu, però l’incident redundà més en benefici que no pas en perjudici del nostre aventurer. Després del primer encontre, van ser rars els vespres que McMurdo no visitava el local de McGinty per tal d’estretir les relacions amb els «xicots», sobrenom amb el qual es coneixien entre ells els components de la perillosa xusma que infestava aquell bar. El seu caràcter decidit i impertèrrit l’havien convertit en un dels visitants més populars del local, i els procediments àgils i científics amb els quals es desfeia d’un oponent en qualsevol batussa que s’organitzés allí contribuïren a fer-lo creditor del respecte d’aquella comunitat de gent agressiva i mancada d’escrúpols. Un incident en concret fou el que el féu pujar fins al nivell més alt de l’estimació general.

Una nit, en el moment de més gran concurrència, s’obrí la porta del bar i hi ingressà un home vestit amb el discret uniforme blau i gorra amb visera de la Policia del Carbó i el Ferro. Es tractava d’un cos especial que havien creat les línies de ferrocarril i els propietaris de les mines per tal de complementar els esforços de la policia civil ordinària, la qual es veia incapacitada del tot per tal de combatre els organitzats criminals que tenien la comarca aterrida. Així que va entrar aquell home es va fer allí un gran silenci, i en ell es clavaren moltes mirades encuriosides. Ara bé, les relacions entre la policia i els criminals són molt peculiars als Estats Units, i el propi McGinty, que es trobava en aquell moment darrere el mostrador, no exterioritzà cap senyal de sorpresa quan l’inspector es va afegir als seus clients.

—Un whisky sol, que la nit és freda —demanà l’oficial—. Crec que no ens coneixem encara, conseller.

—Vós deveu ser el nou capità —digué McGinty.

—En efecte. Esperem de vós, conseller, així com de la resta d’alts càrrecs de la ciutat, que ens ajudin a mantenir la llei i l’ordre en aquesta població. Sóc el capità Marvin, del Cos de Policia del Carbó i el Ferro.

—Estaríem millor sense vós, capità Marvin —digué McGinty, fredament—. Ja tenim la nostra pròpia policia local i no necessitem importacions foranes. Què són vostès sinó instruments pagats pels capitalistes per tal de colpejar o disparar contra els conciutadans més pobres?

—Està bé, està bé, no discutirem ara sobre això —va dir l’oficial, de bon humor—. En el fons, tots complim amb el nostre deure des de la perspectiva com el veiem, però no pas tots el veiem igual. —Ja s’havia begut el contingut del seu vas i es disposava a marxar, quan els seus ulls ensopegaren amb el rostre de McMurdo, que l’esguardava amb el front arrufat—. Vaja, Vaja! —exclamà, observant-lo de dalt a baix—. Vet ací un vell conegut.

McMurdo es féu un pas enrere.

—No he estat mai amic vostre ni de cap altre maleït policia —digué.

—Un conegut no és precisament el mateix que un amic —replicà el capità amb un somriure—. Vós sou en Jack McMurdo, de Chicago, sens dubte, i no goseu pas negar-ho.

McMurdo arronsà les espatlles.

—No ho nego pas, o potser creieu que m’avergonyeixo del meu nom i cognom?

—No us en mancarien pas motius.

—Què dimonis voleu dir, amb això? —bramà, amb els punys premuts.

—No, no, Jack, amb mi les vostres fanfarronades no us serviran pas de res. Jo vaig ser oficial a Chicago abans de venir a aquesta condemnada carbonera, i reconec un brètol de Chicago així que el veig.

L’expressió del rostre de McMurdo es torbà.

—No em digueu que sou en Marvin, de la Central de Chicago! —exclamà.

—En Teddy Marvin en persona, per allò que vulgueu disposar. I cal que us digui que encara no hem oblidat l’assumpte de l’assassinat de Jonas Pinto, allà baix.

—Jo no el vaig pas matar.

—Ah, no? Aquesta és l’evidència més imparcial de què disposeu per demostrar-ho, oi? Doncs bé, la seva mort us va venir molt bé per tal que no us enxampessin per haver posat la mercaderia en circulació. Sigui com sigui, ho deixarem córrer, ja que, entre nosaltres (i pot ser m’excedeixo en allò que les meves obligacions em permeten), mai no hi ha hagut proves concloents contra vós, de manera que ja podeu tornar, demà mateix si voleu, a Chicago.

—Estic molt bé, aquí on sóc.

—Bé, jo us he posat al corrent de la situació, i sereu un gosset mal educat si no me’n doneu les gràcies.

—D’acord, suposo que m’ho heu dit de bona voluntat, així que us en dono les gràcies —concedí McMurdo, una mica a contracor.

—Jo em rento les mans mentre seguiu el bon camí —digué el capità—. Ara bé, com hi ha Déu que si agafeu un camí equivocat ens veurem les cares! Així, doncs, bona nit. Bona nit, conseller.

El policia abandonà el saló del bar immediatament després d’haver instituït un nou heroi local. Les gestes de McMurdo a Chicago havien estat comentades ja des d’abans, i ell s’havia limitat a respondre amb un somriure totes les preguntes que li feien al respecte, com aquell qui declina la grandesa que hom li atribueix. Ara, els rumors acabaven de ser confirmats oficialment. Els parroquians del bar se li acostaren per tal de donar-li la mà. D’ençà d’aquell moment, la comunitat li concedia tots els drets. McMurdo podia beure molt sense que amb prou feines se li notés, però aquella nit, si el seu company Scanlan no l’hagués pas ajudat a arribar a la pensió, el celebrat heroi l’hauria passada sota el mostrador del bar.

Fou la nit d’un dissabte que McMurdo ingressà a la lògia. En condicions normals, ho hauria fet sense cap tipus de cerimonial pel fet d’haver-se format a Chicago, però a Vermissa tenien uns ritus especials dels quals se sentien orgullosos i als quals s’havia de sotmetre qualsevol persona que hi sol·licités l’ingrés. L’assemblea es reunia en una sala preparada a tal efecte, a la Casa de la Unió. A Vermissa es congregaren uns seixanta membres, per bé que no eren solament aquests els representants de la força de l’organització, ja que a la vall hi havia d’altres lògies, comptant-hi les que funcionaven als vessants de les muntanyes. Aquestes societats intercanviaven membres entre elles quan es tractava d’algun assumpte important, de manera que qualsevol crim era sempre comès per homes que no pertanyien a la localitat en qüestió. En conjunt, no eren menys de cinc-cents membres, escampats arreu del districte.

A la nua sala on s’havia de celebrar l’assemblea, els participants anaven ocupant els seus llocs entorn d’una taula llarga. Al costat d’aquesta, hi havia una altra taula servida amb ampolles i vasos i cap a la qual alguns membres de la societat adreçaven ja els ulls. McGinty seia a la presidència, amb una gorra de vellut negre sota la qual s’escapaven els seus embullats cabells negres, i una estola de color porpra al voltant del coll, atributs que li donaven l’aspecte d’un sacerdot presidint un ritual diabòlic. A la seva dreta i esquerra s’asseien els alts oficials de la lògia, entre els quals destacava el rostre atractiu i cruel d’en Ted Baldwin. Tots aquests personatges lluïen una banda o medalló com a emblema acreditatiu del seu càrrec. Gairebé tots eren homes entrats en anys, però la resta dels assistents la constituïen xicots joves, de divuit a vint-i-cinc anys, els agents eficients i disciplinats que s’encarregaven de complir els comandaments dels seus superiors. Entre els homes de més edat, n’hi havia alguns els rostres dels quals eren el reflex fidel d’ànimes insensibles i criminals, però en observar la filera de cares joves i despertes resultava molt difícil de creure que es tractava d’una xusma d’assassins molt perillosos, les ments dels quals havien sofert una perversió moral tan completa i eficaç que demostraven un horrible orgull per la seva eficàcia en el negoci i miraven amb el respecte més profund els homes que tenien la fama d’haver realitzat allò que hom coneixia com «una tasca neta». Per a les seves retorçades naturaleses, el fet d’oferir-se voluntàriament per tal d’actuar contra persones que mai no els havien perjudicat, i que ni tan sols coneixien, havia esdevingut un acte valerós i distingit. Una vegada comès el crim, discutien entre ells per tal d’atribuir-se’n l’autoria, per tal de dilucidar qui havia realitzat el cop fatal, i es divertien i divertien els altres companys descrivint els crits i les contorsions de la víctima. En un principi, tractaven aquests assumptes amb una certa discreció, però en aquella època actuaven ja sense cap mena de miraments, ja que els reiterats fracassos per part de la justícia els havien demostrat que, d’una banda, ningú no gosaria testimoniar contra ells, i, d’altra banda, podien disposar d’un nombre il·limitat de testimonis de confiança als quals podien recórrer per tal de declarar en favor seu, així com d’una caixa ben proveïda de cabals amb els quals pagar els advocats més talentosos de l’estat. En el decurs de deu llargs anys d’atrocitats no havia estat pronunciada ni una sola condemna, de manera que l’únic perill per als Carreters procedia de la pròpia víctima, la qual, malgrat veure’s atacada per sorpresa i superada pel major nombre dels seus agressors, podia deixar algun senyal en aquests, com així havia estat en alguna ocasió.

McMurdo havia estat advertit que seria sotmès a alguna dura prova, però ningú no li havia dit en què consistiria. Dos germans d’aspecte solemne el conduïren a una cambra exterior, a través de l’envà de fusta de la qual era capaç de sentir el murmuri de moltes veus procedents de l’assemblea. En un parell d’ocasions li semblà que esmentaven el seu nom, i intuí que estaven discutint la seva candidatura per tal d’ingressar a la societat. Seguidament entrà a la cambra que ell ocupava un dels guardians interns, que portava una banda de color verd i daurat creuada sobre el pit.

—El caporal ordena que el lligueu, li poseu la caputxa i el feu entrar —digué.

Els tres homes li van treure l’abric, li arromangaren la màniga del seu braç dret i finalment li passaren una corda per sobre dels colzes i la van fermar. Tot seguit li van posar una caputxa de tela negra gruixuda al cap, la qual cosa li impedia de veure res. Fou aleshores que va ser conduït a la sala de l’assemblea.

McMurdo es trobava en la més absoluta foscor, i a més la caputxa l’obligava a respirar amb dificultat. Sentia murmuris i rumors de persones al seu voltant, sobre els quals s’obrí pas, tot d’una, la veu d’en McGinty, apagada i llunyana.

—John McMurdo —digué la veu—, sou ja membre de l’Antic Orde dels Homes Lliures?

McMurdo afirmà inclinant el cap.

—És la vostra la lògia número 29, Chicago?

Novament va inclinar el cap.

—Les nits fosques són desagradables —digué la veu.

—Sí, perquè viatgin els forasters —respongué ell.

—Els núvols són foscos.

—Sí, s’acosta una tempesta.

—Germans, estan satisfets? —preguntà el caporal.

Hi hagué un murmuri general d’assentiment.

—Ja sabem, germà, per la vostra contrasenya, que sou certament un dels nostres —féu McGinty—. Volem fer-vos saber, però, que en aquest i d’altres comtats de la regió tenim uns certs ritus, així com uns certs requisits, que exigeixen de vós que sigueu un home íntegre. Esteu preparat per a passar la prova?

—Ho estic.

—Sou home de cor ferm?

—Ho sóc.

—Demostreu-ho fent un pas endavant.

Una vegada pronunciades aquelles paraules, McMurdo sentí que dos objectes durs i punxeguts pressionaven els seus ulls donant la impressió que no podria pas avançar sense risc de perdre la vista. Tanmateix, reuní el valor necessari per a fer un pas endavant, i mentre ho feia s’adonà que la pressió d’aquells dos objectes desapareixia. Se sentí un murmuri d’aplaudiments.

—Te un cor ferm —corroborà la veu—. Podeu suportar el dolor?

—Tan bé com qualsevol altre —respongué McMurdo.

—Comprovem-ho!

Va haver d’aplegar tota l’energia que va poder per tal de no cridar, perquè de sobte un dolor insuportable li recorregué tot l’avantbraç. Va ser talment sobtat i inesperat, que estigué a punt de perdre el sentit, però es mossegà el llavi i tancà els punys amb força per tal d’ocultar la seva agonia.

—Sóc capaç de suportar fins i tot més que això —anuncià.

Aquesta vegada, els aplaudiments van ser d’allò més forts. En aquella lògia, hom no havia contemplat mai un comportament tan esplèndid com aquell. McMurdo notà alguns copets amistosos a l’esquena, alhora que li treien la caputxa. Aleshores, tot parpellejant, fou capaç de respondre amb un somriure les felicitacions dels seus nous germans.

—Unes darreres paraules, germà McMurdo —digué McGinty—. Heu jurat ja els vots de secret i fidelitat. Sabeu que la violació de qualsevol d’aquests dos vots és castigada amb una mort immediata i inevitable?

—Sí, ho sé —respongué McMurdo.

—Accepteu d’ara endavant les normes del caporal sota qualsevol circumstància?

—Sí, les accepto.

—En tal cas, jo, en el nom de la lògia 341, Vermissa, us en concedeixo els privilegis i us invito als seus debats. Ja podeu servir les begudes, germà Scanlan. Beurem a la salut del nostre germà.

Li havien portat l’abric, però, abans de posar-se’l, McMurdo s’examinà el braç dret, que encara li feia molt de mal. Sobre la carn de l’avantbraç podia veure el nítid senyal d’una circumferència amb un triangle inscrit. La marca era roja i profunda, com corresponia a un senyal fet mitjançant un ferro roent. Una parell de germans que eren al seu costat s’arromangaren les mànigues i li mostraren les seves marques de la lògia.

—Tots hem passat per això —li va comentar un—, però ningú no ha estat tan formidable com vós.

—Bé, no ha estat res —va dir ell, però la ferida li cremava i li feia molt de mal.

Acabades les begudes subsegüents a la cerimònia d’ingrés, l’assemblea procedí a tractar els afers interns de la lògia. McMurdo, acostumat a les prosaiques sessions de Chicago, es disposà a escoltar atentament, i ho féu amb més gran sorpresa que no pas va demostrar.

—El primer assumpte que tenim en agenda —digué McGinty— és la lectura d’una carta remesa pel cap del districte de Windle, del comtat de Merton, lògia 249. Diu el següent:

“Benvolgut senyor:

Tenim un assumpte a realitzar respecte a n’Andrew Rae, de la companyia Rae i Sturmash, propietaris de mines de carbó en aquesta zona. Tal i com recordareu, la vostra lògia és en deute amb la nostra, per tal com vàreu rebre els serveis de dos dels nostres germans en relació amb l’assumpte del policia, a la tardor. Envieu-nos dos homes qualificats, que es posaran en contacte amb el tresorer Higgins, membre de la lògia, l’adreça del qual ja coneixeu. Ell els assabentarà de quan i on hauran d’actuar. Vostre en la llibertat,

J.W. WINDLE, C.D.A.O.F.”



—En Windle ens ha ajudat sempre que li hem sol·licitat la col·laboració d’un o dos homes, de manera que ara ens pertoca a nosaltres d’ajudar-lo. —McGinty féu una pausa i escrutà la cambra amb els seus ulls mats i malignes—. Qui s’ofereix voluntàriament a realitzar aquesta feina?

Uns quants joves alçaren la mà. El caporal els esguardà amb un somriure d’aprovació.

—Tu mateix, Tigre Cormac. Si ho fas tan bé com vas complir el teu últim treball, no tindràs pas problemes. I tu, Wilson.

—No tinc pas pistola —observà el voluntari, encara un adolescent.

—La teva primera feina, eh? Bé, algun dia havies de tacar-te de sang. Serà un esplèndid començament per a la teva carrera. Quant a la pistola, n’hi haurà una esperant-te, si no vaig errat. Amb tal que us hi presenteu el dilluns, tindreu temps més que suficient. Al vostre retorn, tindreu la rebuda que us mereixeu.

—Hi haurà cap premi, aquesta vegada? —preguntà en Cormac, un jove robust, de rostre bru i aspecte ferotge, fins al punt d’haver-se guanyat el sobrenom de «Tigre».

—El premi no té pas importància. Fes-ho només per l’honor que suposa participar en la causa. Potser, una vegada la feina feta, hi hagi alguns dòlars de recompensa al fons de la caixa.

—Què és el que ha fet, aquest home? —preguntà en Wilson.

—Bé, no us pertoca pas a vosaltres de preguntar què és el que ha fet aquest individu. Això és competència dels nostres germans allà, i no pas assumpte nostre. Allò que hem de fer nosaltres és limitar-nos a seguir les seves instruccions, tal i com ells van fer en la feina que els vàrem encarregar a la tardor. A propòsit, dos germans de la lògia de Merton vindran la pròxima setmana per tal de realitzar un treball en aquesta zona.

—Qui són? —preguntà algú.

—Em sembla més prudent no preguntar-ho. Si no sabeu res, tampoc no podreu testificar res, de manera que no tindreu pas problemes. Allò realment important és que són homes prou capacitats com per a desenvolupar una feina ben feta.

—Per cert que ja era hora! —exclamà en Ted Baldwin—. D’un temps ençà, la gent se’ns està revolucionant un pèl en aquesta comarca. La setmana passada, sense anar més lluny, el capatàs Blaker acomiadà tres dels nostres. Se l’està jugant des de força temps enrere, i ja és hora que rebi allò que es mereix.

—Què és el que rebrà? —preguntà McMurdo, en veu baixa, al seu veí.

—El que hi ha a la punta d’un perdigó gros —respongué l’home, tot rient estrepitosament—. Què us semblen els nostres mètodes, germà?

L’ànima criminal de McMurdo semblava haver assimilat ja del tot l’esperit de la vil associació de la qual acabava d’esdevenir membre.

—Em semblen molt bé —replicà—. Veig que aquest és un lloc bo només per als homes de veritat.

Alguns dels membres que seien a prop seu sentiren el seu comentari, el qual celebraren amb aplaudiments.

—Què carai passa? —cridà el caporal, des de l’extrem de la taula.

—Es tracta del nostre nou germà, senyor, que diu que els nostres mètodes són del seu grat.

McMurdo s’aixecà del seu seient a l’instant.

—Voldria dir, venerable caporal, que si necessiteu un home íntegre per a alguna cosa, em consideraré molt honorat de resultar escollit per tal d’ajudar la lògia.

Novament la seva intervenció provocà aplaudiments entre els assistents. Tots tenien la impressió que començava a sortir un nou sol sobre l’horitzó, per bé que als membres de més edat els semblava que el progrés anava una mica massa ràpid.

—Jo proposo —suggerí el secretari, Harraway, un vell amb cara de voltor i barba gris que seia al costat del cap— que el germà McMurdo esperi fins que la lògia tingui a bé de sol·licitar els seus serveis.

—Justament. Això és el que vull dir: sóc a la vostra disposició —digué McMurdo.

—Ja us arribarà l’hora, germà —va dir el president—. Ja us hem marcat en qualitat d’home disposat a tot, i estem convençuts que desenvolupareu una tasca molt valuosa en aquestes contrades. Aquesta nit tenim un petit afer en el qual ens podeu donar un cop de mà, si us sembla bé.

—Puc esperar fins que arribi alguna feina que valgui la pena.

—Tot i així, podeu venir aquesta nit. Així tindreu més facilitat per comprendre per què lluitem en aquesta comunitat. Ja ho explicaré amb més detall més tard. Mentrestant —va donar un cop d’ull a l’agenda—, vull presentar en aquesta assemblea un parell de punts més. En primer lloc, voldria preguntar al nostre tresorer com està el nostre balanç bancari. Tenim pendent l’afer de la pensió de la vídua d’en Jim Carnaway. Aquest germà ens va deixar en el decurs d’una feina de la lògia, i tenim l’obligació de procurar que no sigui pas la seva vídua la que ho pagui.

—El tal Jim, el van matar d’un tret durant la temptativa d’eliminar en Chester Wilcox, de Marley Creek, el mes passat —informà McMurdo l’home que sentia al seu costat.

—L’estat de comptes és bo, ara com ara —anuncià el tresorer, amb el compte bancari davant seu—. Les companyies han estat prou generoses, darrerament. Max Linder i Companyia han pagat cinc-cents dòlars per tal que els deixem tranquils. Els germans Walker ens en van enviar cent, però jo em vaig ocupar personalment de retornar-los-hi i demanar-los-en cinc-cents. Si no han donat senyals de vida abans del dimecres, potser els seus cabrestants deixaran de funcionar. L’any passat ja ens vàrem veure obligats a cremar la seva màquina piconadora per tal que fossin raonables. També la West Section Coaling Company ha fet efectiva la seva contribució anual. De manera que tenim prou diners a caixa com per a poder atendre les nostres obligacions.

—Què hi ha de n’Archie Swindor? —preguntà un germà.

—Va vendre el negoci i ha abandonat el districte. El pobre home ens va fer arribar una nota dient que s’estimava més ser un escombriaire lliure a Nova York que no pas un gran propietari de mines sotmès als capricis d’una colla de xantatgistes. Com hi ha Déu que va fer bé de fugir abans que aquesta nota arribés a les nostres mans! Sigui com sigui, estic segur que no tornarà a treure el nas per aquesta zona.

Un home vell, ben afaitat, amb una expressió amable i senzilla al rostre, es posà dempeus en el lloc que ocupava a la taula, a l’extrem oposat a la presidència.

—Senyor tresorer —digué—, puc preguntar qui ha rebut la propietat d’aquest home que ha marxat del districte per causa nostra?

—Sí, germà Morris. Se l’ha quedada la Companyia de Ferrocarrils de l’Estat i del Comtat de Merton.

—I qui va comprar les mines d’en Todman i en Lee, posades en venda pels mateixos motius l’any passat?

—La mateixa companyia, germà Morris.

—I qui ha comprat les pedreres de ferro d’en Manson, d’en Shuman, d’en Van Deher i de n’Atwood, posades en venda darrerament?

—Totes han estat adquirides per la West Wilmerton General Mining Company.

—Em sembla, germà Morris —va dir el president—, que ens importa un rave qui compra tot això, ja que allò que realment ens interessa és que totes aquestes propietats no poden sortir del districte.

—Amb tots els respectes, venerable mestre, crec que això és de capital importància per a nosaltres. Aquest procés està durant des de fa deu anys llargs, i estem obligant progressivament els petits industrials a deixar els seus negocis. Quin és el resultat d’això? Doncs, que trobem en el seu lloc grans companyies com les ferroviàries o la General Iron, que tenen les seves seus centrals a Nova York o a Filadèlfia, on no arriben les nostres amenaces. Podem exigir als seus capatassos locals, certament, però això vol dir que les companyies sempre tindran la capacitat de substituir-los per d’altres. De manera que estem actuant d’una forma que pot resultar perillosa per als nostres interessos. Els petits industrials no podien fer-nos cap mal, perquè no tenien ni prou diners, ni prou poder. Sempre que no els escanyéssim fins a deixar-los secs, continuarien sota el nostre poder. En canvi, si aquestes grans companyies s’adonen que nosaltres pretenem aprofitar-nos d’elles, no estalviaran pas mitjans de cap mena per tal d’enxampar-nos i portar-nos davant els tribunals.

Aquestes paraules tan ominoses foren contestades per un silenci absolut, alhora que totes les cares s’enfosquien en un intercanvi de mirades pessimistes. Tots s’havien sentit fins aquell moment tan omnipotents i inabordables, que en cap moment se’ls havia passat pel cap ni tan sols la possibilitat que algú els demanés una retribució per les seves activitats. I, tanmateix, aquella perspectiva provocà un calfred fins i tot en els membres més temeraris.

—La meva opinió —continuà dient el vell— és que hauríem de ser un pèl menys exigents amb els petits industrials. El dia que tots ells hagin abandonat aquest indret, el poder d’aquesta societat haurà passat a la història.

Les veritats que fan mal no són mai ben rebudes, de manera que la sala s’omplí de crits indignats així que l’orador tornà a asseure’s. McGinty s’aixecà amb el front arrufat.

—Germà Morris —digué—, vós heu estat sempre un rondinaire. Mentre els membres de la Lògia restin units, no hi haurà cap poder en tots els Estats Units que pugui perjudicar-nos. O és que no ho han provat prou, amb les vegades que ens han portat davant els tribunals? Jo espero que les grans companyies consideraran més prudent pagar que no pas lluitar, tal i com han fet fins ara les petites empreses. I ara, germans —McGinty es va treure la gorra de vellut negre i l’estola—, aquesta lògia ha acabat de discutir els seus assumptes previstos per a l’assemblea del vespre, a excepció d’un petit afer que podem mencionar poc abans de separar-nos. És arribat el moment de refrescar la gola en fraternal harmonia.

La naturalesa humana és realment curiosa. En aquella sala estaven reunits uns homes per als quals l’assassinat era quelcom familiar, que una i altra vegada havien matat pares de família, contra els quals no tenien res de personal, sense el més mínim bri de compassió envers les seves afligides esposes i els seus fills desemparats. I aquells mateixos homes, en canvi, eren capaços d’entendrir-se escoltant una cançó fins als límits de sentir com les llàgrimes acudien als seus ulls. McMurdo posseïa una bella veu de tenor, i de no haver conquerit abans el favor de la lògia, ho hauria aconseguit sens dubte després de dedicar als seus companys cançons com «I’m Sitting on the Stile, Mary» i «On the Banks of Allan Water». En aquella primera nit en qualitat de membre de la comunitat, s’havia convertit en un dels germans més populars, fins al punt que tothom li augurava la consecució d’importants progressos i alts càrrecs. Tanmateix, eren requerides d’altres qualitats, a més de la bona companyonia, per tal d’esdevenir un autèntic Home Lliure, i una bona prova d’això la va tenir McMurdo aquella mateixa nit. Ja l’ampolla de whisky havia circulat moltes vegades, i tots aquells homes estaven prou excitats com per a anar a fer malifetes, quan el caporal alçà novament la veu per tal d’adreçar-se a la concurrència.

—Xicots, en aquesta ciutat hi ha un individu que necessita aprendre una lliçó, i us pertoca a vosaltres de donar-la-hi. Es tracta d’en James Stanger, del Herald. Heu vist de quina manera ha tornat a parlar de nosaltres?

Hi hagué un murmuri general d’assentiment, amb més d’un renec. McGinty es va treure un full de paper de la butxaca de l’armilla.

—«Justícia i ordre». Així és com ho titula. «Regna el terror al districte del carbó i el ferro. Dotze anys han passat ja des dels primers assassinats que provaven l’existència d’una organització criminal a casa nostra. D’ençà d’aquella data ja llunyana, aquesta classe d’ultratges s’han anat succeint sense treva, i darrerament han arribat a un tal extrem que ens hem convertit en l’oprobi de tot el món civilitzat. És per tal d’assolir resultats com aquests que el nostre gran país s’ha mostrat sempre disposat a acollir els estrangers que fugen dels despotismes d’Europa? Hom els ha acollit potser per tal que esdevinguin una sort de tirans que esclavitzen els propis homes que els han proporcionat recer, i que s’estableixi un estat de terrorisme i anarquia a l’ombra de la bandera estrellada de la llibertat, un estat de terrorisme que ens horroritzaria si llegíem que existia sota la monarquia més corrompuda d’orient? Coneixem els homes. L’organització és accessible al públic. Podem viure eternament…?». Bé, ja he llegit prou d’aquesta brutícia! —cridà el president, llançant el full de diari sobre la taula—. Això és el que diu de nosaltres. Jo us pregunto ara: què li hem de fer, a aquest home?

—Matar-lo! —van cridar una dotzena de veus furioses.

—Protesto! —intervingué el germà Morris, el vell d’expressió agradable i rostre ben afaitat—. Us puc assegurar, germans, que la nostra mà s’està fent molt pesada sobre aquesta vall, i que tothom, algun dia, s’unirà per tal de fer-nos front i actuar en defensa pròpia. En James Stranger és un home gran, és respectat a la ciutat i al districte. El seu diari defensa tot allò que hi ha de sòlid en aquesta vall. Si eliminem aquest home, hi haurà una revolta popular en aquest estat que pot culminar amb la nostra destrucció.

—I com creieu que aconseguiran destruir-nos, senyor Perepunyetes? —bramà McGinty—. Mitjançant la bòfia? Ho dubto moltíssim. La meitat són pagats per nosaltres i l’altra meitat ens tenen por. O potser mitjançant els tribunals de justícia i el jutge? Ja ho ha provat força vegades fins ara, i, què és el que n’han tret?

—Existeix un jutge, un tal Lynch, que podria fer-se càrrec del cas —explicà el germà Morris.

Un crit unànime d’indignació acollí aquell suggeriment.

—No he de fer sinó alçar un dit —digué McGinty, escridassant— perquè apareguin de sobte en aquesta ciutat dos-cents homes que la netejarien d’una punta a l’altra. —Tot seguit, alçant més encara la veu i arrufant el front i les celles en una terrible ganyota, afegí—: Mireu, germà Morris, ja us tinc fitxat, i us estic vigilant des de fa bastant de temps. Vós no teniu cap mena de valor, i esteu procurant d’aconseguir que els demés perdin el seu. Arribarà un dia fatal per a vós, germà Morris, en què el vostre nom apareixerà en aquesta agenda de reunions, i estic pensant que ja comença a ser hora que us hi inclogui.

En Morris s’havia tornat d’un color pàl·lid com el d’un cadàver, i els seus genolls semblaren a punt de trencar-se quan tornà a asseure’s a la seva cadira. Va alçar el vas amb una mà tremolosa i féu un glop abans de poder respondre.

—Us prego, venerable mestre, a vós i a tots els germans d’aquesta lògia, que em disculpeu si he enraonat més del compte. Sóc un membre lleial (tots ho sabeu), i és el meu temor que la lògia corri algun perill el que em fa parlar en termes d’inquietud. Tanmateix, venerable mestre, confio més en la vostra opinió que no pas en la meva, i us prometo que no us tornaré a ofendre.

L’expressió del caporal s’assuaví en escoltar aquelles humils paraules.

—Molt bé, germà Morris. Jo hagués estat el primer en lamentar-ho si hagués estat necessari de donar-vos una lliçó. Ara bé, mentre jo ocupi aquesta cadira, aquesta lògia serà una unitat en paraules i fets. I ara, xicots —digué, tot mirant els presents que l’estaven escoltant—, us vull dir una cosa: si en Stanger rep el càstig que es mereix, s’organitzaria un escàndol superior al que necessitem. Tots aquests editors es presten suport els uns als altres, i tots els diaris d’aquest estat clamarien en petició de policia i exèrcit. Sigui com sigui, crec que podeu donar-li un avís una mica seriós. Voleu ocupar-vos-en, germà Baldwin, si us plau?

—És clar —va respondre el jove, amb entusiasme.

—Quants homes necessitareu?

—Mitja dotzena, i un parell més per a vigilar la porta. Vindràs tu, Gower, i tu, Mansel, i tu, Scanlan, i els dos Willaby.

—He promès al nostre nou germà que també hi participaria —va dir el president.

Ted Baldwin esguardà McMurdo amb una mirada que demostrava que no havia oblidat ni perdonat.

—Bé, que vingui, si vol —digué, amb un to de seguretat—. Ja en som suficients. Quan abans comencem a treballar, millor.

La reunió es dissolgué entre crits, xisclets i càntics de pitofs. El bar era encara ple de gent beguda, i molts dels germans s’hi van quedar. El grup que havia estat seleccionat per tal de portar a terme la feina sortí al carrer, dividit en grupets de dos o tres homes per tal de no cridar massa l’atenció. La nit era molt freda, amb una mitja lluna resplendint en un firmament glaçat i esquitxat d’estrelles. Els homes es van aturar i es concentraren en un pati emplaçat davant un edifici alt. Entre les finestres il·luminades lluïen les paraules «Vermissa Herald», formades per lletres daurades. Hom podia sentir el repic de la màquina d’imprimir, procedent de l’interior de l’edifici.

—Tu, vine —ordenà en Baldwin a McMurdo—. Queda’t aquí, davant la porta, i assegura’t que tinguem via lliure per a fugir. N’Arthur Willaby es quedarà amb tu. Els demés, veniu amb mi. No tingueu por, nois, perquè tenim una dotzena de testimonis que verificaran que a hores d’ara som al bar de la Unió.

Era gairebé mitjanit i el carrer era desert, a excepció d’algun que altre borratxo que tornava cap a casa. El grup travessà el carrer i, després d’obrir la porta de la redacció del diari, en Baldwin i els seus entraren corrents i pujaren a grans gambades les escales que tenien al seu davant. McMurdo i un altre home es van quedar a l’entrada. De la cambra que era immediatament sobre seu procedí un crit en petició d’auxili, seguit d’un soroll de peus picant a terra i de cadires que queien. Un moment després, aparegué al replà de l’escala, a corre-cuita, un home de cabell gris, que fou enxampat de seguida i les ulleres del qual van anar a parar als peus de McMurdo. Se sentí un cop i tot seguit un gemec. L’home havia caigut de bocaterrosa, i mitja dotzena de bastons van xocar entre si quan foren descarregats sobre aquell cos. La víctima es retorçà, i els seus membres, llargs i prims, s’estremiren sota aquells cops. Finalment, els agressors deixaren de colpejar-lo a excepció d’en Baldwin, que, amb el seu rostre cruel creuat per un somriure sàdic, continuava descarregant els seus cops sobre el cap del vell, que vanament tractava de defensar-se amb l’ajut dels seus braços. Els seus cabells blanquinosos eren tacats de sang. Encara Baldwin continuava inclinat sobre la seva víctima, descarregant cops curts i dolorosos en qualsevol part d’aquell cos que veia desprotegida, quan McMurdo pujà corrents els esglaons i el va apartar d’una empenta.

—L’estàs matant —digué—. Deixa’l estar!

En Baldwin el mirà amb esbalaïment.

—Per tots els dimonis! —cridà—. I qui ets tu per a interposar-t’hi? Tu, que ets nou a la lògia! Fes-te enrere! —Alçà el seu bastó, però McMurdo s’havia tret la pistola de la butxaca de la cintura.

—Fes-te tu enrere! —va cridar, al seu torn—. Si goses posar-me les mans a sobre et volaré la testa. Quant al que dius de la lògia, no va dir el caporal que no havíem de matar-lo, aquest home? Doncs, què estàs fent tu, sinó matar-lo?

—Té raó —observà un dels homes.

—Ei, companys, afanyeu-vos! —cridà l’home que s’havia quedat a baix—. Totes les finestres tenen llum, i en menys de cinc minuts tindrem la ciutat sencera darrere les nostres passes.

De fet, ja se sentien alguns crits al carrer, i al vestíbul de la planta baixa ja s’havia congregat un grupet de muntadors i tipògrafs, que s’animaven entre ells per tal d’actuar. Deixant el cos immòbil del director estès a l’escala, els criminals sortiren corrents al carrer. En arribar al local social de la Casa de la Unió, alguns es barrejaren amb la multitud allí reunida i anaren a trobar el cap per tal d’anunciar-li que la feina havia estat feta. D’altres, entre els quals McMurdo, s’allunyaren pels carrerons de les rodalies, i assoliren els seus domicilis tot fent marrada.





11. La vall de la por


Quan McMurdo es va despertar, l’endemà al matí, tenia bons motius per tal de recordar el seu ingrés a la lògia. Tenia mal de cap a causa dels efectes de la beguda, i el braç que li havien marcat li cremava i se li havia inflat molt. Pel fet de poder disposar de la seva pròpia font d’ingressos, no acudia al seu lloc de treball amb massa regularitat, de manera que esmorzà tard i restà tot el matí a casa, escrivint una llarga carta a un amic. Després es va posar a llegir el Daily Herald. En una columna especial, publicada a darrera hora, va llegir: «Brutal agressió a la redacció del Herald. El director, greument ferit». Es tractava d’una succinta narració dels fets esdevinguts la nit anterior, els quals resultaven més familiars a McMurdo que no pas al redactor de la notícia. Culminava la crònica amb el següent paràgraf:

«L’assumpte és ara en mans de la policia, però és difícil d’esperar que les seves investigacions puguin obtenir millors resultats que els recollits fins ara. Alguns agressors han pogut ser identificats, i fóra lògic pensar que hom pronunciï sentència contra ells. No cal ni dir que la iniciativa d’aquesta agressió ha sortit de la infame societat que durant tant de temps està esclavitzant la nostra comunitat, i contra la qual el Herald ha adoptat una actitud molt determinada. Els molts amics de mister Stanger s’alegraran de saber que, malgrat que el nostre director ha estat cruelment i brutal colpejat i ha rebut múltiples i greus ferides al cap, la seva vida no és en perill immediat».

Tot seguit, la crònica informava que havia estat sol·licitada la intervenció d’un escamot de la Policia del Carbó i el Ferro, armat amb escopetes Winchester, per tal de protegir la redacció del diari contra noves agressions.

McMurdo deixà el diari i encengué la seva pipa amb una mà tremolosa com a conseqüència dels excessos de la nit passada. De sobte, trucaren a la porta, i la propietària de la casa li portà una nota que acabava de ser deixada per un xicot. El paper no era pas signat, i seia el següent:

«M’agradaria tenir una xerrada amb vós, però no pas a casa vostra. Em trobareu a Miller Hill, al costat del pal de la bandera. Si veniu ara mateix, tinc quelcom important que vós hauríeu de saber i jo us hauria de dir».

McMurdo llegí aquella nota un parell de vegades, víctima del més complet esbalaïment, ja que no era capaç d’imaginar-se què volia dir i qui era l’autor d’aquell escrit. D’haver estat la lletra d’una dona, s’hauria imaginat que aquell era el principi d’una d’aquelles aventures que havia prodigat en altres temps. Tanmateix, era una lletra d’home, i, a més, d’un home ben educat. Finalment, i després d’alguna que altra vacil·lació, decidí d’afrontar aquell misteri.

Miller Hill és un parc públic, no pas massa ben tractat, que es troba al bell mig de la ciutat. A l’estiu, és un dels indrets predilectes de la gent, però a l’hivern esdevé un lloc trist i abandonat de tothom. Des del cim d’aquest turó hom no solament gaudeix d’una vista de la vila, lletja i dispersa, sinó de tota la vall que s’estén a baix, amb les mines i fàbriques que taquen la neu acumulada a un i altre vessant, i també de les muntanyes cobertes de boscos que delimiten la comarca. McMurdo caminava pel sinuós senderol en pendent que conduïa cap al desert restaurant que els mesos estivals constituïa un dels centres d’atracció del lloc. Al costat del restaurant s’alçava un pal nu de bandera, junt al qual esperava un home, amb el barret cap endavant i el coll de l’abric aixecat. Quan tombà el rostre, McMurdo s’adonà que es tractava del germà Morris, el que havia provocat les ires del caporal el passat vespre. En el moment de trobar-se, foren intercanviades entre ells les consignes de la lògia.

—M’agradaria xerrar una estoneta amb vós, mister McMurdo —féu l’interlocutor de més edat, amb un cert to de dubte que demostrava que trepitjava un terreny delicat—. Heu estat molt amable en acceptar la meva invitació.

—Per què no heu signat la nota que m’heu fet arribar?

—Cal actuar amb prudència, senyor. En els temps que corren, hom no sap mai què pot passar. I tampoc no se sap en qui es pot confiar i en qui no.

—De tota manera, un home sempre podrà confiar en els seus germans de lògia…

—No, no pas sempre —exclamà en Morris amb vehemència—. Allò que diem, allò que pensem, tot sembla anar a petar finalment a aquest carai d’home, en McGinty.

—Mireu —digué McMurdo amb seriositat—, tot just la passada nit, com vós ja sabeu, vaig jurar fidelitat al nostre caporal. M’esteu demanant potser que violi el meu jurament?

—Si així és com ho veieu… —murmurà en Morris amb tristesa—. L’únic que puc afegir és que lamento molt d’haver-vos molestat en fer-vos venir fins aquí. No van pas massa bé les coses quan dos ciutadans lliures no poden comentar les seves opinions entre ells.

McMurdo, que havia estat estudiant el seu interlocutor amb gran devoció, assuaví lleugerament la seva actitud.

—És clar que jo només he parlat per mi mateix —explicà—. Sóc foraster i vaig arribar aquí fa poc temps, ja ho sabeu, i per tant no estic familiaritzat amb els costums locals. Per tant, crec prudent no obrir pas la boca, mister Morris, però si vós teniu alguna cosa a dir-me, estic disposat a escoltar-vos de grat.

—I a informar el cap McGinty —afegí en Morris, amargament.

—Ara sí que esteu cometent una injustícia contra mi —protestà McMurdo—. Com us acabo de dir, sóc i seré fidel a la lògia, ara bé, seria una criatura ben mesquina si anava a informar algú més sobre allò que vós m’havíeu dit confidencialment. Tot allò que vulgueu confiar-me, doncs, no sortirà de mi, per bé que és el meu deure d’advertir-vos que tal vegada no trobareu en mi ni ajuda ni simpatia envers els vostres projectes.

—Ja he renunciat a buscar-hi tant l’una com l’altra —digué en Morris—. Potser deixi la meva vida en les vostres mans pel que us diré tot seguit, però, per molt vil que sigueu (i la passada nit em va semblar que sou capaç de ser-ho tant com el que més), encara sou nou aquí, i per tant la vostra consciència no deu estar tan contaminada con la d’ells. És per això que m’ha semblat una bona idea d’enraonar amb vós.

—Bé, i què és el que m’heu de dir?

—Si em delateu, us desitjo la pitjor de les malediccions!

—Ja us he dit que no faria mai tal cosa.

—Us voldria preguntar una cosa. Quan vàreu ingressar a la Societat del Homes Lliures a Chicago i vàreu jurar els vots de caritat i fidelitat, se us va acudir en cap moment que aquella afiliació us conduiria al crim?

—Si vós voleu anomenar-ho crim… —replicà McMurdo.

—Doncs, sí, ho anomeno crim! —cridà en Morris amb una veu tremolosa per la passió—. Poc, molt poc deveu haver vist si és que vós ho anomeneu de qualsevol altra manera. No va ser un crim el que s’esdevingué anit, quan un home prou vell com per ser el vostre pare va ser colpejat fins que la sang li degotà dels seus cabells blancs? No va ser això un crim, o potser vós ho anomeneu d’una altra manera?

—Alguns dirien que es tractava d’una acció de guerra —respongué McMurdo—. Una guerra entre dues classes en la qual són vàlids tots els recursos, de manera que cadascú hi lluita amb allò que té al seu abast.

—Bé, us esperàveu trobar una cosa així, quan us vàreu afiliar a la Societat dels Homes Lliures, a Chicago?

—No, he de confessar que no m’ho esperava.

—I jo tampoc, quan vaig cursar la meva afiliació a Filadèlfia. Aleshores era només un club benèfic i un lloc de reunió amb els amics. Després, vaig sentir enraonar d’aquest indret (maleïda sigui l’hora que el seu nom arribà a les meves oïdes!) i hi vaig venir per tal de millorar la meva situació personal. Déu meu, per millorar-la! Hi vaig portar també la meva dona i els meus tres fills. Vaig posar una botiga de merceria a la plaça del Mercat i les coses van començar a anar-me força bé. Va córrer la veu que jo era membre dels Homes Lliures, i em varen obligar a afiliar-me a la lògia local, tal i com vàreu fer vós anit. També porto aquest símbol de vergonya al meu avantbraç, però al cor porto marcat quelcom pitjor. De sobte vaig descobrir que estava sotmès a les ordres d’un criminal cruel i despietat, i que m’havia incorporat a una xusma al servei del crim. Què podia fer? Cada una de les paraules que pronunciava per tal d’optimitzar una mica aquella comunitat era considerada com una traïció, tal i com vàreu poder veure ahir al vespre. I no puc pas fugir, perquè tot el meu món és a la botiga. Si abandono la Societat, sé positivament que em mataran, i només Déu sap què faran amb la meva dona i els meus fills. Oh, és terrible… terrible! —Es tapà el rostre amb les mans, i el seu cos s’agità enmig de gemecs convulsius.

McMurdo arronsà les espatlles.

—Sou massa tou per a aquesta feina —va dir—. No sou pas la classe d’home indicada per a realitzar treballs d’aquesta mena.

—Jo tenia una consciència feta, i una religió, però ells em van acollir com un criminal més. Vaig resultar escollit per a fer una feina. Si fallava, sabia molt bé què m’esperava. Potser sóc un covard. Tal vegada sigui el pensament constant en la meva pobra dona i els meus fills el que em fa ser un covard. Tot i amb això, hi vaig anar. Crec que el record d’allò em turmentarà per sempre més. Era una casa solitària, situada a una trentena de quilòmetres d’aquí, darrere aquella filera de muntanyes. Em varen manar que em quedés al costat de la porta, com vós ahir. No podien confiar-me pas una feina com aquella, així que els demés varen entrar a la casa i jo els vaig esperar fora. Quan varen tornar, portaven les mans tacades de sang fins als punys. En el moment de fugir, de la casa va sortir un nen plorant, i va provar d’empaitar-nos. Era un dels cinc nens que havien vist com assassinaven el seu pare. Vaig estar a punt de perdre el sentit a causa de l’horror que vaig experimentar, però m’ho vaig amanir per tal de mostrar una cara tranquil·la i somrient, perquè sabia perfectament que si em comportava d’una altra manera la pròxima vegada sortirien de casa meva amb les mans plenes de sang, i seria el meu petit Fred el que sortiria plorant per la mort del seu pare. Però, com sigui que jo mateix era un criminal, i havia participat en un assassinat, em vaig perdre per sempre més en aquest món, i també en l’altre. Sóc un bon catòlic, però el capellà no va voler saber res de mi quan s’assabentà que jo era un membre dels Carreters, i ara em trobo excomunicat de la meva església. Aquesta és, doncs, la meva situació. I, pel que veig, vós aneu pel mateix camí, i, creieu-me, m’agradaria saber on va a parar. Esteu ja disposat a convertir-vos en un assassí a sang freda, o creieu que potser podríem fer encara alguna cosa per tal d’evitar-ho?

—Què és el que penseu fer? —preguntà McMurdo, esquerp—. Denunciar-me?

—Déu me’n guard! —exclamà Morris—. A més, el sol pensament ja em costaria la vida.

—No us manca raó —respongué McMurdo—. Estic pensant que sou un home feble, i que doneu massa importància a aquest assumpte.

—Massa importància? Espereu fins que porteu aquí una mica més de temps. Mireu la vall. Fixeu-vos en aquesta nuvolada provocada pel fum de més de cent xemeneies que l’enfosqueix. Us dic que la nuvolada del crim s’estén com més va més espessa i més baixa sobre el cap de la gent. Aquesta és la Vall de la Por… la Vall de la Mort. El terror és al cor dels habitants d’aquesta comarca des del vespre fins a l’alba. Espereu, jove, una mica més i ho podreu comprovar personalment.

—Bé, ja us faré saber allò que pensi quan hagi vist una mica més —prometé McMurdo, de mala gana—. El que sembla molt clar és que vós no sou la classe d’home adient per a aquest ofici, i com més aviat veneu el vostre negoci (per bé que en traieu deu centens per cada dòlar que us hagi costat), millor per a vós. No passeu pas pena per allò que m’heu confiat, però com hi ha Déu que si m’assabento que sou un delator…

—No, no! —exclamà en Morris, compungidament.

—Bé, deixem-ho estar, doncs. Guardaré el que m’heu dit a la meva ment, i potser algun dia us comentaré alguna cosa al respecte. Crec que en parlar-me d’això, ho heu fet amb bona voluntat. I ara, me’n torno a casa meva.

—Una cosa més abans que marxeu —digué en Morris—. Mireu, pot haver-nos vist algú, i potser els interessi saber sobre què hem estat enraonant.

—Ah, em sembla molt comprensible.

—Us he ofert una feina d’escrivent al meu negoci.

—I jo l’he refusada. Aquest és el nostre tracte. Bé, doncs, germà Morris, adéu-siau. Espero que tot us vagi millor d’ara endavant.

Aquella mateixa tarda, quan McMurdo era assegut al costat de l’estufa de la sala d’estar, fumant, tot concentrat en els seus pensaments, inopinadament s’obrí la porta, i l’enorme silueta del cap McGinty omplí el buit de la mateixa. Pronuncià la consigna i seguidament es va asseure just davant del jove, el qual esguardà durant una estona amb severitat.

McMurdo respongué aquella mirada amb la mateixa severitat.

—Germà McMurdo, jo no sóc pas amic d’anar de visita —digué finalment—. Crec que ja en tinc prou amb la gent que em visita a mi. Ara bé, he considerat adient de fer una excepció i venir a veure-us a casa vostra.

—És un motiu d’orgull per a mi de veure-us aquí, conseller —replicà McMurdo amb cordialitat, mentre treia una ampolla de whisky de l’armari—. És un honor que no m’esperava pas.

—Com va, aquest braç? —preguntà el caporal.

En McMurdo féu una ganyota.

—Bé, la veritat és que encara no he pogut oblidar-ho. Ara bé, crec que val la pena.

—Sí, val la pena —corroborà el seu interlocutor— per a tots aquells que són lleials i útils a la lògia fins al final. De què heu estat enraonant amb el germà Morris aquest matí a Miller Hill?

La pregunta arribà tan de sobte que fou poc menys que un miracle que McMurdo pogués improvisar una resposta, després de deixar anar una rialla cordial.

—En Morris no sabia que jo puc guanyar-me la vida sense necessitat de sortir de casa. I tampoc no m’interessa pas que ho sàpiga, perquè és un home amb massa consciència per al meu gust. Ara bé, és un vell prou ben intencionat. Es creia que jo em trobava en una situació econòmica delicada, i per això em va venir a oferir una plaça d’escrivent a la seva merceria.

—Oh, de manera que es tractava d’això!

—Sí, es tractava d’això.

—I vàreu refusar l’oferiment?

—És clar. Puc guanyar deu vegades més treballant quatre hores al dia sense necessitat de sortir de la meva cambra.

—Evidentment. Ara bé, jo de vós no em relacionaria pas massa amb en Morris.

—Per què no?

—Bé, doncs… perquè us ho he dit jo. Per a la majoria de la gent d’aquí, aquesta és una raó prou definitiva.

—Pot ser definitiva per a la majoria de la gent, però no pas per a mi, conseller —digué McMurdo amb valentia—. Si sou capaç de jutjar els homes, us en podreu adonar fàcilment.

Aquell gegant bru el mirà fixament, i la seva mà peluda premé el vas durant un instant com si tingués intenció de llançar-lo al cap del seu amfitrió. De sobte, esclatà en aquella rialla sorollosa i falsa que acostumava a fer.

—Sou un individu molt estrany, certament —va dir—. Bé, doncs, si voleu raons, us les donaré. En Morris, us va comentar res contra la lògia?

—No.

—I contra mi?

—Tampoc.

—Bé, això vol dir que no va gosar confiar en vós. Ara bé, dintre seu no és pas un germà fidel. Això ho sabem molt bé, i és per això que el vigilem, tot esperant el moment més oportú per a donar-li un avís. I crec que aquest moment no és pas gaire lluny. A la nostra pleta no hi ha pas lloc per a les ovelles ronyoses. I si vós us relacioneu amb un individu deslleial, voldrà dir que també vós sou un home deslleial. Ho enteneu?

—No passeu pas pena. No existeix pas cap possibilitat que em relacioni amb aquest home perquè, com ja us he dit, no és pas del meu grat —respongué McMurdo—. I pel que fa a insinuar que jo seria deslleial, si hagués estat un altre i no pas vós qui ho hagués fet, no hagués tingut pas temps de tornar-m’ho a dir.

—Bé, ja n’hi ha prou —féu McGinty, acabant-se el contingut del seu vas—. Només he vingut per tal de donar-vos un consell abans que fóra massa tard, i ja us l’he donat.

—M’agradaria saber —digué McMurdo— com heu pogut esbrinar que he estat enraonant amb en Morris.

En McGinty es posà a riure.

—Assabentar-me del que passa en aquesta ciutat forma part de la meva feina. Crec que serà millor que sapigueu que jo ho escolto tot. Bé, ja és l’hora d’anar-me’n, però abans vull dir-vos…

L’acomiadament fou interromput d’una manera totalment inesperada. La porta s’obrí inopinadament amb estrèpit, i tres rostres severs clavaren en ells dos les seves mirades des de sota les respectives gorres de policia. McMurdo es posà dret a l’instant i es disposà a treure’s la pistola, però s’ho va repensar quan es va donar compte que dues escopetes Winchester l’estaven apuntant al cap. Un home vestit amb uniforme ingressà a l’habitació, amb un revòlver de sis trets a la mà. Era el capità Marvin, el de Chicago, que ara prestava els seus serveis al Cos de Policia del Carbó i el Ferro. Bellugà el cap i dibuixà un mig somriure dedicat a McMurdo.

—Sabia que aviat us ficaríeu en problemes, senyor maligne McMurdo, de Chicago —va dir—. Així que no podeu pas sortir-vos-en, oi? Preneu el vostre barret i acompanyeu-nos, si us plau.

—Us ho faré pagar, això, capità Marvin —amenaçà McGinty—. Qui sou vós, m’agradaria saber-ho, com per a entrar a una casa d’aquesta manera i molestar dos homes honestos i respectuosos amb la llei?

—Vós no teniu res a veure amb aquest assumpte, conseller McGinty —digué el capità de policia—. No hem vingut a buscar-vos a vós, sinó a aquest McMurdo. I la vostra obligació és ajudar-nos i no pas interposar-vos en el nostre deure.

—És un amic meu, i jo responc de la seva conducta —va dir el cap.

—En tot cas, mister McGinty, tal vegada un dia d’aquests us veieu obligat a respondre de la vostra pròpia conducta —replicà l’oficial—. Aquest McMurdo era un delinqüent abans de venir aquí, i encara ho és. Guàrdies, apuntin mentre jo el desarmo.

—Aquí teniu la meva pistola —féu McMurdo, fredament—. Segurament, capità Marvin, en cas d’estar sols cara a cara, no us hagués resultat tan senzill de detenir-me.

—On és l’ordre de detenció? —preguntà McGinty—. Com hi ha Déu que tant és viure a Rússia com a Vermissa amb gent com vós al front de la policia. Això és una agressió capitalista, i us asseguro que no s’acaba pas aquí, aquest assumpte.

—Compliu el vostre deure el millor que sapigueu, conseller, i nosaltres complirem el nostre.

—De què estic acusat? —preguntà McMurdo.

—D’estar implicat en l’agressió del director Stanger, a la redacció del Herald. No és pas culpa vostra que l’acusació no sigui pas d’assassinat.

—Bé, si només és això el que teniu contra ell —exclamà McGinty, entre riallades—, us estalviaríeu un munt de problemes si ho deixàveu córrer ara mateix. Aquest home era amb mi, al meu local, jugant a pòquer fins a mitjanit, i puc presentar una dotzena de testimonis per tal de provar-ho.

—Això és assumpte vostre, i crec que ho podreu aclarir demà davant del tribunal. Mentrestant, acompanyeu-nos, McMurdo, i no intenteu cap bestiesa si no voleu que una bala us travessi la testa. Quant a vós, mister McGinty, feu-vos a un costat, car he d’advertir-vos que no tolero mai cap tipus de resistència quan estic complint la meva obligació.

Tan decidida era l’actitud del capità, que tant McMurdo com el seu superior es van veure obligats a acceptar la situació. McGinty s’ho va amanir per tal de xiuxiuejar unes paraules a l’orella del detingut abans que se l’emportessin.

—Què hi ha de…? —murmurà amb el dit gros aixecat per tal de donar a entendre que estava parlant de l’instrumental per a encunyar moneda.

—Cap problema —xiuxiuejà McMurdo, que havia preparat un amagatall segur sota el terra.

—Bé, doncs, adéu-siau —digué el cap mentre li donava la mà—. M’entrevistaré amb en Reilly, l’advocat, i m’ocuparé personalment de les despeses de la defensa. Podeu tenir per cert que no estareu tancat gaire temps.

—Jo no hi apostaria pas. Custodieu el detingut, vosaltres dos, i engegueu-li un tret si intenta alguna cosa. Mentrestant, jo escorcollaré la casa abans de marxar.

Així ho féu el capità Marvin, però, segons que sembla, no aconseguí de trobar cap vestigi de l’instrumental amagat. Una vegada al carrer, ell i els seus homes escortaren McMurdo fins a la comissaria. Ja era fosc i bufava un vent molt fred, de manera que els carrers eren pràcticament deserts. Uns quants ociosos, però, seguiren la comitiva, i, protegits per l’anonimat que els oferia la foscor, van començar a llançar imprecacions contra el detingut.

—Linxeu el maleït Carreter! —cridaren—. Linxeu-lo! —Després, es posaren a riure i a fer befa quan el varen entrar a la comissaria.

Acabat l’interrogatori de rigor a càrrec de l’oficial de guàrdia, McMurdo fou tancat a la cel·la comuna. Allà trobà en Baldwin i tres homes més que havien participat en l’agressió de la nit anterior, tots ells arrestats aquella mateixa tarda i en espera del judici al qual serien sotmesos l’endemà al matí.

Però fins i tot a l’interior d’aquella fortalesa de la llei es podia estendre el llarg braç dels Homes Lliures. Aquella nit, cap al tard, arribà un carceller amb un munt de palla per tal de facilitar-los llits, i del seu interior va treure dues ampolles de whisky, alguns vasos i una baralla de cartes. De manera que els detinguts tingueren ocasió de passar una nit ben distreta, sense preocupar-se de pensar en el judici que els esperava l’endemà.

Tampoc no tenien motius per a estar preocupats, tal i com es demostrà en el seu moment. El magistrat no tingué cap opció, en vista de les proves presentades, a pronunciar la sentència que hauria portat el cas a un tribunal superior. D’una banda, els compaginadors i impressors varen haver d’admetre que la llum no era massa nítida, que ells mateixos estaven molt nerviosos i que, per tant, no gosaven assegurar d’una manera categòrica que fossin capaços d’identificar els agressors, si bé els semblava que els acusats hi estaven implicats. Interrogats per l’intel·ligent advocat que havia contractat en McGinty, les seves declaracions es feren més confuses encara. La víctima de l’agressió ja havia deixat molt clar que havia estat atacat per sorpresa, de manera que no podia assegurar sinó que el primer home que havia vist portava bigoti. Afegí que els agressors havien de ser per força Carreters, ja que ningú més a la comunitat tenia motius per a enemistar-se amb ell, i que d’un temps ençà havia rebut amenaces a causa dels seus audaços editorials. D’altra banda, les declaracions unànimes i terminants de sis ciutadans, entre els quals l’alt funcionari municipal, el conseller McGinty, demostraren clarament que aquells homes havien estat a la Casa de la Unió participant en una timba de cartes fins a molt més tard de l’hora en què fou comesa l’agressió. No cal ni dir que els acusats foren absolts dels càrrecs que hom els imputava amb paraules molt pròximes a una disculpa per part del tribunal pel fet d’haver causat molèsties a aquells cavallers, juntament amb una implícita censura per al capità Marvin i els seus homes a causa del seu zel oficiós.

El veredicte fou acollit per grans aplaudiments per part d’un públic en el qual McMurdo veié moltes cares conegudes. Els germans de la lògia somreien i saludaven amb la mà. Tanmateix, hi havia gent que serraren els llavis i mostraren preocupació en els seus ulls mentre observaven com els acusats s’alçaven dels seus seients. Un d’aquells homes, un individu menut, amb barba negra i actitud resoluda, expressà els sentiments propis i dels seus companys en veu alta mentre els ex-presoners desfilaven pel seu davant.

—Maleïts assassins! —digué—. Algun dia us passarem comptes!





12. Les hores més fosques


Si mancava alguna cosa per tal d’acabar de difondre definitivament la popularitat d’en Jack McMurdo entre els seus companys, era el seu arrest i posterior absolució. El fet que un home hagués participat, la mateixa nit en què ingressava a la lògia, en alguna activitat que el portés davant un tribunal constituïa un nou rècord en els annals de la societat. Ja s’havia guanyat la fama d’excel·lent company de barrila, de bromista infatigable, i a més a més d’un home amb un temperament tal, que no acceptava cap insult ni tan sols procedent del totpoderós cap. Però, a més de tot això, impressionava els seus companys la idea que ell encarnava el cervell més preparat per a elaborar una estratègia criminal i sanguinària i la mà més capacitada per a portar-la a terme. «Serà un dels nostres millors especialistes en treballar net», comentaven els més vells de la comunitat entre ells, tot esperant que arribés el dia en què les seves sospites es convertissin en una sòlida realitat. McGinty disposava ja d’una quantitat suficient d’instruments, però no li importava de reconèixer que aquell home era, de llarg, el millor dels que eren sota el seu comandament. Se sentia com aquell qui porta una fera lligada amb un cordill. Ja hi havia petits canalles capaços de realitzar les tasques modestes, però qualsevol dia deixaria anar aquella bèstia contra una presa digna. Alguns membres de la lògia, entre els quals en Ted Baldwin, estaven ressentits pels ràpids progressos del foraster, i era per això que l’odiaven, per bé que també li tenien respecte, ja que semblava tan predisposat a lluitar com a riure.

Tanmateix, si d’una banda s’estava guanyant el favor dels seus companys, existia un terreny que era més vital per a ell en el qual havia perdut l’estimació de les persones que més li importaven. El pare de n’Ettie Shafter ja no volia saber res més d’ell, per la qual cosa no li permetia l’entrada a casa seva. N’Ettie, per la seva banda, estava massa enamorada com per trencar la seva relació amb ell, però el seu sentit comú la posava en guàrdia respecte als perills que comportava el matrimoni amb un home que era considerat com un criminal. El matí següent a una nit d’insomni es va decidir a veure’l, possiblement per darrera vegada, per tal d’intentar amb totes les seves forces d’arrencar-lo d’aquelles malignes influències que se l’enduien cap a la perdició. De manera que es presentà a casa d’ell, tal i com aquest li havia pregat sovint que fes, i s’encaminà cap a la cambra que McMurdo utilitzava com a sala d’estar. Ell era assegut davant d’una taula, inclinat sobre una carta, d’esquenes a la noia. Aquesta sentí la seducció d’imaginar una malifeta femenina pròpia de la seva edat, ja que només tenia dinou anys. Ell no l’havia sentida quan ella havia obert la porta. La noia avançà per l’habitació de puntetes, sense fer soroll, i posà delicadament la seva mà sobre les espatlles d’ell, inclinades cap endavant.

Si ella esperava sorprendre’l, triomfà plenament, però a canvi de ser també sorpresa. MacMurdo es tombà i es llançà sobre ella com un tigre mentre la seva mà dreta buscava el coll de la jove, alhora que amb l’altra mà convertia la carta que tenia al davant en una pilota de paper. Per un moment, ell se la quedà mirant, i seguidament l’astorament i la joia passaren a ocupar el lloc de la ferocitat que havia convulsionat els trets del seu rostre, una ferocitat que havia fet que n’Ettie retrocedís horroritzada com si es trobés davant de la cosa més espantosa que hagués vist en tota la seva amable vida.

—Ets tu! —exclamà ell, alhora que desapareixia la ganyota que dibuixava el seu rostre—. I pensar que has vingut a veure’m cor del meu cor, i no se m’ha acudit res millor que llançar-me sobre teu per tal d’escanyar-te! Vine, estimada —digué, estenent els braços cap a ella—. Deixa’m que et faci passar l’ensurt.

Però ella encara no s’havia recuperat de la sobtada visió de la por culpable que havia llegit en l’expressió d’aquell home. El seu instint femení li deia que aquella imatge no corresponia exactament a la d’un home sobresaltat per un simple esglai. Culpabilitat… sí, era això. Culpabilitat i por.

—Què és el que et passa, Jack? —cridà—. Per què t’espantes tant de mi? Oh, Jack! Si la teva consciència estigués mínimament tranquil·la, no m’hauries mirat de la manera com ho has fet.

—És clar, jo estava pensant en d’altres coses, i aleshores has arribat tu, sense fer cap soroll, amb aquests peuets…

—No, no, era més que no pas això, Jack. —De sobte, l’assaltà una terrible sospita—. Deixa’m veure la carta que estaves escrivint.

—No, Ettie, això no ho puc pas fer.

Les sospites de la noia esdevingueren certeses.

—Hi ha una altra dona! —exclamà—. Ho sé. Si no fos així, per què no havies de mostrar-me la carta? Que potser estaves escrivint a la teva dona? Com podia saber jo que eres un home casat… tu, un foraster, desconegut de tothom?

—No estic pas casat, Ettie. Et juro que ets l’única dona que hi ha sobre la terra, per a mi. T’ho juro per la creu de Crist!

McMurdo estava tan pàl·lid i s’expressava amb un tal apassionament, que ella no tingué més remei que creure’l.

—En tal cas —féu la noia—, per què no puc veure la carta?

—T’ho diré, acushla. Perquè he jurat no mostrar-la a ningú, i de la mateixa manera que no trencaria qualsevol promesa que et fes a tu, en aquest cas també he de complir amb aquells amb qui em vaig comprometre. És un assumpte de la lògia, i l’he de mantenir en secret fins i tot davant teu. I si m’he espantat quan m’has posat les mans a sobre, no comprens que ha estat perquè en comptes de les teves podien haver estat les mans d’un detectiu?

N’Ettie va pensar que li estava dient la veritat. Ell la va acollir entre els seus braços i dissipà amb petons tots els dubtes i temors de la noia.

—Seu aquí, al meu costat. És un tron miserable per a una reina com tu, però és el millor que el teu pobre enamorat t’ha pogut trobar. Crec que un d’aquests dies estaré en condicions de trobar-te quelcom millor. Ara, suposo que la teva ànima torna a estar tranquil·la, no és veritat?

—Com pot estar tranquil·la, Jack, quan sé que ets un criminal entre els criminals, quan sé que qualsevol dia em pot arribar la notícia que ets a la banqueta d’un tribunal acusat d’assassinat? McMurdo el Carreter… així és com et va anomenar ahir un dels nostres hostes. Les seves paraules dures van travessar el meu cor com un ganivet.

—Ara bé, les paraules dures no trenquen pas els ossos.

—Però eren certes.

—Mira, estimada, no és pas tan dolent com tu et penses. No som més que uns homes pobres que lluitem a la nostra manera per tal que els nostres drets siguin reconeguts.

N’Ettie envoltà el coll del seu enamorat amb els seus braços.

—Deixa-ho córrer, Jack! Per l’amor meu… per l’amor de Déu, deixa-t’ho córrer! És per demanar-te això que he vingut a veure’t. Oh, Jack, t’ho prego de genolls! De genolls davant teu, t’imploro que t’ho deixis córrer!

McMurdo la incorporà, i l’acaronà prement el cap d’ella sobre el seu pit.

—Mira, carinyo meu, tu no saps què és el que m’estàs demanant. Com puc deixar-ho córrer, si això equivaldria a trencar el meu jurament i trair els meus companys? Si poguessis veure com em van les coses, mai no m’haguessis demanat que ho deixi córrer. A més, encara que volgués deixar-ho, com podria fer-ho? O és que potser et penses que la lògia deixaria marxar un dels seus membres tranquil·lament, amb tots els seus secrets?

—Ja hi he pensat, Jack. Ho tinc tot previst. El meu pare ha estalviat alguns diners. Ell ja n’està cansat, d’aquest lloc, on la por que ens inspira aquesta gent enfosqueix les nostres vides, i està ben disposat a marxar. Podríem anar tots tres a Filadèlfia o a Nova York, on viuríem en pau i seguretat.

McMurdo es posà a riure.

—La lògia té un braç molt llarg. No creus que no li costaria cap esforç d’estendre’l des d’aquí fins a Filadèlfia o Nova York?

—Bé, aleshores, aniríem cap a l’oest, o bé a Anglaterra, o a Suècia, el país d’origen del meu pare. A qualsevol lloc allunyat d’aquesta Vall de la Por.

McMurdo es recordà del germà Morris.

—Vaja! És la segona vegada que sento anomenar la vall d’aquesta manera —comentà—. Certament, sembla que l’ombra de l’angoixa s’estén sobre alguns de vosaltres.

—Enfosqueix cada instant de les nostres vides. Suposes que en Ted Baldwin ja s’ha oblidat de nosaltres? De no ser perquè et té por, quina creus que hauria estat la nostra sort? Si tu veiessis la mirada d’aquells ulls negres i afamats quan es claven sobre mi!

—Com hi ha Déu que li ensenyaré les normes d’urbanitat si el sorprenc algun dia! Mira, menuda, jo no puc pas marxar d’aquí. No puc. Creu el que et dic ara i per sempre. Però si em deixes un mínim de llibertat, procuraré trobar una manera de sortir honrosament d’aquesta situació.

—No hi ha lloc per a l’honor en un assumpte d’aquesta classe.

—Està bé, està bé, així és com tu ho veus. Però, si em concedeixes un termini de sis mesos, m’ho amaniré per tal que pugui marxar d’aquí sense haver d’avergonyir-me en mirar els demés a la cara.

La jove esclatà a riure de joia.

—Sis mesos. M’ho promets?

—Bé, potser siguin set o vuit. Però, en qualsevol cas, abans d’un any ja haurem abandonat aquesta vall.

Això era el màxim que n’Ettie havia pogut aconseguir d’ell, i ja era alguna cosa. Tenia almenys alguna llum, per bé que distant, per tal d’enlluernar el seu futur immediat. Tornà a casa del seu pare més optimista que mai d’ençà que en Jack McMurdo havia ingressat a la seva vida.

Qualsevol hauria pogut pensar que, en qualitat de membre, seria informat de totes les activitats de la societat, però McMurdo no trigà pas massa a descobrir que l’organització era molt més vasta i complexa que no pas la simple lògia. Fins i tot el cap McGinty ignorava moltes coses, com, per exemple, l’existència d’un càrrec oficial conegut com delegat del comtat, que vivia a Hobson’s Patch, més avall de la línia del ferrocarril, i que tenia poder sobre diverses lògies, les quals governava d’una manera capritxosa i arbitrària. McMurdo només tingué ocasió de veure’l una vegada. Era un home astut, similar a una rata de cabells grisos, amb un tarannà furtiu i una mirada de reüll carregada de malícia. El seu nom era Evans Pott, i fins i tot el terrorífic caporal de Vermissa sentia envers aquell personatge quelcom del temor i la repulsió que el corpulent Danton devia haver experimentat envers el menut però perillós Robespierre.

Un dia, en Scanlan, el company d’allotjament de McMurdo, va rebre una carta d’en McGinty que contenia una nota de n’Evans Pott en la qual informava que li enviava dos bons homes, Lawler i Andrews, que tenien instruccions per tal d’actuar en aquella comunitat, per bé que era més prudent de no facilitar detalls sobre la seva missió. N’Evans Pott confiava al cap McGinty que s’ocupés de facilitar un allotjament confortable a aquells dos homes en tant que no arribés l’hora d’actuar. El caporal afegia que qualsevol que intentés d’ocultar-se a la Casa de la Unió no passaria pas desapercebut, i, per tant, els quedaria molt agraït si McMurdo i Scanlan accedien a acollir els dos forasters a la pensió que ocupaven.

Aquell mateix vespre arribaren els dos homes, cadascun amb la seva maleta. En Lawler era un home d’edat avançada, astut, silenciós i introvertit; portava una gastada levita de color negre que, juntament amb un barret de feltre i una barba canosa i embullada, li donaven un aspecte de predicador itinerant. El seu company, n’Andrews, era poc més que un noi, d’expressió franca i alegre i les maneres despreocupades d’aquell qui surt de casa per tal de passar uns dies de vacances i ha d’aprofitar el temps al màxim per tal de divertir-se. Tots dos eren perfectament abstemis i es comportaven en tots els sentits com a membres exemplars de la societat, amb la sola excepció que es tractava de dos assassins que havien demostrat en múltiples ocasions la seva efectivitat com a instruments més capaços en aquella associació del crim. En Lawler havia complert ja catorze encàrrecs d’aquesta classe, i n’Andrews tres.

Eren, tal i com McMurdo fou capaç de constatar, homes molt disposats a enraonar sobre les seves gestes en el passat, que narraven amb l’orgull una mica tímid d’aquell qui ha realitzat bons i generosos serveis en bé de la comunitat. Es mostraven, tanmateix, reticents respecte a l’encàrrec que portaven entre mans.

—Ens han triat perquè ni jo ni el meu company bevem —explicà en Lawler—. D’aquesta manera, estan segurs que no direm més del compte. Espero que no s’ho prenguin pas malament, però hem d’obeir les ordres del delegat del comtat.

—És clar, tots hi estem ficats, en això —digué en Scanlan, el company de McMurdo, mentre tots quatre eren asseguts a taula per tal de sopar.

—Això és veritat, i podem enraonar fins que les vaques se’n vagin a dormir de l’assassinat d’en Charlie Williams, o d’en Simon Bird, o de qualsevol altra feina esdevinguda en el passat. Ara bé, no podem dir res de l’encàrrec que ara ens ocupa mentre no sigui fet.

—N’hi ha per aquí una mitja dotzena als quals els hi tinc jurada —digué McMurdo—. No serà pas en Jack Knox, d’Ironhill, el que busquen vostès? No m’importaria gens veure com li donen allò que es mereix.

—No, no és pas aquest, encara.

—En Herman Strauss?

—No, tampoc no és aquest.

—Bé, si no volen pas dir-nos-ho, no els obligaré passa fer-ho, però no puc pas amagar-los que m’agradaria saber-ho.

En Lawler dibuixà un somrís i bellugà el cap en senyal de negativa. No era pas d’aquells que es deixen arrencar un secret.

Malgrat les reticències dels seus hostes, en Scanlan i en McMurdo estaven disposats a estar presents en allò que denominaven «la gresca». Així, doncs, quan un dia, a primera hora del matí, McMurdo els va sentir baixar les escales furtivament, despertà Scanlan, i tots dos es van afanyar a vestir-se. Una vegada vestits, s’adonaren que els altres dos ja havien marxat, havent deixat la porta oberta. Encara no s’havia fet de dia, i a la llum de les faroles van poder veure els dos homes allunyant-se pel carrer. Es posaren a seguir-los amb absoluta discreció, trepitjant sense fer soroll l’espessa capa de neu.

La pensió es trobava pràcticament al límit de la ciutat, de manera que no trigaren a trobar l’encreuament de carreteres que hi havia als afores. Allí hi havia tres homes esperant, amb els quals en Lawler i n’Andrews mantingueren una breu i animada conversa. Seguidament, feren camí tots plegats. Era obvi que es tractava d’una feina que requeria un bon nombre d’homes. Arribaren a un indret d’on sortien diversos camins que portaven a les mines. Els forasters escolliren el que conduïa a Crow Hill, una empresa important que es trobava en mans poderoses i que havia aconseguit, gràcies a l’actitud enèrgica i impertèrrita del seu capatàs natural de Nova Anglaterra, en Josiah H. Dunn, mantenir l’ordre i la disciplina enmig d’aquell vast regnat del terror.

Despuntava ja l’alba quan una filera de minaires caminaven lentament, individualment o en petits grups, per l’ennegrit senderol.

McMurdo i Scanlan es barrejaren amb els treballadors, sense perdre de vista els homes que estaven seguint. Sobre ells s’anava formant una espessa boira, de la qual sorgí sobtadament l’udol d’una sirena de vapor. Era el senyal donat deu minuts abans que baixessin els muntacàrregues i s’encetés la jornada laboral.

Una vegada arribats a l’espai obert que s’estenia davant l’accés a les mines, es trobaren entre un centenar de minaires que donaven cops de peu a terra i es bufaven les puntes dels dits de la mà per tal de combatre l’intensíssim fred que feia. Els forasters esperaven en un petit grup a l’ombra de la barraca de les eines. Scanlan i McMurdo pujaren dalt d’un munt d’escòria, des d’on podien contemplar enterament l’escena. Veieren l’enginyer de la mina, un enorme escocès barbat anomenat Menzies, que sortia de la barraca de les eines i feia un cop de xiulet per tal que els muntacàrregues baixessin. En aquell mateix instant, un home jove, alt, desmanegat, de rostre sever i ben afaitat, avançà àgilment cap a la boca del pou. Mentre caminava, els seus ulls es fixaren en aquell grup silenciós i immòbil que esperava al costat de la barraca de les eines. Aquells homes s’havien cobert el rostre amb el barret i havien alçat el coll dels seus abrics per tal de no ser reconeguts. Per un moment, el pressentiment de la mort estengué la seva freda mà sobre l’ànima del capatàs. Però a l’instant següent ja havia allunyat aquesta idea de la seva ment, i no veié més que l’obligació que havia de complir respecte a aquells intrusos.

—Qui sou? —els preguntà, mentre avançava cap a ells—. Què esteu fent, aquí?

No hi hagué resposta, sinó que el jove Andrews féu un pas endavant i li engegà un tret a l’estómac. El centenar de treballadors que esperaven continuaren tan immòbils i desemparats com si estiguessin paralitzats. El capatàs es portà les dues mans a la ferida i es doblegà cap endavant. Tot seguit, s’allunyà tentinejant, però un altre dels assassins tornà a disparar, i la víctima caigué de costat, donant puntades de peu i clavant les urpes en un munt d’escòria. En Menzies, l’escocès, deixà anar un bram de ràbia en adonar-se del que havia passat, i es llançà sobre els criminals amb una clau anglesa de ferro, però rebé l’impacte de dos trets a la cara que el varen fer caure mort als peus dels seus assassins. S’esdevingué aleshores un acte reflex cap endavant en alguns dels minaires, acompanyat d’un crit general de compassió i d’ira, però dos dels forasters buidaren els carregadors dels seus revòlvers sobre els caps de la multitud, la qual es dispersà fins al punt que alguns dels treballadors emprengueren una fuita desesperada cap a casa seva, a Vermissa. Quan alguns dels més valents es reagruparen i tornaren cap a la mina, aquella colla d’assassins havia desaparegut entre la boira matinal, sense que ni un sol testimoni fos capaç d’identificar uns homes que havien comès un doble crim en presència d’un centenar d’espectadors.

Scanlan i McMurdo emprengueren el camí de retorn. En Scanlan estava una mica moix, perquè es tractava del primer assassinat que presenciava en persona i li semblava un espectacle força menys divertit del que s’esperava. Els espantosos xiscles de la dona del capatàs assassinat els empaitava mentre tornaven a corre-cuita a la ciutat. En McMurdo estava silenciós i abstret en els seus propis pensaments, però no demostrà cap senyal de solidaritat amb els sentiments del seu company.

—Sí, és com una guerra —repetia—. Què és, doncs, sinó una guerra entre nosaltres i ells, i tornem cada cop de la millor manera que sabem?

Aquella nit hi hagué un gran banquet a la sala de la lògia, a la Casa de la Unió. No solament fou celebrat l’assassinat del capatàs i l’enginyer de la mina de Crow Hill, la qual cosa obligaria aquesta companyia a observar el mateix comportament que la resta de les companyies del districte, amenaçades i terroritzades, sinó també un altre triomf llunyà atribuït igualment a l’activitat de la lògia. Va ser aleshores que hom s’assabentà que quan el delegat del comtat havia accedit a enviar cinc dels seus millors homes a Vermissa per tal de complir aquella feina, havia demanat, en contraprestació, que fossin seleccionats secretament tres homes de Vermissa per tal d’assassinar en William Hales, de Stake Royal, un dels propietaris de mines més coneguts al districte de Gilmerton, un home del qual ningú no havia gosat mai de sospitar que pogués tenir ni un sol enemic en el món, per tal com era un patró model. Tanmateix, havia insistit molt en l’eficiència en el treball, i havia acomiadat alguns empleats borratxos i ganduls que eren membres d’aquella totpoderosa societat. Les esqueles amb el seu nom que havien estat penjades a la porta del seu despatx no havien aconseguit fer-lo canviar d’opinió, de manera que es va veure condemnat a mort en un país lliure i civilitzat.

L’execució s’havia, doncs, consumat, i en Ted Baldwin, que ara ocupava una de les places d’honor a la taula, al costat del caporal, havia estat el cap de l’expedició. El seu rostre enrogit i els seus ulls vidriosos i sanguinolents delataven la son i l’abús de la beguda. Ell i els seus dos acompanyants s’havien passat tota la nit anterior a les muntanyes. Estaven bruts i desendreçats per efecte de la intempèrie. Però ni en el cas dels herois que tornen quan ja han estat donats per perduts no haurien rebut una acollida millor per part dels seus companys. Les seves aventures havien estat narrades una i altra vegada entre exclamacions de joia i grans rialles. Havien estat esperant la víctima quan aquesta tornava a casa seva, al capvespre, i havien pres posicions al cim d’un turó de pendent molt pronunciat, de manera que el cavall que tirava del cotxe de l’home havia de pujar a pas lent. La víctima anava talment protegida contra el fred, que no li fou pas possible de treure la seva pistola. El van treure del cotxe i li van disparar repetidament.

Cap d’ells no coneixia l’home, però en la temàtica dels assassinats hi ha sempre un drama etern, i havien demostrat als Carreters de Gilmerton que els homes de Vermissa eren dignes de tota confiança. Passaren per un moment delicat quan un home i una dona arribaren amb el seu cotxe mentre ells encara estaven buidant els seus revòlvers contra aquell cos silenciós. Algú suggerí de matar la parella, però es tractava de gent innocent que no tenia cap relació amb les mines, de manera que hom els va ordenar que continuessin el seu viatge i no fessin cap comentari, si no volien que els passés alguna cosa pitjor. Deixaren aquell cos tacat de sang allí com una advertència a tots els patrons durs de cor, i tot seguit aquells tres magnífics venjadors havien fugit a través de les muntanyes, on la natura s’obre pas fins als límits dels forns i els munts d’escòria.

Havia estat un gran dia per als Carreters. Les ombres s’havien estès encara més fosques sobre la vall. Però de la mateixa manera que el general intel·ligent tria el moment de la victòria per tal d’intensificar els seus esforços i no deixar que els seus enemics tinguin temps de refer-se del desastre, el cap McGinty, esguardant l’escenari de les seves operacions amb ulls pensarosos i malignes, havia previst una nova ofensiva contra els seus adversaris. Aquella mateixa nit, mentre aquella colla de gent beguda s’anava dispersant, agafà McMurdo pel braç i el portà a la mateixa cambra on tots dos havien mantingut la seva primera entrevista.

—Mireu, xicot —digué McGinty—. Per fi tinc una feina que és digna de vós. La deixo en les vostres mans.

—M’alegra sentir això —respongué McMurdo.

—Podeu endur-vos dos homes: en Manders i en Reilly. Ja els he posat al corrent de la situació. En aquest districte no aniran mai les coses bé mentre en Chester Wilcox no rebi allò que es mereix, i vos rebreu el profund agraïment de totes les lògies de la regió carbonera si aconseguiu deixar-lo fora de combat.

—Faré tot el que pugui. Qui és, i on puc trobar-lo?

McGinty es va treure el seu etern cigar mig fumat i mig mossegat de la boca i procedí a dibuixar un esquemàtic esbós en una de les pàgines del seu bloc de notes.

—És el primer capatàs de la Iron Dyke Company. Es tracta d’un individu dur, que a la guerra serví com a sergent portaestendard. És ple de cicatrius i té el cabell blanc. Hem fet dues temptatives contra ell, però no hem tingut pas sort, i en Jim Carnaway va perdre la vida a causa d’ell. Ara us encarregareu vós de l’assumpte. La casa es troba aïllada, tal i com veieu, al costat de l’encreuament de camins d’Iron Dyke, de manera que no hi ha pas veïns pròxims. Durant el dia és una missió poc menys que impossible. L’home va armat, i dispara ràpid i bé, sense entretenir-se pas a fer preguntes. Però, de nit… bé, el trobareu allí amb la seva dona, tres fills i una criada. No teniu cap més elecció. O tots, o ningú. Si poguéssiu col·locar un sac de pólvora a la porta davantera de la casa amb una metxa…

—Què és el que ha fet, aquest home?

—No us he dit que va matar en Jim Carnaway?

—Per què el va matar?

—Què dimonis hi té a veure, això? En Carnaway era vigilant la casa una nit, i ell li va disparar. Ja n’hi ha prou amb això, tant per a mi, com per a vós. Ara, cal que li passeu comptes.

—Hi ha dues dones i criatures. També han de volar?

—No tenim més remei, si de veritat ens interessa acabar amb ell.

—És una mica injust per a ells, que no han fet pas cap mal.

—Quina manera de parlar és aquesta? Que potser us voleu desentendre de la feina?

—Calma, conseller, calma. M’heu sentit mai dir o fer res que us hagi fet creure que em desentendria d’una ordre donada pel caporal de la meva pròpia lògia? Si és just o no, només a vós us pertoca de decidir-ho.

—Ho fareu, doncs?

—És clar que sí.

—Quan?

—Bé, potser fóra prudent que em concedíssiu una o dues nits per tal de veure la casa i elaborar els meus propis plans. Després…

—Em sembla molt bé —féu McGinty, alhora que li donava la mà—. Us deixo l’assumpte enterament a les vostres mans. El dia que ens portareu la bona nova hi haurà una gran festa. Es tracta del cop de gràcia que els farà inclinar-se definitivament de genolls davant nostre.

McMurdo reflexionà llargament i profunda sobre l’encàrrec que li havien encomanat tan sobtadament. La casa aïllada en la qual vivia en Chester Wilcox era situada a uns vuit quilòmetres de distància, en una vall veïna. Aquella mateixa nit anà a visitar-la tot sol per tal de preparar l’atemptat. Ja era de dia quan tornava de la seva expedició. L’endemà s’entrevistà amb els seus dos subordinats, en Manders i en Reilly, dos joves temeraris i tan entusiasmats com si s’estiguessin preparant per participar en una cacera de cérvols. Dues nits després, es trobaren als afores de la ciutat, tots tres armats, mentre que un portava un sac de la pólvora utilitzada a les pedreres. Eren les dues tocades quan varen arribar a la casa solitària. Aquella nit feia molt de vent, i els núvols, trencats en esquinçalls, desfilaven a corre-cuita per davant d’una lluna plena en les tres quartes parts. Havien estat avisats que paressin compte amb els gossos, de manera que avançaren amb summa cautela, amb les pistoles carregades a la mà. No se sentia res més que els xiulets del vent, i no es percebia cap més moviment que el de les branques que es gronxaven sobre seu. McMurdo parà l’orella sobre la porta de la casa, però a dins tot semblava tranquil. Seguidament deixà el sac de pólvora recolzat sobre la porta, practicà un forat en el sac amb un ganivet, i hi aplicà la metxa. Quan aquesta era ben encesa, ell i els seus dos companys varen fugir fins assolir una distància de seguretat, i aconseguiren d’arrecerar-se dins una rasa abans de sentir el terrabastall atronador de l’explosió que, juntament amb la fressa profunda que produí l’edifici en trontollar sobre els seus fonaments, els anuncià que la feina era feta. En els sagnants annals de la societat no hi figuraria cap tasca més ben executada que aquella. Però… vaja! Vet ací que aquella feina tan ben organitzada i tan audaçment concebuda havia estat en va. Advertit per la sort que havien tingut les últimes víctimes, i conscient que ell era un dels que figurava a la llista negra dels criminals, en Chester Wilcox s’havia traslladat amb la seva família el dia abans a un indret més segur i no tan conegut, on una brigada de la policia podia custodiar-los. La pólvora havia fet volar una casa buida, i l’inexorable sergent portaestendard de la guerra continuava ensenyant disciplina als minaires d’Iron Dyke.

—Deixeu-me’l a mi —digué McMurdo—. Aquest home és assumpte meu, i l’eliminaré encara que hagi d’esperar tot un any sencer.

A la lògia fou enterament aprovat un vot d’agraïment i confiança, de manera que l’assumpte acabà així, momentàniament. Quan, unes setmanes més tard, els diaris publicaren que en Wilcox havia estat víctima d’una emboscada, ja era un secret del domini públic que McMurdo continuava decidit a culminar la feina que li havia estat encomanada.

Així eren els mètodes a la Societat dels Homes Lliures, i així era com els assassinats dels Carreters els permetien d’estendre les seves regles de terror sobre l’ampli i pròsper districte que continuava amenaçat, després de molts anys, per la seva terrible presència. Val la pena continuar tacant aquestes pàgines amb la narració d’altres crims? Que potser no n’he parlat prou encara, d’aquells homes i els seus procediments? Tots aquests assassinats formen part de la història, i existeixen testimonis escrits en els quals és possible de llegir-ne els detalls. En ells, hom pot assabentar-se de la mort dels agents de policia Hunt i Evans, que havien gosat detenir dos membres de la societat i esdevingueren les víctimes d’un doble assassinat a sang freda planejat per la lògia de Vermissa contra dos homes desarmats i indefensos. Hom podria llegir també alguna cosa sobre la mort a trets de missis Larbey mentre s’ocupava del seu marit, que havia rebut una severa pallissa fins a quedar moribund per ordre del cap McGinty. O bé sobre l’assassinat del més gran dels Jenkins, seguit molt aviat pel del seu germà, sobre la mutilació d’en James Murdoch, sobre la voladura de la família Staphouse, o sobre l’assassinat dels Stendal, accions que se succeïren en el decurs d’aquell terrible hivern. Les tenebres s’estenien cada vegada més fosques sobre la Vall de la Por. Ja havia arribat la primavera, amb els seus alegres rierols i els seus arbres florits. La natura entera, oprimida durant tant de temps per una urpa de ferro, s’omplia d’esperança. Tanmateix, no hi havia esperança per als homes i les dones que vivien sota el jou del terror. La nuvolada que es mantenia sobre els seus caps no s’havia mostrat mai tan negra i tan desesperant com en els primers compassos de l’estiu de l’any 1875.





13. Perill


S’havia assolit el cim del regne del terror. McMurdo, que s’havia ja convertit en diaca interior de la lògia, amb tots els pronunciaments al seu favor per tal de succeir algun dia McGinty en el càrrec de caporal, s’havia fet tan necessari a l’hora de donar consell als seus companys, que cap activitat no era endegada abans de comptar amb la seva opinió. Tanmateix, com més popular esdevenia entre els Homes Lliures, més gran i manifest es feia el menyspreu de la gent que li sortia al pas pels carrers de Vermissa. Malgrat el seu terror, els habitants d’aquella ciutat s’estaven conscienciant per tal d’afrontar tots els seus opressors. A la lògia havien arribat rumors de reunions secretes a la redacció del Herald i sobre la distribució d’armes de foc entre la població civil. Però McGinty i els seus acollien aquestes notícies sense el més mínim senyal de preocupació. Eren nombrosos, decidits, i estaven ben armats. Els seus adversaris, en canvi, eren molt dispersos i vulnerables. Tot allò s’acabaria, tal i com havia passat en altres temps, amb xerrades sense objectiu i possiblement algunes detencions importants. Aquesta era l’opinió d’en McGinty, d’en McMurdo i dels homes d’esperit més impertorbable.

Era el vespre d’un dissabte del mes de maig. Cada dissabte al vespre la lògia celebrava les seves reunions. McMurdo es disposava a sortir de casa seva per tal d’encaminar-se cap a la Casa de la Unió, quan rebé la visita d’en Morris, el membre més poruc de l’Orde. Tenia el front arrugat per la preocupació, i el seu rostre amable apareixia allargat i temorós.

—Puc parlar-vos amb plena llibertat, mister McMurdo?

—Us ho prego.

—No he pogut oblidar que en una ocasió us vaig obrir el meu cor i heu guardat absoluta discreció sobre allò que us vaig confiar, tot i que el cap en persona vingué a veure-us per tal d’esbrinar de què havíem estat enraonant.

—I què podia fer, si no, ja que vós havíeu confiat en mi? Ara bé, això no vol dir que jo estigui d’acord amb allò que em vàreu dir.

—Ja ho sé. Però vós sou l’única persona amb la qual puc enraonar amb sinceritat sense que la meva seguretat personal es vegi compromesa. Aquí dins porto un secret —es posà la mà sobre el pit— que m’està consumint el que em queda de vida. Tant de bo els hagués arribat a qualsevol de vostès abans que a mi! Si ho dic, s’acabarà amb un assassinat, sense cap mena de dubte. Si no ho dic, pot suposar la fi de tots nosaltres. Que Déu m’ajudi, perquè es tracta de quelcom que m’està consumint progressivament!

McMurdo esguardà aquell home severament. Els llavis li tremolaven. McMurdo omplí un vas de whisky i l’hi serví.

—Aquesta és la medicina que us convé —digué—. Ara, confieu-me aquest secret.

En Morris begué, i la seva cara pàl·lida adquirí una mica de color.

—Us ho puc dir amb una sola frase —anuncià—. Un detectiu ens està seguint la pista.

McMurdo se’l va mirar amb esbalaïment.

—Que potser us heu tornat boig? No veieu que aquest lloc n’és ple, de detectius i policies, i no poden mai fer res en contra nostre?

—No, no, no és pas ningú d’aquest districte. Tal i com vós acabeu de dir, els d’aquí els coneixem prou bé, i són incapaços de proporcionar-nos cap disgust gros. Però… heu sentit mai parlar de Pinkerton?

—Sí, he llegit alguna cosa sobre quelcom anomenat d’aquesta manera.

—Doncs bé, creieu-me que quan algú té aquesta gent seguint-li la pista, ja ha begut oli. No es tracta pas d’una d’aquestes organitzacions del govern que es cansen de seguida de cercar algú quan no el troben immediatament. Aquesta és una gent que, quan es fica en un assumpte, ho fa amb determinació i fins arribar al final, costi el que costi. Si un dels agents de Pinkerton fica els nassos en els nostres afers, ja podem començar a signar la nostra fi.

—Hem de matar-lo, doncs.

—Això és el primer que se us ha acudit, oi? La lògia arribaria a la mateixa conclusió. Ja us he dit que això s’acabaria amb un assassinat.

—I doncs, què més dóna, un assassinat? Que potser seria una novetat, en aquesta regió?

—No, no ho seria, però no crec que ens convingui d’assassinar aquest home, i no seré pas jo qui ho suggereixi. La meva consciència no tornaria pas a estar tranquil·la. I, d’altra banda, són els nostres caps els que estan en joc. Per l’amor de Déu, què puc fer? —En l’agonia de la seva indecisió, en Morris bellugava el cap d’un costat a l’altre.

Però les seves paraules havien commogut profundament McMurdo. Era obvi que compartia la preocupació del seu interlocutor davant l’evidència del perill i la necessitat d’afrontar-lo. Agafà en Morris per l’espatlla i el sacsejà amb determinació.

—Va, home! —cridà, gairebé fent esgarips de tan excitat com estava—. No hi guanyareu pas res ploriquejant com una ploranera en una vetlla. Considerem els fets. Qui és, aquest home? Com és que n’heu sentir parlar, d’ell? On és, ara? Per què heu vingut a dir-m’ho a mi?

—He vingut a dir-vos-ho perquè vós sou l’únic que podeu aconsellar-me. Ja us vaig dir que tenia una botiga, a l’est, abans de venir aquí. Hi vaig deixar molt bons amics, allà, i un d’ells treballa al servei del telègraf. Aquí tinc una carta que vaig rebre ahir signada per ell. Fixeu-vos en aquest tros, a la part superior del full. Llegiu-ho vós mateix.

El que llegí McMurdo fou el següent:

—«Què fan els Carreters per la vostra zona? Els diaris d’aquí en parlen molt sovint. Entre vós i jo, espero rebre notícies vostres aviat. Cinc grans corporacions i les dues companyies del ferrocarril s’han pres aquest assumpte amb molta empenta. S’han proposat d’acabar amb aquesta situació a qualsevol preu, i podeu pujar-hi de peus que ho aconseguiran. Han contractat la gent de Pinkerton, i el seu millor element, un tal Birdy Edwards, ja s’ha posat en moviment. Sembla que pretenen tallar aquesta situació sense més dilació».

—Llegiu també la postdata.

—«Per suposat, tot això que us dic és el que he anat esbrinant a la meva feina d’operador, de manera que no va més lluny d’aquí. Hi ha un codi molt estrany que els permet d’enviar diàriament els seus missatges i que no he pogut desentrellar».

McMurdo restà silenciós durant una bona estona amb la carta a les seves mans inquietes. La boira s’havia aixecat un moment, i davant seu s’obria un terrible esvoranc.

—Ho sap algú més, això? —preguntà finalment.

—No ho he pas dit a ningú més.

—Però aquest home, el vostre amic, coneix algú més a qui és probable que també escrigui?

—M’atreviria a dir que en coneix un parell més.

—Membres de la lògia?

—És força probable.

—Ho pregunto perquè és probable que pugui haver donat la descripció d’aquest tal Birdy Edwards. De ser així, podríem seguir la seva pista.

—Bé, és possible, però no crec pas que el conegui. Només es limita a posar-me al corrent de les notícies que li arriben al seu lloc de treball. Com ha de conèixer aquest home de Pinkerton?

McMurdo se sobresaltà inesperadament.

—És clar! —exclamà—. Ja ho tinc! Que n’he estat, de babau, de no adonar-me’n fins ara! Estem de sort! El sorprendrem abans que pugui fer-nos cap mal. Escolteu, Morris, us fa res de deixar aquest assumpte en les meves mans?

—És clar que no, sempre que us comprometeu a treure-me’l de les meves!

—Així ho faré. Feu-vos a un costat i deixeu-me actuar a mi. No serà pas necessari que el vostre nom sigui mencionat per a res. Me n’encarregaré personalment com si hagués estat jo qui hagués rebut aquesta carta. Us sembla bé?

—És precisament el que jo volia suggerir-vos.

—Doncs oblideu-vos de l’assumpte i poseu-vos a cobert. Ara, comentaré l’afer a la lògia, i ben aviat aquest individu de Pinkerton lamentarà haver-se ficat en els nostres assumptes.

—No el matareu pas, oi?

—Com menys sapigueu, amic Morris, més tranquil·la estarà la vostra consciència i millor dormireu. No feu pas preguntes, i deixeu que els esdeveniments segueixin el seu curs natural. L’assumpte ja ha passat a la meva competència.

En Morris bellugà el cap negativament, en senyal de preocupació, en acomiadar-se.

—Sóc conscient que la seva sang caurà sobre les meves mans —murmurà.

—Actuar en defensa pròpia no és pas cometre assassinat —observà McMurdo, amb un somriure sorrut—. O ell, o nosaltres. Crec que aquest home seria capaç de destruir-nos a tots si permetíem que actués lliurement en aquesta vall. Germà Morris, haurem d’elegir-vos com a nou caporal de la lògia, ja que serà gràcies a vós que aquesta sobreviurà.

De qualsevol manera, l’actitud d’en McMurdo demostrava que estava més seriosament capficat en aquell nou repte del que les seves paraules podien donar a entendre. Potser era a causa de la reputació de l’organització Pinkerton, o potser pel fet que les més grans empreses del país semblaven haver-se posat d’acord per tal d’acabar definitivament amb els Carreters, però, qualsevol que fos la raó, les accions d’aquell home eren les pròpies de qui s’està preparant per al pitjor. Abans de sortir de casa, destruí tots els papers que podien comprometre’l. Després d’això, deixà anar un gran sospir de satisfacció derivat de la sensació de seguretat que l’assetjà en aquell mateix instant. Tanmateix, l’amenaça del perill devia haver-lo influenciat en algun sentit, ja que, de camí a la seu de la lògia, s’aturà un moment a casa del vell Shafter. Li estava prohibit l’accés a la casa, de manera que donà uns copets a la finestra i n’Ettie sortí a reunir-se amb ell. La jove notà que la característica picardia irlandesa havia desaparegut de la mirada del seu estimat, i en el seu rostre seriós hi llegí el perill.

—Què ha passat? —exclamà—. Oh, Jack, estàs en perill!

—Sí, però no és pas greu, estimada. Ara bé, convindria que prenguéssim alguna precaució abans que la situació empitjori.

—Prendre alguna precaució?

—Una vegada et vaig prometre que marxaria d’aquí algun dia. Doncs bé, crec que ja comença a ser hora. Aquesta nit he rebut notícies… males notícies, i crec que hi haurà problemes.

—La policia?

—Bé, no exactament. Es tracta d’un dels homes de Pinkerton. Però, és clar, tu no deus pas saber què és, això, acushla, i el que representa per a la gent com jo. Sigui com sigui, estic massa implicat en aquest assumpte, i n’he de sortir el més aviat possible. Tu em vas dir que, si me n’anava, vindries amb mi.

—Oh, Jack, aquesta seria la teva salvació!

—En alguns aspectes, Ettie, sóc un home honrat. Jo no seria capaç d’arrencar-te ni un sol cabell del teu preciós caparró per res del món, ni fer-te baixar ni un sol centímetre del tron daurat sobre els núvols en el qual et veig sempre asseguda. Confiaràs en mi?

Sense dir ni un mot, la noia posà la seva mà a la d’ell.

—Bé, doncs, escolta el que ara et diré i fes exactament el que et demanaré, perquè és la nostra única sortida. En aquesta vall aviat passaran coses, m’ho diu el cor. Molts dels que vivim aquí hauríem de preocupar-nos seriosament de nosaltres mateixos. Jo, el primer. Si me’n vaig, sigui de dia o de nit, tu has de venir amb mi!

—Ja vindré després que tu hagis marxat, Jack.

—No, no, has de venir amb mi. Si em tanquen aquesta vall i no hi puc tornar mai més, com vols que et deixi aquí, si potser he de restar amagat de la policia sense cap possibilitat ni tan sols d’enviar-te un missatge? Has de venir amb mi. A la meva ciutat, conec una bona dona que et podrà allotjar fins que ens casem. Vindràs?

—Sí, Jack, vindré.

—Que Déu et beneeixi per la confiança que em tens! Si gosava abusar d’aquesta confiança, seria un veritable dimoni eixit de l’infern. Ara, Ettie, pensa que el meu missatge no consistirà en més d’una paraula, i quan la rebis caldrà que ho deixis tot i vagis directament a la sala d’espera de l’estació, on hauràs de restar fins que jo vagi a buscar-te.

—Sigui de dia o de nit, acudiré a la teva crida, Jack.

Amb l’esperit una mica més assossegat després de convenir els primers preparatius per tal d’endegar la fuita, McMurdo continuà el seu camí cap a la lògia. L’assemblea ja era començada, i només després de pronunciar complicades contrasenyes li fou possible d’accedir a la sala de reunions, custodiada per una guàrdia exterior i una d’interior. Un murmuri de satisfacció i benvinguda el rebé en el moment d’incorporar-se a l’assemblea. L’àmplia sala era plena de gom a gom, i a través de la cortina de fum del tabac pogué distingir la cabellera negra i embullada del caporal, els trets cruels i ferotges del rostre d’en Baldwin, la cara de voltor d’en Harraway, el secretari, i una dotzena més de directius de la lògia. McMurdo s’alegrà que tots ells hi fossin presents per tal que poguessin considerar les noticies que els portava.

—De veritat que ens alegrem de veure-us, germà! —exclamà el president—. Estem deliberant sobre un afer que requereix la saviesa d’un Salomó per tal de resoldre’l.

—Es tracta d’en Lander i n’Egan —li explicà el seu veí, mentre s’asseia al seu lloc corresponent—. Tots dos reclamen la prima concedida per la lògia per la mort del vell Grabbe a Stylestown, i… qui és capaç d’assenyalar qui va prémer el gallet?

McMurdo es posà dempeus i alçà la mà. L’expressió del seu rostre cridà l’atenció de tots els presents. Immediatament, es féu un silenci absolut d’expectació.

—Venerable mestre —digué amb veu solemne—. Demano la paraula per a una qüestió urgent.

—El germà McMurdo demana la paraula per a una qüestió urgent —repetí McGinty—. Segons les regles vigents en aquesta lògia, una tal petició té preferència. Us escoltem, germà.

McMurdo es va treure la carta de la butxaca.

—Venerable mestre i germans —digué—, lamento portar males notícies, però és preferible que tots ho sapiguem i ho discutim abans de córrer el risc de rebre un cop inesperat que podria destruir-nos a tots. Tinc una informació segons la qual les companyies més riques i poderoses d’aquest estat s’han unit per tal de procurar el nostre anihilament, i a hores d’ara un detectiu de Pinkerton, un tal Birdy Edwards, és a la vall tractant de recollir proves suficients com per a posar-nos a alguns dels que som aquí una corda al voltant del coll i enviar-nos a tots plegats a la garjola. Aquesta és la situació que vull sotmetre a discussió, per a la qual cosa he cregut oportú de demanar la paraula amb caràcter d’urgència.

A la sala regnà un silenci de mort, que fou trencat per la veu del president.

—Quina evidència en teniu, d’això que dieu, germà McMurdo? —preguntà.

—Aquesta carta que ha arribat fins a les meves mans —respongué McMurdo, i llegí el text en veu alta—. Es tracta d’una qüestió d’honor el fet que em resulta impossible de facilitar més detalls sobre aquesta carta així com de lliurar-vos-la, però us puc assegurar que no conté res més que pugui estar relacionat amb els interessos de la lògia. Us he posat al corrent del cas així que me n’he assabentat.

—Permeteu-me que afegeixi, senyor president —intervingué un dels germans de més edat—, que ja n’he sentit parlar, d’aquest Birdy Edwards, i té fama de ser el millor agent de l’organització Pinkerton.

—Hi ha algú que el conegui de vista? —preguntà McGinty.

—Sí —respongué McMurdo—. Jo el conec.

Un murmuri de sorpresa s’estengué per tota la sala.

—Crec que ja el tenim en les nostres mans —continuà dient, amb un somriure exultant en el rostre—. Si actuem ràpidament i amb prudència podem tallar aquest assumpte per les arrels. Si em presteu, germans, la vostra confiança i la vostra ajuda, poc serà el que haurem de témer.

—Però, què és el que hem de témer? Què dimonis sap ell dels nostres assumptes?

—Tindríeu tot el dret a plantejar aquesta pregunta si tothom fos tan ferm com vós, conseller. Ara bé, aquest individu té el suport de tots els milions dels capitalistes. No creieu que entre totes les nostres lògies hi pot haver un germà més dèbil susceptible de ser comprat? Aquest home accedirà a tots els nostres secrets… si és que no ho ha aconseguit ja. Només tenim una elecció.

—Que no surti mai d’aquesta vall —suggerí en Baldwin.

McMurdo assentí amb el cap.

—Teniu raó, germà Baldwin. Vós i jo hem tingut algunes diferències, però heu estat vós qui ha pronunciat les paraules adients, aquesta nit.

—I on és? Com podrem reconèixer-lo?

—Venerable mestre —digué McMurdo, amb decisió—, em permeto de suggerir-vos que aquest és un afer massa vital per tal de ser discutit en una assemblea ordinària com aquesta. Que Déu em guardi de concebre cap dubte respecte a qualsevol dels aquí presents, però si arribava el més mínim rumor a aquest home, totes les nostres opcions de sorprendre’l se n’anirien en orris. Demanaria a la lògia que nomenés un comitè de confiança constituït, senyor president, per vós mateix, si em permeteu de suggerir-ho, el germà Baldwin i cinc més. Aleshores estaré en condicions de parlar amb absoluta llibertat sobre el que sé i el que aconsellaria de fer.

La proposta fou acceptada instantàniament i fou també elegit el comitè. A més del president i Baldwin, l’integraren el secretari amb cara de voltor, Harraway, el brutal i jove assassí «Tigre» Cormac, en Carter, el tresorer, i els germans Willaby, que eren homes temeraris i desesperats que menyspreaven qualsevol perill.

El sopar habitual de la lògia fou breu i silenciós, ja que sobre els comensals s’havia estès un núvol amenaçador, i eren molts els que veien per primera vegada l’ombra de la llei obrint-se pas en el cel serè sota el qual havien viscut durant tants anys. Els horrors dels quals havien fet víctimes els demés s’havien convertit en una part important de les seves vides, fins al punt que s’havia fet inconcebible per a ells la idea d’haver de pagar per aquells crims, i per això se sobresaltaren tant en constatar que el perill era més amenaçador que mai. Tots abandonaren el local força més aviat del que era habitual, deixant que els seus dirigents s’ocupessin d’aquell afer.

—I bé, McMurdo? —féu McGinty, així que tothom hagué marxat, a excepció dels integrants del comitè. Els set homes semblaven congelats en els seus seients respectius.

—Ja els he dit que conec en Birdy Edwards —explicà McMurdo—. No cal ni que els digui que resideix en aquesta zona sota un altre sobrenom. És un home audaç, els ho puc assegurar, però no és pas un boig. Es fa passar per un tal Steve Wilson, i està allotjat a Hobson’s Patch.

—Com ho sabeu, això?

—Perquè l’altre dia vaig estar parlant amb ell. En aquell moment, jo era lluny d’imaginar-me qui era en realitat, i de fet ja no me n’hagués recordat pas més de no ser per aquesta carta, però ara estic segur que és l’home que busquem. El vaig conèixer al tren el passat dimecres, quan em dirigia a resoldre un cas complicat com el que més. Em va dir que era periodista, i d’entrada m’ho vaig creure. Volia esbrinar tot el possible sobre els Carreters i el que ell anomenava les «atrocitats» per tal d’escriure un reportatge per al New York Press. Em féu tota classe de preguntes per tal d’aconseguir material per al seu reportatge. Com podeu suposar, no li vaig dir res de res. «Pagaria, i bastant bé per cert, a qui em pogués proporcionar alguna informació que fos de profit per al meu director», em va dir. Aleshores jo li vaig dir allò que em va semblar que li agradaria, i em va donar un bitllet de vint dòlars pels meus informes alhora que afegia: «Us donaré deu vegades més si em faciliteu les dades que em fan falta».

—I què li vàreu dir, vós?

—Totes les bestieses que se’m varen acudir…

—Com vàreu esbrinar que no era un periodista?

—Us ho diré. Va baixar del tren a Hobson’s Patch, i jo vaig fer el mateix. Es va donar la casualitat que jo havia d’entrar a l’oficina de telègrafs, i en aquell precís moment ell en sortia. «Fixeu-vos en això», em va dir l’operador quan el suposat periodista acabava de sortir, «crec que en aquests casos hauríem d’aplicar dobles tarifes». «Estic d’acord amb vós», li vaig dir jo. Havia omplert el formulari amb un text que deuria ser escrit en xinès, perquè no vàrem aconseguir d’entendre’n ni una paraula. «Cada dia omple un full com aquest», em digué l’empleat. «Sí, són notícies especials per al seu diari, i deu tenir por que algú les hi trepitgi», vaig fer jo. Aquesta era l’opinió del telegrafista i també la meva, però a hores d’ara penso d’una manera ben diferent.

—Com hi ha Déu… crec que teniu raó! —exclamà en McGinty—. Què creieu que hauríem de fer?

—Per què no anem ara mateix a buscar-lo? —suggerí algú.

—Sí, com més aviat, millor.

—M’hi posaria ara mateix si sabia on trobar-lo —digué McMurdo—. Sé que resideix a Hobson’s Patch, però no sé pas a quina casa. De qualsevol manera, tinc un pla, si em concedeixen l’honor d’escoltar el meu consell.

—Bé, de què es tracta?

—Demà al matí aniré a Patch. El buscaré mitjançant l’ajuda del telegrafista. Suposo que ell sabrà on localitzar-lo. Bé, aleshores, li diré que sóc membre dels Homes Lliures, i que accepto de confiar-li tots el secrets de la lògia a canvi d’un preu raonable. Poden estar segurs que caurà al parany. Li diré que tinc documents a casa meva, però que si algú em veu amb ell pel carrer la meva vida correrà perill. Ell trobarà que aquesta precaució és de sentit comú. Que vingui a les deu de la nit, i aleshores li ho mostraré tot. Crec que això el convencerà.

—Què més?

—Ho poden planificar vostès mateixos. La casa de la vídua de MacNamara és prou solitària. Aquella dona és tan ferma com l’acer i tan sorda com una fusta. A part d’ella, en aquella casa només hi vivim en Scanlan i jo. Si aconsegueixo que em prometi de visitar-me, en el qual cas ja els ho faria saber, només caldrà que vinguin tots set a casa meva cap a les nou. El sorprendrem, i si aconsegueix sortir-se’n amb vida, tindrà motius per a presumir que en Birdy Edwards és un home de molta sort.

—Si molt no m’equivoco, aviat hi haurà una plaça lliure entre la gent de Pinkerton —anuncià McGinty—. Quedem entesos, McMurdo. Demà a les nou serem a casa vostra. Només cal que tanqueu la porta darrere seu, i nosaltres ja ens encarregarem de la resta.





14. Un parany per a Birdy Edwards


Tal i com McMurdo havia dit, la casa en la qual residia era força solitària i molt indicada per al crim que havien planejat. Es trobava al mateix límit de la vila, i bastant allunyada de la carretera. De no haver estat així, els conspiradors s’haurien limitat a fer sortir el seu home de casa seva i haurien buidat els carregadors dels seus revòlvers contra el seu cos, però en el cas que ens ocupa interessava esbrinar què era el que sabia, com ho havia descobert i quina informació havia enviat als seus superiors. Era possible també que fessin tard i que aquell individu ja hagués complert la seva tasca. Si això era cert, si més no els quedava el consol de venjar-se de l’home que havia desenvolupat aquella feina. En qualsevol cas, tots esperaven que el detectiu no hagués esbrinat encara res massa transcendent, ja que contràriament no s’hauria pas pres la pena d’escriure i transmetre una informació tan absurda com la que McMurdo assegurava haver-li facilitat. Estaven disposats a constatar tots els seus dubtes de llavis del propi detectiu. Una vegada l’haguessin atrapat, ja s’ho amanirien per tal de fer-lo enraonar. No seria pas el primer cop que haurien d’afrontar un testimoni no pas massa disposat a xerrar.

McMurdo es desplaçà fins a Hobson’s Patch, tal i com havia promès. Aquell matí, la policia semblava més interessada en ell del que ja era habitual, i el capità Marvin, el mateix que afirmava ser un vell conegut seu a Chicago, se li acostà per tal de parlar amb ell mentre esperava a l’estació. McMurdo es tombà i refusà d’enraonar-hi. A primera hora de la tarda, ja de retorn de la seva missió, anà a entrevistar-se amb McGinty a la Casa de la Unió.

—Vindrà —li digué.

—Magnífic! —exclamà McGinty. El gegant anava en mànigues de camisa, exhibint la seva àmplia armilla travessada per resplendents cadenes i segells, i un brillant espurnejant per entre el serrell de la seva embullada barba. La beguda i la política havien convertit el cap en un home tan ric com poderós. Consegüentment, més terrible li deuria haver semblat la imatge de la presó o de la forca que li havien dibuixat la nit anterior.

—Creieu que és molt, el que sap? —preguntà amb impaciència. McMurdo assentí amb pessimisme.

—Ja porta aquí un quant temps… sis setmanes, almenys. Sospito que no va fer cap aquí per tal d’admirar el paisatge. Si ha estat treballant durant tot aquest temps entre nosaltres, amb els calés de les companyies de ferrocarrils a la seva esquena, cal esperar que hagi obtingut resultats i per tant hagi transmès les informacions que ha anat aplegant.

—No hi ha cap home dèbil, a la lògia —bramà McGinty—. Tots són ferms com l’acer. I, tanmateix, tenim aquell gallina d’en Morris. Què en penseu, d’ell? Si hi ha algun home capaç de trair-nos, no pot ser sinó ell. Tinc la intenció d’enviar-li dos dels xicots, aquest mateix vespre, per tal que li acaronin les costelles i vegin què li poden treure.

—Bé, crec que no estaria de més —replicà McMurdo—. No puc pas negar que sento una certa simpatia envers en Morris, i em sabria greu que li fessin cap mal. He enraonat amb ell un parell de vegades sobre els assumptes de la lògia i, per bé que no veu pas les coses com vós o com jo, no m’ha donat mai la impressió que sigui un delator. Però, vaja, crec que no em pertoca d’ingerir-me entre ell i vós.

—Ja l’arreglaré jo, aquest vell del dimoni —digué en McGinty, entre improperis—. Ja el tinc fitxat des de fa un any.

—Bé, vós el deveu conèixer millor que no pas jo —comentà McMurdo—. Però, sigui el que sigui allò que voleu fer amb ell, haurà de ser demà, perquè ara ens hem de mantenir alerta fins que aconseguim de solucionar l’afer Pinkerton. Avui, més que mai, no ens podem pas permetre el luxe de deixar que la bòfia hi fiqui el nas.

—Teniu raó —reconegué McGinty—. A més, avui esbrinarem de boca del propi Birdy Edwards d’on ha tret aquests informes, encara que abans haguem d’arrencar-li el cor. Us ha donat la impressió d’ensumar que es tracta d’un parany?

McMurdo es posà a riure.

—Crec que l’he atacat pel seu flanc dèbil —digué—. És un home que, quan es posa a seguir qualsevol pista relacionada amb els Carreters, no la deixa fins a les últimes conseqüències. M’ha donat calés —McMurdo somrigué mentre mostrava un feix de bitllets—, i m’ha promès de donar-me’n més quan li ensenyi els documents.

—Quins documents?

—Bé, no n’hi ha pas cap, de document, però jo li he inflat el cap parlant-li d’estatuts, reglaments i formularis de sol·licitud d’ingrés. El molt babau espera poder arribar fins al fons de l’assumpte abans de marxar d’aquí.

—En això sí, que té raó —digué McGinty, amb expressió macabra—. No us ha preguntat per què no li heu portat els documents?

—Com si jo pogués portar a sobre coses d’aquesta classe, essent com sóc un home sospitós! A més, el capità Marvin ha intentat de dirigir-me la paraula aquest mateix matí a l’estació.

—Sí, ja m’ho han dit. Tinc la impressió que haureu de carregar amb la part més pesada d’aquest afer. El podríem tirar per un pou una vegada eliminat, però, fem el que fem, sempre se sabrà que aquest home tenia la seva residència a Hobson’s Patch i que vós heu estat allí aquest matí.

McMurdo arronsà les espatlles.

—Si fem les coses bé, no podran mai provar que aquest home ha estat assassinat —va dir—. Ningú no l’ha de veure venir a casa una vegada sigui fosc, i m’atreviria a dir que ningú no el veurà tampoc sortir. Mireu, conseller, us explicaré el meu pla, i us demano que us encarregueu que els demés s’hi adaptin. Vinguin tots a l’hora convinguda. Molt bé. Ell vindrà a les deu. Ha de trucar amb tres cops, i aleshores jo li obriré la porta. Tot seguit, el faré passar i tancaré la porta darrere seu. Aleshores ja serà nostre.

—Tot això és prou senzill.

—Sí, però la fase següent requereix una mica més d’atenció. Aquest individu no és pas una presa fàcil. Va ben armat. Jo l’he ben engalipat, però segurament es mantindrà alerta. Suposeu que el porto a una cambra amb set homes dins quan s’esperava trobar-me tot sol. Començarà a disparar i algú pot ser ferit.

—Justament.

—I el soroll dels trets atraurà tots els maleïts guàrdies que hi ha en aquesta ciutat.

—Em temo que teniu raó.

—Així és com crec que s’ha de fer. Vostès seran a la cambra gran, la mateixa on vàreu estar quan vàrem tenir aquella xerrada. Jo li obriré la porta i el faré passar a la saleta que hi ha al costat, on el faré esperar mentre vaig a buscar els documents. Això em permetrà d’informar-los sobre la situació. Tot seguit tornaré a la saleta amb uns falsos documents. Mentre se’ls mira, saltaré sobre ell i li immobilitzaré el braç del revòlver. Aleshores cridaré i vostès hi acudiran corrents, el més ràpid que puguin, perquè es tracta d’un home fort i m’ho hauré d’endegar per tal de subjectar-lo. Ara bé, us asseguro que el mantindré ben agafat fins que arribin vostès.

—És un bon pla —aprovà McGinty—. La lògia us quedarà en deute, per això. Crec que ja sé el nom que escriuré quan em vegi obligat a deixar la meva cadira a la presidència.

—Conseller, jo sóc poc més que un simple recluta —digué McMurdo, per bé que l’expressió del seu rostre delatava la impressió que li havia produït aquell compliment procedent del totpoderós caporal.

Una vegada a casa seva, McMurdo inicià els preparatius per a la moguda vetllada que se li presentava. En primer lloc, netejà, engreixà i carregà el seu revòlver «Smith and Wesson». Seguidament, inspeccionà la cambra on el detectiu havia de quedar atrapat. Era una sala àmplia, amb una llarga taula de fusta al centre i una gran estufa al fons. Als altres dos costats hi havia finestres desproveïdes de persianes, però decorades amb sengles cortines de tela fina que corrien lateralment. McMurdo les examinà amb gran atenció. Sens dubte, li va semblar que la cambra era massa a la vista com per ocultar un assumpte tan secret com aquell. Tanmateix, la considerable distància que separava la casa de la carretera treia transcendència a aquella circumstància. Finalment, discutí el tema amb el seu company d’habitatge. En Scanlan, si bé formava part dels Carreters, era un home inofensiu que se sabia massa dèbil com per a oposar-se a l’opinió dels seus companys, però que sentia autèntic terror davant els assassinats als quals en alguna ocasió s’havia vist obligat a assistir. McMurdo el posà al corrent de la festa que s’estava preparant amb unes poques frases.

—Jo de vós, Mike Scanlan, m’absentaria d’aquí aquesta nit i em mantindria allunyat de tot això, perquè en aquesta casa hi tindrà lloc un afer sagnant.

—Bé, en realitat, Mac —respongué Scanlan—, no és que em falti voluntat, sinó valor. Quan vaig veure caure el capatàs Dunn allà, a la mina, va ser superior a les meves forces. Jo no estic fet per a aquestes coses, com vós o en McGinty. Sempre que la lògia no es faci una mala opinió sobre mi, seguiré el vostre consell, i els deixaré sols aquesta nit.

Els homes arribaren a l’hora convinguda. Exteriorment aparentaven ser ciutadans respectables, ben vestits i endreçats, però un bon fisonomista hauria llegit quelcom ben diferent en aquelles boques rígides i aquells ullis implacables, que concedien ben poques probabilitats de salvació a Birdy Edwards. No hi havia en aquella cambra ni un sol home les mans del qual no s’haguessin tacat de sang menys d’una dotzena de vegades. Estaven tan acostumats a cometre homicidis com el carnisser a matar xais. Destacava entre tots ells, per suposat, tant pel seu aspecte com pel seu historial criminal, el formidable caporal. Harraway, el secretari, era un home magre i inexorable, amb un coll llarg i esquàlid i uns membres nerviosos i desproporcionats. Era un home d’una fidelitat incorruptible pel que feia a les activitats financeres de l’Orde, i mancat de qualsevol noció de justícia o honestedat envers qualsevol persona que no fos membre de la societat. El tresorer, en Carter, era un home de mitjana edat, expressió impassible i força sorruda i una pell de color groc apergaminat. Era un organitzador molt capacitat, i del seu cervell fred i calculador havien sorgit els detalls de gairebé tots els crims comesos per la lògia. Els dos Willaby eren homes d’acció, alts, àgils i joves, que mostraven determinació en el rostre. El seu company, el «Tigre» Cormac, un jove bru i corpulent, era temut fins i tot pels seus propis camarades a causa de la seva ferocitat. Aquests eren els homes que s’havien reunit aquella nit sota el sostre de la casa d’en McMurdo amb motiu de l’assassinat del detectiu de Pinkerton.

L’amfitrió havia deixat una ampolla de whisky damunt la taula, i els set homes s’afanyaren a posar-se a punt per a la feina que els esperava. En Baldwin i en Cormac estaven ja mig beguts, i l’alcohol contribuïa a accentuar la seva ferocitat natural. En Cormac col·locà les seves mans sobre l’estufa, que havia estat encesa per tal com les nits primaverals eren encara fredes, i les en retirà de seguida.

—Això ja ens servirà —suggerí, després de llançar un improperi.

—Sí —aprovà en Baldwin, després de valorar el significat d’aquelles paraules—. Si el lliguem a aquest artefacte, vomitarà la veritat.

—Ja li traurem la veritat, no passeu pas pena —digué McMurdo. Aquell home tenia, certament, uns nervis d’acer, ja que, tot i l’embalum de l’afer que es disposava a afrontar, la seva actitud era tan freda i despreocupada com sempre. Els demés ho apreciaren i l’aplaudiren.

—Sou l’home indicat per a portar aquest assumpte —reconegué el cap McGinty—. Ell no s’adonarà de res fins que li poseu les mans sobre el coll. És una llàstima que les finestres no tinguin persianes.

McMurdo anà d’una finestra a l’altra per tal de córrer les cortines al màxim.

—Bé, ara ja no ens pot veure ningú. Ja és gairebé l’hora.

—Potser no vingui. Potser ha olorat el perill —digué el secretari.

—Vindrà, no tinguin por —replicà McMurdo—. Té tantes ganes de venir com vostès en tenen de veure’l. Atenció!

Tots restaren immòbils en els seus seients respectius com si de figures de cera es tractés, alguns d’ells amb el vas a mig camí dels seus llavis. Havien trucat a la porta amb tres cops forts.

—Silenci!

McMurdo alçà la mà en senyal de precaució. Una expressió de joia recorregué els rostres d’aquells homes, alhora que les mans palpaven armes ocultes.

—Pel que més vulguin, no facin cap soroll! —xiuxiuejà McMurdo mentre sortia de l’habitació i tancava la porta darrere seu amb molt de compte.

Els assassins esperaren amb les orelles obertes al màxim. Comptaren en silenci les passes del seu company en allunyar-se pel passadís. Tot seguit, sentiren que obria la porta que donava al carrer. Hi hagué unes frases breus de salutació. A continuació els arribà el soroll d’unes passes estranyes, acompanyades d’una veu desconeguda. Uns segons després se sentí un cop de porta en tancar-se i el soroll d’una clau girant a l’interior d’un pany. La presa havia caigut en el parany. El «Tigre» Cormac es posà a riure d’una manera espantosa, i el cap McGinty es veié obligat a tapar-li la boca amb la seva enorme mà.

—Calla, boig! —xiuxiuejà—. Encara ho engegaràs tot a dida.

Des de la cambra veïna arribava el murmuri d’una conversa que es feia inacabable. Finalment, s’obrí la porta i aparegué McMurdo, amb el dit índex sobre els llavis.

Caminà fins a l’extrem de la taula i se’ls quedà mirant. Un canvi subtil semblava haver-se esdevingut en ell. La seva actitud era ara la d’un home que ha d’afrontar una tasca molt considerable. L’expressió del seu rostre apareixia ferma com el granit. Els seus ulls resplendien amb una intensa excitació darrere els vidres de les seves ulleres. S’havia convertit en un autèntic i visible líder. Els set homes l’esguardaren amb un viu interès, però ell no digué ni un mot. Sense perdre aquella mirada singular, esguardà cada home individualment.

—I bé? —exclamà finalment McGinty—. És aquí? És aquí, en Birdy Edwards?

—Sí —respongué McMurdo amb tranquil·litat—. En Birdy Edwards és aquí. Jo sóc en Birdy Edwards!

Passaren deu segons després d’aquestes paraules en els quals aquella sala semblava estar buida, talment pregon fou el silenci que s’hi féu. El xiulet d’una olla que descansava sobre l’estufa colpejava i feria les oïdes amb estridència. Set cares pàl·lides, totes adreçades cap a aquell home que els dominava, restaven totalment immòbils a causa del terror. De sobte, acompanyats d’un inesperat soroll de vidres trencats, aparegueren per cada finestra un regiment de brillants canons de rifle, alhora que eren arrencades les cortines de les seves barretes. En veure allò, el cap McGinty deixà anar un udol com el d’una bèstia ferida i es llançà cap a la porta mig oberta. Allí, fou retingut per un revòlver que l’apuntava, darrere el qual resplendien els ulls blaus del capità Marvin, del Cos de Policia del Carbó i el Ferro. El caporal retrocedí i es deixà caure al seu seient.

—Assegut estareu més segur, conseller —digué l’home que fins aquell moment coneixien com en McMurdo—. I vós, Baldwin, si no retireu la mà de la vostra pistola decebreu el botxí que us ha de penjar. Retireu aquesta mà, o com hi ha Déu que… Així és millor. Tot al voltant d’aquesta casa hi ha quaranta homes armats, de manera que ja es poden començar a imaginar quina sort els espera. Traieu-los les pistoles, Marvin!

No resultava possible cap mena de resistència sota l’amenaça d’aquell arsenal de rifles. Els criminals foren desarmats. Sorruts, avergonyits i molt sorpresos, continuaven asseguts al voltant de la taula.

—M’agradaria dir-los unes paraules abans de separar-nos —digué l’home que els havia ensarronat—. Crec que ja no ens tornarem a veure fins a l’hora del judici. Per tant, vull donar-los alguna cosa sobre la qual reflexionar fins que ens veiem a la sala del tribunal. Ara ja saben qui sóc. Finalment, puc posar les meves cartes sobre la taula. Sóc en Birdy Edwards, de Pinkerton. Em varen escollir per tal de desarticular la seva banda. He hagut de jugar a un joc difícil i perillós. Ningú, absolutament ningú, ni tan sols les persones que em són més pròximes i més apreciades, coneixien el joc al qual he estat jugant, tret del capità Marvin, aquí present, i els meus superiors. Gràcies a Déu, el joc s’ha acabat, i jo n’he resultat el guanyador!

Les set cares, pàl·lides i rígides, se’l miraren. En els seus ulls hi havia un odi insadollable. En Birdy Edwards no tingué cap dificultat en llegir en ells una amenaça implacable.

—Potser vostès es pensin que el joc no s’ha pas acabat, encara. Doncs bé, assumiré aquest risc. Tanmateix, alguns de vostès ja no podran tornar a fer de les seves, i seixanta homes més a part de vostès dormiran a la garjola, aquesta nit. Els he de confessar que quan vaig rebre l’encàrrec d’ocupar-me d’aquesta feina, mai no vaig ni arribar a pensar que pogués existir una organització com la seva. Pensava tan sols que es tractava d’històries fantàstiques que s’inventaven els diaris, i estava disposat a demostrar-ho. Em van dir que la meva feina estava relacionada amb els Homes Lliures, de manera que vaig anar a Chicago i m’hi vaig afiliar. Aleshores em vaig convèncer més que mai que tot era paper mullat, perquè en aquella societat no vaig veure pas res de dolent, sinó força coses positives. De qualsevol manera, havia de complir la meva tasca, així que vaig fer cap a aquesta vall carbonera. Quan vaig arribar aquí, ben aviat vaig descobrir que la meva primera impressió era errònia i que allò que m’havien dit no era, després de tot, una novel·lota de quatre rals. De manera que em vaig quedar per tal de complir la missió que m’havien encomanat. Mai no he matat ningú, a Chicago. Mai no he encunyat ni un sol dòlar. Els que els vaig donar eren tan autèntics com els que més, però els considero més ben invertits que mai. Em vaig adonar del que havia de fer per tal de guanyar-me el seu apreci, i per això vaig simular que m’empaitava la justícia. Tot ha funcionat tal i com havia previst. Així que em vaig afiliar a la seva lògia de l’infern i vaig participar en les seves assemblees. Potser algú cregui que jo sóc tan vil com vostès. Que creguin allò que vulguin, perquè, al capdavall, vostès ja han caigut en el meu parany. Però, quina és la veritat? La nit que els vaig acompanyar a apallissar el vell Stanger, no vaig tenir pas temps d’avisar-lo, però vaig aturar el vostre braç, Baldwin, quan ja us disposàveu a matar-lo. Sempre que jo he suggerit idees, per tal de conservar la meva situació entre vostès, ho he fet respecte de coses que sabia que em resultaria possible d’evitar. No vaig poder evitar, però, l’assassinat d’en Dunn i en Menzies perquè no tenia prou informació, però ja m’ocuparé que els seus autors siguin penjats. Vaig avisar en Chester Wilcox per tal que la nit que vaig volar la seva casa es posés a cobert amb tota la seva família. Hi ha hagut més d’un crim contra els quals no hi he pogut fer res, però, si miren enrere i es posen a pensar en les ocasions en què la víctima ha tornat a casa seva per un altre camí, o bé era a la ciutat quan vostès anaven a cercar-lo fora, o bé era dins de casa seva quan vostès creien que era fora, no dubto que sabran apreciar el meu treball com es mereix.

—Maleït traïdor! —bramà McGinty, per entre les seves dents premudes.

—Sí, John McGinty, podeu anomenar-me així si d’aquesta manera us trobàreu millor. Vós i la vostra gent han estat els enemics de Déu i dels homes en aquesta regió. Feia falta un sol home per tal d’interposar-se entre vostès i els pobres homes i dones que fins ara han estat sotmesos sota el jou que vostès els han posat. Només hi havia una manera de fer-ho, i he estat jo qui ho ha fet. Vós em dieu «traïdor», però milers de persones honrades em consideraran un «salvador», per tal com he baixat a l’infern per tal d’alliberar-los. He estat ficat en això durant tres mesos, i els puc assegurar que no m’hi estaria tres mesos més ni que em paguessin tot l’or de la Cambra del Tresor, a Washington. He restat en el meu lloc fins que he arribat a conèixer tots els homes i tots els secrets, fins a tenir-ho tot en aquesta mà. Encara hauria esperat una mica més de no ser perquè em vaig adonar que el meu secret era a punt d’arribar al seu coneixement. Havia arribat a la ciutat una carta que els hauria posats al corrent de tot. De manera que havia d’actuar, i d’actuar ràpidament. No tinc res més que dir-los sinó que, quan arribi la meva hora, moriré amb la satisfacció d’haver realitzat un bon treball en aquesta vall. Bé, Marvin, no vull fer-vos esperar més. Arresteu-los i acabem amb això.

No hi ha gran cosa més a dir. En Scanlan havia rebut una carta lacrada amb l’encàrrec que anés a lliurar-la a l’adreça de miss Ettie Shafter, encàrrec que havia estat acceptat amb un senyal fent l’ullet i un somriure condescendent. L’endemà a primera hora del matí, una dona bonica i un home molt abrigat pujaven a un tren especialment cedit per la companyia del ferrocarril i emprengueren un llarg i ininterromput viatge lluny d’aquella comarca tan plena de perills. Fou aquella la darrera vegada que n’Ettie i el seu promès van posar els peus a la Vall de la Por. Deu dies després, es casaven a Chicago, essent el vell Jacob Shafter el testimoni de la boda.

El procés contra els Carreters fou celebrat lluny del lloc on els seus companys haurien pogut atemorir els representants de la justícia. Els diners de la lògia, uns diners obtinguts mitjançant xantatge de totes les empreses de la comarca, foren aquesta vegada gastats en va en un intent de salvar els criminals. La declaració freda, clara i desapassionada de l’home que coneixia les seves vides, la seva organització i els seus crims amb tots els ets i uts, féu inútils totes les argúcies intentades pels advocats defensors. Per fi, després de tants anys, havien estat desarticulats. El núvol de la por s’aixecà per sempre més i abandonà aquella vall. McGinty acabà sobre el patíbul, i es mostrà humil i ploraner quan li arribà l’última hora. Vuit dels seus col·legues van córrer la mateixa sort. Cinquanta més foren condemnats a diversos graus d’empresonament. El treball d’en Birdy Edwards havia estat executat a la perfecció.

Això no obstant, tal i com ell mateix havia suggerit, el joc no s’havia pas acabat. Quedava encara una partida per jugar, i una altra, i moltes més. En Ted Baldwin, per començar, s’havia salvat del patíbul, així com els germans Willaby i alguns dels esperits més ferotges de la banda. Durant deu anys van estar apartats de la resta del món, però arribà el dia en què recuperaren la llibertat, un dia en el qual n’Edwards, que coneixia molt bé aquells homes, tingué la certesa que la seva vida tranquil·la i pacífica havia assolit la seva fi. Aquells criminals juraren per allò que els era més sagrat que no pararien fins a vessar la sang de n’Edwards per tal de venjar la sort dels seus companys. I a fe que s’esforçaren per tal de complir el seu jurament. En primer lloc l’obligaren a fugir de Chicago, després de dos atemptats que estigueren tan a prop de l’èxit que un tercer hauria acabat definitivament amb ell. De Chicago es desplaçà, després de canviar de nom, a Califòrnia, i fou allà on perdé durant algun temps la seva joia de viure a causa de la mort de n’Ettie Edwards. Fou víctima d’una altra temptativa d’assassinat, i, una vegada més, canvià de nom, adoptant aquest cop el cognom de Douglas, i es posà a treballar en una gorja solitària, on, al costat d’un anglès anomenat Barker, aplegà una fortuna considerable. Aleshores rebé l’advertència que els criminals tornaven a seguir-li la pista, de manera que emprengué oportunament el viatge cap a Anglaterra. I així fou com arribà fins aquí el tal John Douglas, que contragué segones núpcies amb una companya digna i visqué durant cinc anys com un cavaller camperol a Sussex… una vida que culminà amb els estranys esdeveniments que ja coneixem.





Epíleg


Els tràmits judicials de la policia ja s’havien acabat i el cas d’en John Douglas fou enviat a un tribunal superior, el qual va absoldre l’acusat per haver actuat en defensa pròpia. «Traieu-lo d’Anglaterra costi el que costi», escriví Holmes a missis Douglas. «Hi ha forces que potser siguin més perilloses que les que ha eludit fins ara. Aquí, a Anglaterra, no existeix cap garantia de seguretat per al vostre marit».

Ja havien passat dos mesos d’ençà d’aquells fets, i ja ens havíem pràcticament oblidat del cas, quan un matí arribà a la nostra bústia una nota molt enigmàtica, que deia el següent: «Pobre de mi, mister Holmes! Pobre de mi!». No hi havia ni data, ni signatura. Quan vaig haver llegit el contingut d’aquell paper em vaig posar a riure, però Holmes demostrà una inesperada severitat.

—Malifetes a la vista, Watson! —exclamà, i restà assegut una bona estona amb el front arrufat.

Aquella mateixa nit, ja molt tard, missis Hudson, la nostra patrona, ens anuncià que un cavaller desitjava de visitar Holmes, i que es tractava d’un assumpte molt urgent. Gairebé en aquell mateix instant entrà a la cambra mister Cecil Barker, el nostre vell conegut de la mansió senyorial del fossat. El seu rostre apareixia greu i desmillorat.

—Porto males notícies… molt males notícies, mister Holmes —anuncià.

—Ja m’ho esperava —replicà Holmes.

—No heu pas rebut un telegrama?

—M’ha arribat una nota d’algú que n’ha rebut un.

—És el pobre Douglas. M’han dit que el seu veritable nom és Edwards, però per a mi sempre serà en Jack Douglas, de Benito Canyon. Ja us vaig dir que havien marxat plegats cap a Sud-àfrica, fa tres setmanes, a bord del Palmyra.

—Exacte.

—El vaixell tocà Ciutat del Cap la passada nit. Aquest matí he rebut aquest telegrama, signat per la senyora Douglas: «En Jack ha estat arrossegat per la borda en el decurs d’una tempesta a l’altura de St. Helena. Ningú no sap com s’ha esdevingut l’accident. Signat: Ivy Douglas».

—Ah! De manera que ha estat així, eh? —féu Holmes, pensarosament—. Bé, no tinc cap dubte que l’escena ha estat ben muntada.

—Voleu dir que no creieu pas que hagi estat un accident?

—En absolut.

—Que potser ha estat assassinat?

—Ben segurament!

—Jo també ho crec. Aquests Carreters del dimoni, aquesta maleïda colla d’assassins venjatius…

—No, no, estimat senyor —objectà Holmes—. Aquí es veu la participació d’una mà mestra. Aquí no hi han intervingut ni escopetes de canons retallats ni matussers revòlvers de sis trets. És possible de reconèixer la mà d’un mestre per la taca que deixa el seu pinzell. I jo sóc capaç de reconèixer un Moriarty sense cap mena de dificultat. Aquest crim ha estat preparat a Londres, i no pas a Amèrica.

—Però, per quin motiu?

—Perquè ha estat comès per un home que no es permet ni el més mínim error, un home la posició del qual depèn únicament del fet que triomfa en tot allò que es proposa de fer. Un excel·lent cervell i una complexa organització han aconseguit acabar amb el vostre amic. Ha estat com trencar una nou amb un martell, una absurda extravagància en l’aplicació de la força, però finalment la nou ha quedat ben esclafada.

—I com és que aquest home està relacionat amb tot aquest afer?

—L’únic que puc dir és que la primera paraula que vàrem rebre relacionada amb aquest afer ens va arribar d’un dels seus homes. Aquests americans sabien molt bé el que feien. Davant la perspectiva d’un treball a Anglaterra, decidiren de buscar un soci que es brindés a ajudar-los, i varen triar aquesta celebritat del crim. Des del mateix moment que en Moriarty assumí la feina, la víctima ja es podia donar per perduda. D’entrada, va recórrer a la seva vasta organització per tal de localitzar la víctima. Seguidament, aconsellaria als americans com havien de realitzar el treball. Finalment, quan es va assabentar del fracàs d’aquell agent, va optar per resoldre l’assumpte amb un dels seus cops mestres. Ja em vàreu sentir dir al vostre amic, a la seva mansió senyorial de Birlstone, que els perills que l’amenaçaven eren encara més grans que els que havia sofert anteriorment. Tenia o no tenia jo raó?

En Barker es colpejà el cap amb el puny tancat, per tal de descarregar la seva ràbia impotent.

—Voleu dir amb això que hem d’acceptar aquest crim encreuats de braços? Voleu dir que ningú no pot tornar-li la pilota a aquest maleït dimoni?

—No, no he volgut pas dir això —digué Holmes, mentre els seus ulls donaven la impressió d’estar mirant cap al futur—. No he volgut pas dir que aquest home sigui immune. Però cal que em doneu temps… cal que em doneu temps!

Tots restàrem en silenci alguns minuts, en els quals aquells ulls profètics continuaren esforçant-se per tal de traspassar el vel…





ELS DARRERS APLAUDIMENTS





Títol original: The Last Bow

Títol original dels relats:

The Adventure of Wisteria Lodge

The Adventure of the Cardboard Box

The Adventure of the Red Circle

The Adventure of the Bruce-Partington Plans

The Adventure of the Dying Detective

The Disappearance of Lady Frances Carfax

The Adventure of the Devil’s Foot

His Last Bow



Arthur Conan Doyle, 1917

Traducció: Jordi Vidal i Tubau, 1991

Edició digital: Raticulina (v1.0)

Digitalització: Raticulina

ePUBCat base r1.3





En aquests relats —«Wisteria Lodge», «La capsa de cartolina» (on una dama rep una estranya capsa amb dues orelles a dins), «El cercle roig» (amb un estrany llogater que no surt de l’habitació i demana les coses per escrit), «Els plànols del Bruce-Partington» (sobre la desaparició dels plànols d’un submarí), «El detectiu moribund», «La desaparició de Lady Frances Carfax», «El peu del diable» i «Els darrers aplaudiments»—, Sherlock Holmes se situa, en algun cas, clarament en els límits de la llei, deixant de banda el fair play que se li suposa a un detectiu a les darreries victorianes. Premonició dels futurs detectius que actuaran segons el dictat de la seva consciència professional per damunt de les normes policials. Sherlock Holmes no dubta, i no ens ha pas d’estranyar a nosaltres més que a Watson, de crear proves noves quan creu que el seu client és innocent, o bé de manipular-les, si es tracta de castigar un culpable.





1. WISTERIA LODGE





I. La singular experiència de Mr. John Scott Eccles


Trobo registrat al meu bloc de notes que era un dia fred i ventós de les acaballes de març de l’any 1892. Holmes havia rebut un telegrama mentre dinàvem, i va gargotejar una resposta. No en va fer cap comentari, però romangué al seu pensament, per tal com es va quedar després dret davant el foc amb una expressió reflexiva al rostre, fumant la seva pipa i llançant alguna mirada ocasional al paper. De sobte, es girà cap a mi amb un guspireig maliciós als ulls.

—Suposo, Watson, que cal considerar-vos un home de lletres —va dir—. Com definiríeu la paraula «grotesc»?

—Estrany…, singular —vaig suggerir.

Brandà el cap davant la meva definició.

—Segurament hi ha més —va dir—, alguna suggerència subjacent de tràgic i terrible. Si acudiu amb la ment a alguna de les narracions amb què heu castigat el sofert públic, reconeixereu que sovint el grotesc s’endinsa en el criminal. Penseu en aquell petit cas dels homes pèl-rojos. Tenia un origen força grotesc, i tanmateix va culminar en un intent desesperat de robatori. O, també, podem considerar el grotesc afer de les cinc llavors de taronja, que va propiciar una conspiració homicida. Aquesta paraula em posa en situació d’alerta.

—Apareix aquí escrita? —vaig preguntar.

Em va llegir el telegrama en veu alta:

—«Acabo de viure l’experiència més increïble i grotesca. Puc consultar-vos? Signat: Scott Eccles, Oficina de Correus, Charing Cross».

—Home o dona? —vaig fer jo.

—Oh, home, per descomptat. Cap dona enviaria mai un telegrama amb la resposta pagada. Hauria vingut personalment.

—El veureu?

—Benvolgut Watson, ja sabeu com n’he estat, d’avorrit, d’ençà que vàrem tancar el coronel Carruthers. La meva ment és com un motor de competició, que es trenca a peces perquè no fa el treball per a què ha estat construït. La vida és rutinària, els diaris són estèrils… L’audàcia i el romanticisme semblen haver fugit per sempre més del món criminal. Com podeu preguntar-me, doncs, si estic disposat a acceptar cap problema, per trivial que pugui resultar? Però vet aquí, si no vaig errat, que ve el nostre client.

Vàrem sentir unes passes moderades a l’escala, i uns instants després un home alt, robust, de patilles grises i aspecte solemne i respectable entrava a la sala. La història de la seva vida la duia escrita en les faccions, ben marcades, i en el posat ostentós. Des dels botons fins a les ulleres, de muntura d’or, era un conservador, un eclesiàstic, un bon ciutadà, ortodox i convencional en extrem. Però alguna experiència esbalaïdora havia pertorbat el seu agençament natural i deixat els vestigis en els cabells eriçats, a les galtes enrojolades i enfadades, i a la seva actitud neguitosa. Començà de seguida amb les seves preocupacions.

—He viscut una experiència d’allò més singular i desagradable, Mr. Holmes —va començar—. Mai a la vida m’havia vist en una situació semblant. És molt indecorosa…, molt deshonrosa. Cal que insisteixi a demanar una explicació.

L’home s’inflava i esbufegava de còlera.

—Seieu, si us plau, Mr. Scott Eccles —va dir Holmes, amb un to tranquil·litzador—. Em permeteu que us pregunti, en primer lloc, per què heu acudit a mi?

—Bé, senyor, no em semblava pas un assumpte que pogués interessar la policia i, tanmateix, quan hàgiu escoltat els fets, haureu d’admetre que no el podia pas deixar tal com està. Els detectius privats són unes persones que no m’inspiren cap mena de simpatia, però, tot i amb això, com sigui que he sentit a parlar molt de vós…

—Està bé. Però, en segon lloc, per què no heu vingut de seguida?

—Què voleu dir?

Holmes consultà el rellotge.

—Ara és un quart de tres —va anunciar—. El vostre telegrama ha estat despatxat pels volts de la una. Però ningú no es pot fixar en el vostre aspecte i indumentària sense arribar a la conclusió que la torbació que teniu prové del mateix moment de despertar-vos.

El nostre client es va endreçar els cabells despentinats i es va palpar la barbeta sense afaitar.

—Teniu raó, Mr. Holmes. Ni tan sols se m’ha acudit de pensar en el meu aspecte. Estava massa content d’abandonar aquella casa. Però he estat molt ocupat fent indagacions, abans d’acudir a vós. He anat a veure els agents immobiliaris, sabeu?, i m’han informat que el lloguer de Mr. García és pagat i que tot està en ordre a Wisteria Lodge.

—Vinga, vinga, senyor —va fer Holmes, tot rient—. Sou com el meu amic el Dr. Watson, que té el mal costum de contar les seves històries començant pel final. Ordeneu, si us plau, els vostres pensaments, i doneu-me’ls a conèixer en la seqüència adequada, els esdeveniments precisos que us han portat fins aquí despentinat i desendreçat, calçat amb botes i vestit amb una armilla mal cordada en cerca de consell i ajut.

El nostre client va mirar, amb una expressió de penediment al rostre, el seu aspecte poc convencional.

—Sóc conscient que la meva presència és molt descurada, Mr. Holmes, i no recordo que m’hagi passat mai res semblant en tota la meva vida. Però us explicaré l’estranyíssim cas que m’ha passat i, en acabat us fareu càrrec, sens dubte, que n’hi ha prou per a disculpar-me.

Però la seva narració es va tallar abans de néixer. Es va sentir un enrenou a fora, i Mrs. Hudson obrí la porta per donar entrada a dos individus fornits i d’aspecte solemne, un dels quals era ben conegut de nosaltres, l’inspector Gregson, de Scotland Yard, un home enèrgic, valent i, dins les seves limitacions, un oficial força competent. Va encaixar la mà de Holmes i presentà el seu company, l’inspector Baynes, de la comissaria de policia de Surrey.

—Treballem plegats, Mr. Holmes, i les pistes ens han dut en aquesta direcció. —Clavà els seus ulls de bulldog sobre el nostre visitant—. Sou, vós, Mr. John Scott Eccles, de Popham House, Lee?

—Sí, sóc jo.

—Us hem estat seguint tot el matí.

—Li heu seguit el rastre gràcies al telegrama, sens dubte —observà Holmes.

—Exacte, Mr. Holmes. Hem ensumat el rastre a l’oficina de correus de Charing Cross i ens ha dut fins aquí.

—Però, per què em seguiu? Què voleu de mi?

—Volem una declaració, Mr. Scott Eccles, sobre els fets que han culminat amb la mort, aquesta nit, de Mr. Aloysius García, de Wisteria Lodge, prop d’Esher.

El nostre client s’aixecà de la cadira amb uns ulls com unes taronges, i tot tint de color s’havia esvanit en el seu semblant esbalaït.

—Mort? Dieu que és mort?

—Sí, senyor, mort.

—Però, com? D’un accident?

—D’un homicidi com no se n’ha comès mai cap sobre la capa de la terra.

—Déu meu! És terrible! No insinuareu…, no insinuareu pas que jo en sóc sospitós.

—S’ha trobat una carta vostra a la butxaca del cadàver i sabem per ella que vós teníeu la intenció de passar aquesta nit al seu domicili.

—I això és el que he fet.

—Oh, de manera que això és el que heu fet, oi?

L’oficial es va treure el bloc de notes.

—Espereu un segon, Gregson —va intervenir Sherlock Holmes—. L’únic que desitgeu és una simple declaració, no és veritat?

—I és deure meu advertir Mr. Scott Eccles que podria ser utilitzada contra els seus interessos.

—Mr. Eccles es disposava a explicar-nos el cas quan heu entrat a la sala. Em penso, Watson, que un brandy amb soda no li farà pas cap mal. Ara, senyor, suggereixo que no us deixeu influir per aquesta incorporació a la vostra audiència, i que procediu amb el vostre relat exactament com hauríeu fet si no us haguessin interromput.

El nostre visitant s’havia begut el brandy d’un glop i els colors li havien tornat a la cara. Amb una mirada dubitativa a la llibreta de l’inspector, se submergí tot seguit dins la seva extraordinària declaració.

—Jo sóc solter —va començar— i, com que tinc un tarannà força sociable, disposo d’un nombre considerable d’amistats. Entre aquestes figura la família d’un cerveser jubilat anomenat Melville, que viu a Albemarle Mansion, Kensington. Jo seia a la seva taula quan vaig conèixer fa unes quantes setmanes un home jove de cognom García. Era, segons que em vaig assabentar, descendent d’espanyols, i estava relacionat en certa manera amb l’ambaixada. Enraonava un anglès impecable, tenia un tracte agradable i era un dels homes més atractius que hagi vist mai en la meva vida.

»Aquest jove i jo vàrem establir un cert lligam d’amistat. Ell va semblar agafar-me estimació des del primer moment, i dos dies després de conèixer-nos va venir a veure’m a Lee. Una cosa va dur l’altra, i tot plegat va culminar en la invitació que em va fer de passar uns quants dies a casa seva, Wisteria Lodge, entre Esher i Oxshott. Ahir al capvespre vaig anar a Esher per satisfer aquest compromís.

»Ell m’havia descrit la composició de casa seva abans que jo hi anés. Vivia amb un majordom lleial, un home del camp, que li satisfeia totes les necessitats. Aquest home parlava anglès i s’ocupava de les feines de la casa. Hi havia també un magnífic cuiner, segons que em va dir, un mestís que havia contractat en els seus viatges, capaç de servir un sopar excel·lent. Recordo que va comentar que era la seva una casa força infreqüent de trobar al cor de Surrey, i que jo li vaig donar la raó, tot i que ha resultat bastant més estranya del que jo m’havia imaginat.

»Em vaig desplaçar en cotxe fins a aquell indret, situat uns tres quilòmetres al sud d’Esher. L’edifici és de dimensions considerables, apartat de la carretera, amb un camí d’accés corbat i flanquejat d’alts arbustos de fulla perenne. És una casa vella i apedaçada, en un lamentable estat de conservació. Quan el cotxe avançava pel camí cobert de gespa fins al davant de la porta, tacada i gastada pels elements, em varen assetjar dubtes sobre la conveniència de visitar un home que jo coneixia tan poc. Tanmateix, va obrir la porta ell personalment, i em va saludar amb evidents mostres de cordialitat. Em va confiar al majordom, un individu malenconiós, de pell bruna, que em va dur, amb la meva maleta a la mà, fins al meu dormitori. El lloc era depriment. El sopar va ser tête-à-tête i, encara que el meu amfitrió va fer tot el possible per distreure’m, els seus pensaments semblaven divagar contínuament i enraonava d’una forma tan vaga i absurda que jo amb prou feines l’entenia. Repicava constantment els dits sobre la taula, es rosegava les ungles i mostrava altres signes de nerviosa impaciència. El sopar mateix no va ser ben servit ni ben cuinat, i la trista presència del taciturn majordom no contribuïa precisament a animar-nos. Puc assegurar-vos que múltiples vegades en el decurs de la vetllada vaig desitjar inventar-me qualsevol pretext que em permetés de tornar a Lee.

»Ara em ve a la memòria un detall que podria tenir relació amb el cas que aquests dos senyors estan investigant. No en vaig pensar res especial, en aquell moment. Cap a les acaballes del sopar, el majordom va lliurar una nota. Vaig notar que, després de llegir-la, el meu amfitrió semblava encara més distret i estrany que abans. Va desistir de cercar cap tema de conversa i va romandre, fumant una cigarreta rere l’altra, sumit en els seus pensaments, però no va fer cap mena de comentari sobre el contingut de la nota. Pels volts de les onze, em vaig alegrar de retirar-me al llit. Al cap d’una estona, García va treure el cap per la porta —la cambra estava a les fosques, en aquell moment— i em va preguntar si jo havia tocat el timbre. Li vaig dir que no. Es va disculpar per molestar-me tan tard, i afegí que era prop de la una. Després d’aquest incident em vaig adormir, i ja no em vaig despertar en tota la nit.

»I ara arribo a la part més sorprenent del relat. Quan m’he despertat era de dia. He mirat el rellotge, i m’he adonat que eren gairebé les nou. Havia demanat específicament que em cridessin a les vuit, de manera que he quedat molt sobtat per aquest oblit. M’he aixecat i he trucat requerint la presència del majordom. No hi ha hagut resposta. He trucat una vegada i una altra, amb el mateix resultat. Aleshores he arribat a la conclusió que el timbre no funcionava. M’he vestit a corre-cuita i m’he precipitat escales avall de molt mal humor per demanar que em preparessin aigua calenta. Ja us podeu imaginar la meva sorpresa en descobrir que no hi havia ningú. He cridat al passadís. No he rebut resposta. Llavors he mirat les habitacions una per una. Totes estaven desertes. El meu amfitrió a la nit, m’havia indicat quin era el seu dormitori, de manera que hi he trucat a la porta. Cap resposta. He girat el pom i he entrat. L’habitació era buida, i no semblava que ningú hagués dormit al llit. Se n’havia anat amb els altres. L’amfitrió estranger, el majordom estranger, el cuiner estranger…, tots s’havien esfumat durant la nit! Vet aquí el desenllaç de la meva visita a Wisteria Lodge.

Sherlock Holmes es fregava les mans i reia per sota el nas mentre afegia aquest curiós incident a la seva col·lecció d’episodis estranys.

—La vostra experiència és, almenys, que jo sàpiga, certament única —va observar—. Em permeteu que us pregunti, senyor, què heu fet tot seguit?

—Jo estava furiós. El meu primer pensament ha estat que era víctima d’una broma absurda. He fet l’equipatge, he sortit de la casa ventant un cop de porta, i he tornat a Esher amb la maleta a la mà. M’he aturat a Allan Brothers, la principal agència immobiliària de la vila, i he descobert que era aquesta la firma que havia llogat la finca. Se m’ha acudit llavors que era força improbable que haguessin ideat tota aquella comèdia per riure’s de mi, i que l’objectiu principal devia ser defugir de pagar el lloguer. Som a les darreries de març, de manera que el dia de pagament del trimestre és a punt d’arribar. Però aquesta teoria no ha funcionat. L’agent m’ha donat les gràcies per l’advertència, però també m’ha dit que li havien pagat el lloguer a la bestreta. Llavors he fet cap a ciutat i he passat per l’ambaixada espanyola. L’home era desconegut, allí. Després de tot això m’he presentat al domicili de Melville, on jo havia vist García per primera vegada, però he constatat que ell en sabia encara menys que jo. Finalment, quan he rebut la vostra resposta al meu telegrama he vingut cap aquí de seguida, perquè tinc entès que vós sou una persona que dóna consell en casos difícils. Però ara, senyor inspector, entenc, pel que heu dit en entrar en aquesta cambra, que podeu aportar noves dades al meu relat, i que alguna tragèdia s’ha esdevingut. Puc assegurar-vos que tot el que he dit és la pura veritat, i que, fora del que us he explicat, no sé absolutament res del destí d’aquest home. El meu únic desig és ajudar la justícia en tot el que pugui.

—N’estic convençut, Mr. Scott Eccles…, n’estic convençut —digué l’inspector Gregson, en un to molt afable—. M’atreviria a dir que tot el que ens heu explicat encaixa força bé amb els fets tal com han arribat al nostre coneixement. Per exemple, hi ha aquella nota que van portar durant el sopar. Vàreu tenir ocasió d’observar què se’n va fer?

—Prou. García la va rebregar i la va llançar al foc.

—Què en dieu, d’això, Mr. Baynes?

El detectiu rural era un home cepat, bufat i vermellós, el rostre del qual defugia la vulgaritat només per uns ulls extraordinàriament lluents, gairebé amagats darrere els marcats plecs de les galtes i el front. Amb un somriure indolent, es va treure un tros de paper arrugat i descolorit de la butxaca.

—Era una llar molt fonda, Mr. Holmes, i el paper va passar per sobre el foc. Vaig recollir aquest tros intacte al fons de la llar.

Holmes va expressar amb un somriure la seva aprovació.

—Deveu haver examinat la casa ben a consciència, per a trobar una sola piloteta de paper.

—En efecte, Mr. Holmes. És el meu estil. En llegeixo el contingut, Mr. Gregson?

L’inspector londinenc assentí amb el cap.

—La nota està escrita sobre un paper ordinari de color crema sense filigrana. És un quart de full. El paper ha estat tallat amb dos talls amb unes tisores de fulla curta. Ha estat doblegat més de tres vegades i lacrat amb cera de color porpra, aplicada de forma apressada i comprimida amb algun objecte pla i ovalat. El missatge va adreçat a Mr. García, Wisteria Lodge. Diu el següent: «Els nostres colors, verd i blanc. Verd obert, blanc tancat. Escala principal, primer passadís, setena a la dreta, tapet verd. Molta rapidesa. D». És una escriptura de dona, feta amb ploma de punta fina, però l’adreça ha estat escrita amb una altra ploma o per una altra persona. És més gruixuda i rodona, com podeu veure.

—Una nota ben curiosa —va dir Holmes, fent-hi un cop d’ull—. He de felicitar-vos, Mr. Baynes, per l’atenció als detalls en el seu examen. Potser caldria afegir-hi uns pocs aspectes insignificants. El segell ovalat és, sens dubte, un simple botó de puny… Quin altre objecte podria ser que tingués aquesta forma? Les tisores són de manicura, de punta corbada. Curts com son els dos talls, es pot apreciar clarament una lleugera curvatura en tots dos.

El detectiu rural va riure per sota el nas.

—Em creia que n’havia tret tot el suc, però ja veig que en quedava un xic més —va observar—. M’inclino a dir que no en vaig deduir res, de la nota, llevat que tenia alguna relació amb el cas i que, com de costum, n’era la causa.

Mr. Scott Eccles s’havia agitat nerviosament a la butaca durant la conversa.

—M’alegra que trobéssiu la nota, per tal com corrobora la meva narració —va dir—. Però us prego que tingueu en compte que no m’he assabentat encara del que li ha esdevingut a Mr. García, ni del que se n’ha fet del seu servei domèstic.

—Pel que fa a García —va dir Gregson—, és prou senzill de respondre. L’han trobat mort aquest matí a Oxshott Common, a un quilòmetre i mig del seu domicili. Té el cap esclafat pels violents cops infligits amb un sac de sorra o objecte similar, que ha aixafat més que no pas ferit. És un indret solitari, i no hi ha cap casa en un radi de quatre-cents metres. Pel que sembla, ha rebut un primer cop de baix a dalt, però el seu assaltant ha continuat colpejant-lo durant una bona estona després de mort. Ha estat un atac d’allò més salvatge. No hi havia petjades ni cap rastre de l’homicida.

—Creieu que l’han robat?

—No, no n’hi havia pas senyals, de robatori.

—Aquest fet és molt dolorós…, molt dolorós i terrible —observà Mr. Scott Eccles, amb veu queixosa—, però és també una situació desacostumadament delicada per a mi. Jo no tinc res a veure amb l’excursió nocturna del meu amfitrió ni amb el trist destí que ha trobat. Com puc estar-hi involucrat, en el cas?

—Molt senzill, senyor —va respondre l’inspector Baynes—. L’únic document que s’ha trobat a la butxaca del cadàver és una carta signada per vós on anunciàveu la vostra visita la nit de la seva mort. Ha estat el sobre d’aquesta lletra el que ens ha facilitat el nom i l’adreça del difunt. A les nou tocades d’aquest matí quan hem arribat a casa seva no us hi hem trobat ni a vós ni cap altre ocupant a dins. He telegrafiat Mr. Gregson perquè us arrestés a Londres mentre jo escorcollava Wisteria Lodge. Després he baixat a ciutat, m’he trobat amb Mr. Gregson, i aquí ens teniu.

—Ara que hi penso —va fer Gregson, aixecant-se del seient—, hauríem de registrar aquest cas de forma oficial. Haureu d’acompanyar-nos a comissaria, Mr. Scott Eccles, per tal de deixar constància escrita de la vostra declaració.

—Naturalment, vindré tot seguit. Tanmateix, contracto els vostres serveis, Mr. Holmes. Desitjo que no estalvieu esforços ni mitjans a esbrinar la veritat.

El meu amic s’adreçà a l’inspector rural.

—Suposo que no teniu cap objecció a la meva col·laboració amb vós, Mr. Baynes.

—Me’n sentiré molt honrat, senyor, n’estic segur.

—Sembla ser que us heu mostrat molt puntual i diligent en tot allò que heu fet. Puc preguntar-vos si teniu cap pista referent a l’hora exacta en què la víctima ha trobat la mort?

—Era allà des de la una de la matinada. Ha plogut pels volts d’aquesta hora, i la mort es deu haver produït abans de la pluja.

—Però això és del tot impossible, Mr. Baynes! —exclamà el nostre client—. La seva veu era inconfusible. Podria jurar que va ser ell qui se’m va adreçar al meu dormitori aquesta mateixa hora.

—Singular, però de cap manera impossible —va precisar Holmes, amb un somriure.

—Teniu cap pista? —preguntà Gregson.

—A primera vista, el cas no sembla pas gaire complicat, per bé que presenta, sens dubte, alguns aspectes novedosos i interessants. M’és necessari un coneixement més complet dels fets abans d’aventurar-me a pronunciar una opinió concreta i definitiva. Per cert, Mr. Baynes, heu trobat res de remarcable a més d’aquesta nota en el decurs del vostre escorcoll de la casa?

El detectiu esguardà el meu amic d’una manera singular.

—Hi havia —va dir— un parell de coses molt remarcables. Potser quan hagi acabat la meva feina a comissaria podríeu acompanyar-me i fer-me saber la vostra opinió al respecte.

—Estic enterament al vostre servei —va contestar Sherlock Holmes, mentre feia sonar el timbre—. Acompanyeu aquests senyors, Mrs. Hudson, i envieu, si us plau, el noi amb aquest telegrama. Haurà de pagar una resposta de cinc xelins.

Vàrem romandre una estona en silenci després que els nostres visitants ja haguessin marxat. Holmes fumava molt, amb les celles arrufades sobre els seus ulls perspicaços i el cap estirat endavant en el gest impacient característic del meu company.

—Bé, Watson —va preguntar, girant-se de sobte cap a mi—, i, què en deduïu, de tot això?

—No en puc deduir res, de la confusió que ha evidenciat Scott Eccles.

—Però… i el crim?

—Bé, considerat juntament amb la desaparició del servei de la víctima, jo diria que els criats estan implicats fins a un cert punt en l’homicidi i han fugit de la justícia.

—Aquest és, certament, un punt de vista possible. Segons les aparences haureu d’admetre, però, que és molt estrany que els dos criats hagin conspirat contra el seu patró i hagin triat per atacar-lo la mateixa nit que tenia un convidat. L’haurien tingut tot sol a la seva mercè qualsevol altra nit de la setmana.

—Aleshores, per què han fugit?

—Això mateix. Per què han fugit? Hi ha un fet fonamental. Un altre fet fonamental és la remarcable experiència del nostre client, Scott Eccles. Doncs bé, amic Watson, creieu que fuig dels límits de l’enginy humà la recerca d’una explicació a aquests dos fets fonamentals? Si en trobéssim cap que admetés també la misteriosa nota amb la seva curiosa fraseologia, valdria la pena d’acceptar-la com una hipòtesi temporal. Si totes les noves dades que arribin al nostre coneixement encaixen dins l’esquema, la nostra hipòtesi podrà convertir-se gradualment en una solució.

—Però… quina és la vostra hipòtesi?

Holmes es reclinà sobre el respatller de la butaca amb els ulls mig closos.

—Cal que admeteu, benvolgut Watson, que la idea d’una broma és impossible. Es preparaven esdeveniments greus, tal com demostrarien les seqüeles, i l’ensarronada de Scott Eccles perquè acudís a Wisteria Lodge hi tenia alguna connexió.

—Però… quina possible connexió?

—Considerem el cas baula per baula. Hi ha, a primera vista, quelcom d’antinatural en aquesta estranya i sobtada amistat entre el jove espanyol i Scott Eccles. Fou el primer qui va forçar la situació. Es va presentar a casa d’Eccles, a l’altra punta de Londres, l’endemà mateix del dia que es varen conèixer, i va mantenir un contacte íntim amb ell fins que el va convèncer perquè li tornés la visita a Esher. Doncs bé, què en podia desitjar, d’Eccles? Què li podia subministrar Eccles? No hi veig pas gaire encant, en ell. No és especialment intel·ligent…, ni sembla gaire susceptible de congeniar amb un llatí perspicaç. Per què, doncs, fou triat d’entre totes les persones que García coneixia com a particularment escaient per al seu propòsit? Posseeix cap qualitat destacada? Jo apostaria que sí. Eccles encarna l’arquetip de la respectabilitat britànica convencional, i el testimoni idoni per a impressionar un altre britànic. Ja heu vist amb els vostres propis ulls com cap dels dos inspectors han gosat qüestionar la seva declaració, tot i que resultava força extraordinària.

—I què havia de testimoniar?

—No res, tal com s’han precipitat els esdeveniments, però tot si haguessin actuat d’una altra manera. Així és com jo interpreto el cas.

—Ja ho entenc: hauria pogut aportar una coartada.

—Exacte, benvolgut Watson: hauria aportat una coartada. Suposarem, només pel plaer d’argumentar, que els criats de Wisteria Lodge són còmplices d’algun pla. L’intent, sigui el que sigui, ha de tenir lloc, posem per exemple, abans de la una de la matinada. Per algun engany dels rellotges és força possible que els hagi passat que Scott Eccles es retiri al llit més aviat del que es pensava, però en tot cas és probable que quan García treu el cap per la porta de la seva cambra per dir-li que és la una no siguin, en realitat, més de les dotze. Si García podia fer allò que havia de fer i haver tornat a l’hora esmentada tindria, evidentment, una poderosa resposta a qualsevol acusació. Hi hauria aquest anglès irreprotxable disposat a jurar a qualsevol tribunal que l’acusat va romandre a casa seva tota l’estona. Era una garantia contra el pitjor.

—Sí, sí, això ja ho entenc. Però, què me’n dieu de la desaparició dels altres?

—Encara no estic en possessió de tots els fets, però no crec pas que hi hagi dificultats insuperables. Tanmateix, és un error argumentar per endavant les dades de què disposes. Et trobes donant-los voltes sense cap solta perquè encaixin dins les teves teories.

—I el missatge?

—Com anava? «Els nostres colors, verd i blanc». Sembla com si fes referència a curses de cavalls. «Verd obert, blanc tancat». Això és, clarament, un senyal. «Escala principal, primer passadís, setena a la dreta, tapet verd». Això obeeix a una cita. Podríem trobar-hi un marit gelós, darrere de tot l’assumpte. Es tractava, sens dubte, d’una recerca perillosa. Ella no hauria pas escrit «Molta rapidesa» si no hagués estat així. «D».… hauria de ser una guia.

—L’home era espanyol. Suggereixo que «D». podria traduir-se per Dolores, un nom de dona ben corrent a Espanya.

—Bé, Watson, molt bé…, però força inadmissible. Una espanyola escriuria a un espanyol en castellà. L’autora d’aquesta nota és evidentment anglesa. Bé, l’únic que podem fer de moment és alimentar el nostre esperit amb paciència, fins que aquest excel·lent inspector torni. Mentrestant, podem donar gràcies al nostre afortunat destí, que ens ha rescatat durant unes poques i curtes hores de les insofribles fatigues de la desocupació.

Abans va arribar una resposta al telegrama de Holmes que tornés l’oficial de Surrey. Aquest la va llegir, i es disposava a guardar-la al seu bloc de notes quan la seva mirada reparà en la meva expressió expectant. Em va passar el missatge tot rient.

—Ens movem en àmbits elevats —va dir.

El telegrama era una llista de noms i adreces: «Lord Haringby, The Dingle; Sir George Folliott, Oxshott Towers; Mr. Hynes, J.P., Purdey Place; Mr. James Baker Williams, Forton Old Hall; Mr. Henderson, High Gable; Rev. Joshua Stone, Nether Walsling».

—És una manera ben evident de limitar el nostre camp d’operacions —explicà Holmes—. No tinc cap dubte que Baynes, donada la seva mentalitat metòdica, ja ha adoptat algun procediment similar.

—No us entenc pas gaire.

—Bé, estimat amic, ja hem arribat a la conclusió que el missatge rebut per García durant el sopar era una cita. Doncs bé, si la seva òbvia interpretació és correcta, i si per tal d’atènyer el lloc de trobada calia pujar una escala principal i buscar la setena porta d’un passadís, queda del tot clar que la casa en qüestió és molt gran. També és segur que aquesta casa no pot trobar-se a més de dos o tres quilòmetres d’Oxshott, per tal com García caminava en aquesta direcció i confiava, segons la meva lectura dels fets, haver tornat a Wisteria Lodge amb temps suficient per a procurar-se una coartada, que només seria vàlida fins a la una. Com sigui que el nombre de cases grans pròximes a Oxshott deu ser limitat, he adoptat el mètode lògic d’enviar un telegrama als agents esmentats per Scott Eccles i obtenir-ne una llista. Aquí les tenim, en aquest telegrama, i l’altre extrem del nostre embolic ha de ser-hi.

Eren gairebé les sis de la tarda quan ens trobàrem a la bonica població d’Esher, a Surrey, amb l’inspector Baynes com a mestre de cerimònies.

Holmes i jo ens havíem endut equipatge per a passar la nit, i vàrem trobar una còmoda habitació al Bull. Finalment, vàrem fer cap a Wisteria Lodge en companyia del detectiu rural. Era un vespre fred i fosc del mes de març, amb un vent penetrant i una pluja fina que ens colpejava la cara, clima adient amb el paisatge salvatge per on discorria el camí i el tràgic objectiu a què ens portava.





II. El tigre de San Pedro


Una freda i malenconiosa passejada de tres quilòmetres ens dugué fins a una porta alta de fusta que donava a una llòbrega avinguda de castanyers. El camí, ombrívol i en corba, ens conduí a una casa baixa i fosca sota un cel de color pissarrenc. De la finestra frontal que hi havia a l’esquerra de la porta, en sortia una tènue resplendor.

—Hi ha un agent de guàrdia —anuncià Baynes—. Trucaré a la finestra.

Va travessar el tros de gespa i va trucar al vidre amb la mà. A l’altra banda del vidre entelat, vaig veure-hi dèbilment com un home saltava d’una cadira al costat del foc, i vaig sentir un esgarip procedent de l’interior de l’estança. Tot seguit, un policia pàl·lid i panteixant obria la porta, amb una espelma oscil·lant a la seva mà tremolosa.

—Què passa, Walters? —va preguntar Baynes, alarmat.

L’home es va eixugar la suor del front amb un mocador i deixà anar un llarg sospir d’alleujament.

—Celebro que hàgiu vingut, senyor. Ha estat una tarda molt llarga, i no crec pas que els meus nervis siguin tan ferms com abans.

—Els teus nervis, Walters? No hauria dit mai que en tinguessis ni un bri.

—Bé, senyor, ho fa aquesta casa solitària i silenciosa, i l’estrany cadàver a la cuina. A més, quan heu picat a la finestra, he cregut que havia tornat.

—Qui, havia tornat?

—El dimoni, senyor, que jo sàpiga. Era a la finestra.

—Què hi havia a la finestra, i quan?

—Fa un parell d’hores. Tot just començava a fer-se fosc. Jo estava assegut a la cadira, llegint. No sé pas què m’ha fet alçar la vista, però hi havia una cara que em mirava des del vidre de baix. I quina cara, Déu del cel! Estic segur que la veuré en els meus somnis.

—Vinga, vinga, Walters! Això no és pas manera de parlar, per a un agent de la policia.

—Ja ho sé, senyor, ja ho sé. Però m’ha torbat, i no serveix de res negar-ho. No era negra, senyor, ni era blanca, ni de cap color que jo conegui, sinó una mena d’ombra estranya com d’argila amb un esquitx de llet. També m’ha esbalaït la seva grandària…, feia dues cares com la vostra, senyor. I la seva mirada…, aquells ulls grossos i desorbitats, i una filera de dents blanques com si fos una bèstia famolenca. Us ben asseguro, senyor, que no he pogut moure un dit, ni tornar a respirar amb normalitat, fins que ha desaparegut. He sortit corrents i he mirat entre els arbusts, però gràcies a Déu no hi havia ningú.

—Si no sabés que ets un home honest, Walters, redactaria un informe negatiu contra tu per això que acabes de dir. Si fos el mateix dimoni, un policia de servei no hauria de donar mai gràcies a Déu per no haver-lo pogut atrapar. Suposo que tot plegat no ha estat cap miratge producte del nerviosisme.

—Això, si més no, es pot comprovar molt fàcilment —digué Holmes, encenent la seva llanterna de butxaca—. En efecte —va afegir, després d’una breu examinació del parterre de gespa—, una sabata del número quaranta-vuit, m’atreviria a dir. Si les dimensions de l’home estan en proporció amb el peu, sens dubte és un gegant.

—Què se n’ha fet?

—Pel que sembla, ha fugit a través dels arbusts en direcció a la carretera.

—Bé —va fer l’inspector, amb una expressió sorruda i pensarosa—, sigui qui sigui el qui hagi estat, i hagi passat el que hagi passat, se n’ha anat, i tenim coses més immediates a resoldre. Ara, Mr. Holmes, amb el vostre permís, us mostraré la casa.

Els diversos dormitoris i sales no havien aportat res de significatiu després d’un detingut escorcoll. Aparentment, els habitants s’havien endut ben poca cosa o no res, i s’havia fet inventari de tot el mobiliari de la casa fins als últims detalls. Havia quedat una estimable quantitat de roba amb l’etiqueta de Marx & Co., High Holborn. Una indagació per telegrama havia demostrat ja que Marx no sabia gran cosa més sobre el seu client llevat que era bon pagador. Andròmines, pipes, unes quantes novel·les, dues en espanyol, un revòlver antic i una guitarra constaven entre els objectes personals.

—No hi ha res en tot això —anuncià Baynes, mentre passava, amb una espelma a la mà, d’una habitació a l’altra—. Però ara, Mr. Holmes, m’agradaria atraure la vostra atenció cap a la cuina.

Era una cambra llòbrega, de sostre alt, situada al darrere de la casa, amb un jaç de palla en un racó que servia, aparentment, de llit per al cuiner. La taula era plena de plats i safates bruts, les restes del sopar de la nit abans.

—Mireu això —digué Baynes—. Què us en sembla?

Va acostar l’espelma a un objecte extraordinari que hi havia darrere l’armari de la cuina. Estava tan arrugat i encongit que feia de mal dir què havia estat. Era de color negre i semblant al cuir, i recordava en certa manera una figura humana de dimensions reduïdes. Al començament, quan ho vaig haver examinat, vaig creure que era un nadó negre momificat, però en segona instància em va semblar una mona molt vella i deforme. Finalment, vaig dubtar si era d’origen animal o humà. Al centre hi havia una doble filera de conquilles blanques.

—Molt interessant…, molt interessant, certament! —exclamà Holmes mentre contemplava aquella sinistra relíquia—. Res més?

Baynes es dirigí en silenci cap a l’aigüera i hi va acostar l’espelma. El cos i els membres d’un ocell gros i de color blanc, esquinçat a trossos de forma salvatge amb plomes i tot, estaven escampats dins l’aigüera. Holmes assenyalà les barbes al cap tallat.

—Un gall blanc —va anunciar—. Molt interessant! És realment un cas molt curiós.

Però Mr. Baynes havia deixat el seu objecte més sinistre per al final. De sota l’aigüera va treure una galleda de zinc que contenia una bona quantitat de sang. Tot seguit va prendre de la taula un plat ple de bocins d’ossos carbonitzats.

—Han matat i cremat alguna cosa. Hem recollit tot això del foc, i aquest matí ho ha examinat un metge. Afirma que aquestes restes no són humanes.

Holmes va somriure i es fregà les mans.

—He de felicitar-vos, inspector, per ocupar-vos d’un cas tan peculiar i instructiu. La vostra capacitat, si em permeteu que us ho digui sense ofendre-us, sembla superior a les vostres opcions.

Els ulls de l’inspector varen guspirejar amb plaer.

—Teniu raó, Mr. Holmes. Aquí a províncies ens quedem estancats. Un cas d’aquestes característiques li ofereix una oportunitat, a hom, i confio que no la desaprofitaré. Què en deduïu, d’aquests ossos?

—Jo diria que corresponen a un be, o a un infant.

—I el gall blanc?

—Curiós, Mr. Baynes, molt curiós. Jo gairebé diria que únic.

—Sí, senyor, devia haver-hi habitants molt estranys i de costums força singulars en aquesta casa. Un d’ells és mort. Potser els seus companys el varen seguir i el varen matar? Si és així, aleshores ja són nostres, per tal com tots els ports del país estan vigilats. Però el meu punt de vista és diferent. Sí, senyor, el meu punt de vista és molt diferent.

—Teniu una teoria, doncs?

—I la desenvoluparé pel meu propi compte, Mr. Holmes. Ho faré només per la meva pròpia reputació. Vós ja us heu fet un nom a la professió, però jo encara no. M’agradaria poder dir en acabat que he resolt aquest cas sense el vostre ajut.

Holmes esclafí a riure de bona gana.

—Molt bé, molt bé, inspector —va dir—. Seguiu el vostre camí, i jo seguiré el meu. Posaré els meus resultats a la vostra disposició si us preneu la molèstia de demanar-me’ls. Crec que ja he vist tot el que volia, en aquesta casa, i que podré aprofitar millor el temps en un altre indret. Au revoir, i bona sort!

Jo podia dir a partir de nombrosos indicis subtils, que haurien passat desapercebuts a qualsevol altre, que Holmes seguia un rastre calent. Impassible com sempre per a un observador fortuït, hi havia tanmateix una impaciència indòmita i una insinuació de tensió, als seus ulls brillants i al seu brusc comportament, que em garantien que la cacera havia començat. Fidel al seu costum, no deia res, i jo, seguint el meu, no li feia cap pregunta. Em bastava amb compartir l’activitat esportiva i prestar la meva humil col·laboració a la recerca, sense distreure aquell cervell absort amb interrupcions innecessàries. Tot m’arribaria en el moment oportú.

Així doncs, jo esperava…, però, davant la meva decepció en augment, esperava en va. Passaven els dies, i el meu amic no feia cap pas endavant. Es va passar tot un matí a ciutat, i em vaig assabentar per un comentari casual que havia visitat el British Museum. Llevat d’aquesta única excursió, invertia els seus dies en llargues, i ben sovint solitàries, passejades, o bé a xerrar amb uns quants vilatans que havia conegut.

—Estic convençut, Watson —va comentar una vegada—, que una setmana al camp us farà molt de bé. És molt agradable tornar a veure els primers llucs verds als arbusts de les tanques i els gatells als avellaners. Amb un aixadell, una capseta i un manual de botànica, hi podríeu desprendre uns dies força instructius, aquí.

Ell recorria els encontorns equipat amb aquest mateix material, però les mostres vegetals amb què tornava al capvespre eren exigües.

De tant en tant, en el decurs de les nostres passejades, ens topàvem amb l’inspector Baynes. El seu rostre gras i vermell dibuixava un somriure i els ullets li resplendien quan saludava el meu company. Explicava poca cosa del cas, però d’aquell poc en deduíem que no estava tampoc descontent de com li anava la seva investigació. He d’admetre, però, que vaig quedar un xic sorprès quan, uns cinc dies després del crim, vaig obrir el diari matinal i hi vaig llegir en grans titulars:

EL MISTERI D’OXSHOTT:

ARRESTAT EL PRESUMPTE ASSASSÍ.



Holmes va fer un bot a la cadira com si l’haguessin punxat, quan li vaig llegir el titular en veu alta.

—Carat! —va exclamar—. No em digueu que Baynes l’ha atrapat…

—Això sembla —vaig respondre, mentre llegia l’informe següent:

«Una gran sensació va causar a Esher i al districte de les rodalies la notícia coneguda a darrera hora d’anit de la consumació d’un arrest relacionat amb l’assassinat d’Oxshott. El lector recordarà que Mr. García, de Wisteria Lodge, va ser trobat sense vida a Oxshott Common, amb senyals d’una extrema violència al cos, i que aquella mateixa nit el majordom i el cuiner varen desaparèixer, la qual cosa suggeria la seva participació en el crim. Hom va considerar la possibilitat, que no ha arribat a demostrar-se, que el difunt podia tenir articles de valor a la casa, i que el seu robatori podia haver constituït el mòbil de l’homicidi. L’inspector Baynes, l’oficial que s’ocupa del cas, ha esmerçat tota mena d’esforços a esbrinar el parador dels fugitius, i tenia bons motius per a sospitar que no havien anat gaire lluny i que es trobaven en algun amagatall preparat per endavant. Era segur des del començament, però, que tard o d’hora serien descoberts, per tal com el cuiner, segons el testimoni de dos botiguers que l’havien vist a través de la finestra, era un home d’aspecte molt característic: un mulat corpulent i sinistre, amb unes faccions groguenques de caràcter marcadament negroide. Aquest home havia estat allí des del crim, per tal com va ser vist i perseguit per l’agent de policia Walters aquell mateix vespre quan va tenir l’audàcia de tornar a Wisteria Lodge. L’inspector Baynes, considerant que aquesta visita havia de tenir algun objectiu en perspectiva, i que era, per tant, probable que es repetís, va abandonar la casa, però preparà una emboscada entre els arbusts. L’home va caure al parany i fou capturat la nit passada, després d’una lluita en el decurs de la qual l’agent de policia Downing va rebre una terrible mossegada per part del salvatge. Entenem que quan el presoner comparegui davant els magistrats, la policia sol·licitarà el seu reingrés a la presó, i hom espera resultats importants d’aquesta captura».

—Cal que anem a veure Baynes de seguida! —exclamà Holmes, mentre recollia el seu barret—. L’hem d’aturar abans no es posi en camí.

Ens vàrem afanyar pels carrers del poble i veiérem, tal com havíem suposat, que l’inspector abandonava tot just les seves dependències.

—Heu llegit el diari, Mr. Holmes? —va preguntar, mentre ens en lliurava un exemplar.

—Sí, Baynes, l’he llegit. Si us plau, no em considereu massa agosarat si us dic unes paraules de cordial advertència.

—D’advertència, Mr. Holmes?

—He examinat aquest cas amb força atenció, i no estic pas convençut que aneu pel bon camí. No voldria pas que us comprometéssiu gaire, llevat que n’estigueu ben segur.

—Sou molt gentil, Mr. Holmes.

—Us garanteixo que us ho dic pel vostre bé.

Em va fer la impressió que un tic nerviós afectava un instant un dels ullets de Mr. Baynes.

—Vàrem acordar que treballaríem cadascú pel seu compte, Mr. Holmes. Això és justament el que faig.

—Oh, molt bé —va respondre Holmes—. No m’ho retragueu.

—És clar que no, senyor. Crec que desitgeu el meu bé. Però tots tenim els nostres mètodes, Mr. Holmes. Vós teniu els vostres, i jo els meus.

—No se’n parli més, doncs.

—Us posaré al corrent dels meus últims progressos. Aquell individu és un perfecte salvatge, fort com un cavall i ferotge com el dimoni. Abans no poguéssim reduir-lo va estar a punt d’arrencar-li el polze a Downing d’una mossegada. Amb prou feines sap cap paraula d’anglès, i no n’hem pogut treure res més que grunyits.

—I creieu que teniu proves que ell va matar el seu difunt patró?

—Això no us ho puc pas dir, Mr. Holmes. Tots tenim els nostres recursos. Proveu amb els vostres, que jo provaré amb els meus. Aquest és el nostre pacte.

Holmes arronsà les espatlles mentre marxàvem plegats.

—No puc fer res més, per aquest home. Sembla precipitar-se en un pou sense fons. Bé, com diu ell, cadascú ha de posar en pràctica els propis recursos i veure què en treu. Però hi ha quelcom en l’inspector Baynes que no arribo a comprendre.

—Seieu en aquella cadira, Watson —em va dir Sherlock Holmes, havent tornat a les nostres habitacions al Bull—. Vull que prengueu contacte amb la situació, per tal com necessitaré el vostre ajut aquesta nit. Deixeu-me que us mostri l’evolució del cas, almenys fins on l’he pogut seguir. Senzill com semblava en línies generals, ha presentat tanmateix dificultats sorprenents en forma d’un arrest. Hi ha buits en aquesta direcció que encara hem d’omplir.

»Tornarem a la nota que varen lliurar a García el vespre de la seva mort. Podem deixar de banda la idea de Baynes en el sentit que els criats de García estan implicats en el cas. La prova d’això rau en el fet que va ser ell qui va disposar la presència de Scott Eccles, que només podia obeir al propòsit d’una coartada. Era García, per tant, el qui tenia una empresa, i aparentment una empresa criminal, en perspectiva aquella nit, en el decurs de la qual va perdre la vida. I dic criminal perquè només un home amb una empresa criminal desitja procurar-se una coartada. Qui, doncs, té més possibilitats d’haver-li llevat la vida? Segurament, la persona contra la qual es dirigia l’empresa criminal. Fins aquí, em penso que trepitgem un terreny segur.

»Ara podem veure un possible motiu de la desaparició del servei de García. Tots eren còmplices del mateix crim desconegut. Si aquest tenia lloc després que García hagués tornat, qualsevol possible sospita seria desviada pel testimoni del cavaller anglès i tot aniria bé. Però l’intent era perillós, i si García no tornava abans d’una hora determinada, era probable que la seva pròpia vida fos sacrificada. S’havia concertat, en conseqüència, que en aquest cas els seus dos subordinats farien cap a un indret convingut a la bestreta, on podrien defugir la investigació i disposar després de l’oportunitat de repetir l’intent. Això explicaria plenament els fets, no us sembla?

Tot l’embull inexplicable semblava desfer-se davant meu. Em vaig preguntar, com sempre, perquè no ho havia vist abans igual de clar.

—Però… per què havia de tornar un dels criats?

—Podem imaginar-nos que, amb les presses de la fugida, s’havien oblidat alguna cosa preciosa, sense la qual no podien permetre’s de marxar. Això justificaria la seva insistència, oi?

—Bé, i què més?

—Doncs, la nota rebuda per García durant el sopar. Indica un còmplice a l’altre extrem. Molt bé, on és l’altre extrem? Us he dit sempre que només podia ser en alguna casa gran, i que el nombre de cases grans és limitat. Els primers dies que vaig passar en aquest poble els vaig dedicar a una sèrie d’expedicions, en què durant els intervals de les investigacions botàniques vaig procedir a un reconeixement de totes les grans mansions i a un examen de la història familiar dels ocupants. Una casa, i només una, em va cridar l’atenció. És la famosa i antiga granja jacobina de High Gable, a un quilòmetre i mig del límit més llunyà d’Oxshott, i a menys d’un quilòmetre de l’escenari de la tragèdia. Les altres mansions pertanyen a persones prosaiques i respectables que viuen molt apartades d’aquesta mena d’embolics. Però Mr. Henderson, de High Gable, era, pel dir de la gent, un home curiós a qui podien passar coses curioses. Vaig concentrar la meva atenció, per tant, en ell i la seva família.

»Una colla força singular, Watson…, el mateix Mr. Henderson el més singular de tots. M’ho vaig manegar per veure’l amb un pretext plausible, però em va semblar llegir en els seus ulls foscos, grossos i penetrants, que era perfectament conscient de les meves veritables intencions. És un home d’uns cinquanta anys, fort, actiu, de cabells grisencs, celles negres i espesses, de pas de cérvol i aire d’emperador…, un home ferotge i autoritari, amb un caràcter encès darrere el rostre apergaminat. O bé és estranger o ha passat molt de temps als tròpics, perquè es veu groguenc i marcit però sòlid com una corda de fuet. El seu amic i secretari, Mr. Lucas, és sens dubte estranger, de pell color de xocolata, un individu astut, cortès i felí, amb una parla gentil i metzinosa. Com veieu, Watson, hem trobat ja dos grups d’estrangers, un a Wisteria Lodge i un altre a High Gable, de manera que els nostres buits comencen a omplir-se.

»Aquests dos homes, amics íntims i confidents, acaparen el centre de la família. Però hi ha una altra persona que, per als nostres interessos més immediats, podria ser encara més important. Henderson té dues filles: una nena d’onze anys i una altra de tretze. La seva institutriu és una tal Miss Burnet, una anglesa que volta els quaranta anys. Hi ha també un criat de confiança. Aquest grupet conforma el veritable nucli familiar, perquè viatgen junts a tot arreu, i Henderson és un viatger infatigable, no para mai quiet. Només fa unes poques setmanes que ha tornat, després d’un any d’absència, a High Gable. Puc afegir que és immensament ric, i que siguin quins siguin els seus capricis pot satisfer-los molt fàcilment. Pel que fa a la resta, la casa és plena de majordoms, lacais, minyones i el servei habitual, ben alimentat i poc diligent, en una casa pairal anglesa.

»Tot això ho he sabut en part de les tafaneries que corren pel poble i en part de les meves pròpies observacions. No hi ha millors instruments en aquest sentit que els servents acomiadats i rancuniosos, i vaig tenir la sort de trobar-ne un. Jo ho anomeno sort, però no hauria pas comparegut davant meu si jo no l’hagués cercat. Tal com Baynes diu, tots tenim el nostre sistema. Va ser el meu sistema el que em va permetre de trobar John Warner, ex-jardiner de High Gable, despatxat en un rampell de geni pel seu impetuós patró. Ell, al seu torn, tenia amics entre el servei domèstic, solidaris en el seu temor i disgust per l’amo. D’aquesta manera vaig aconseguir la clau que m’ha obert la porta dels secrets de la residència.

»Estranya gent, Watson! No pretenc pas, entendre’ls a tots, encara, i tanmateix són persones curioses. És una casa de dues ales, i el servei viu en un costat i la família a l’altre. No hi ha cap vincle entre els dos grups llevat del criat personal de Henderson, que serveix els àpats familiars. Tot es duu fins a una porta determinada, única comunicació entre les dues ales de la casa La institutriu i les nenes amb prou feines surten, si no és al jardí. Henderson no passeja mai sol sota cap concepte. El seu bru secretari és com la seva ombra. La xerrameca entre els criats suggereix que el patró té molta por d’alguna cosa. “Va vendre l’ànima al diable per diners”, afirma Warner, “i espera que el seu creditor comparegui en qualsevol moment i reclami el que li deu”. Ningú no té ni idea de l’origen o la identitat de la família en qüestió. Només se sap que són molt violents. Henderson ha pegat algú un parell de vegades amb el seu fuet per a gossos, i només la seva pròspera bossa i una forta compensació li han permès d’eludir els tribunals.

»Bé, ara, Watson, jutgem la situació a la llum d’aquesta informació nova. Podem suposar que la carta va sortir d’aquesta estranya família i que era una invitació a García perquè dugués a terme alguna acció que ja s’havia planificat. Qui va escriure la nota? Era algú que residia dins la ciutadella, i era dona. Qui, doncs, sinó Miss Burnet, la institutriu? Tot el nostre raonament sembla apuntar en aquesta direcció. De qualsevol manera, podem prendre-ho com una hipòtesi, i veure quines conseqüències podria aportar. He d’afegir que l’edat i el caràcter de Miss Burnet asseguren que la meva idea en el sentit que podria haver-hi un interès amorós en la nostra història queda fora de dubte.

»Si ella va escriure la nota, és, presumiblement, l’amiga i còmplice de García. Què podem esperar que fes, doncs, en assabentar-se de la mort d’aquest? Si ell la trobava en un assumpte inic, els llavis de la institutriu quedarien segellats per sempre. Nogensmenys, guardaria al seu cor amargor i ressentiment contra els qui l’havien matat, i probablement faria tot el possible per venjar-se’n. Podíem, per tant, veure-la i provar d’utilitzar-la? Aquest fou el meu primer pensament. Però ara arribem a un altre fet sinistre. Miss Burnet no ha estat vista per cap ull humà des de la nit de l’assassinat. Aquell mateix vespre va desaparèixer com per art d’encanteri. És viva encara? Potser va trobar la fi la mateixa nit que l’amic que havia citat? O bé és simplement presonera? Aquesta és la qüestió que encara hem de decidir.

»Ja apreciareu la dificultat que entranya la situació, Watson. No hi ha motius que justifiquin la sol·licitud d’una ordre de registre. Tot el nostre esquema podria semblar una pura fantasia si el presentàvem davant un magistrat. La desaparició de la dona no implica res, perquè en el si d’aquella família tan extraordinària qualsevol dels seus membres podria ser invisible durant una setmana. I, tanmateix, en el moment present la seva vida pot córrer perill. L’únic que puc fer és vigilar la casa i deixar el meu agent, Warner, de guàrdia a les portes. No hem de permetre que aquesta situació es perpetuï. Si la justícia no pot fer-hi res, haurem d’assumir el risc nosaltres.

—Què proposeu?

—Sé quina és la cambra de la dona. És accessible des de la teulada d’un annex. La meva proposta és que vós i jo hi anem aquesta nit i provem d’introduir-nos al cor mateix del misteri.

No era pas, he de confessar-ho, una perspectiva gaire seductora. La casa, antiga, d’ambient sinistre, amb els seus singulars i formidables habitants, els perills desconeguts de l’accés a l’edifici i el fet de protagonitzar una acció il·legal, tot plegat es combinava per a suscitar la meva inquietud. Però hi havia alguna cosa en el glacial raonament de Holmes que em feia impossible de renunciar a cap mena d’aventura que ell pogués recomanar. Sabíem que així, i només així, podríem trobar una solució. Vaig encaixar-li la mà en silenci, i el tracte quedà lligat.

Però no estava pas predestinat que la nostra investigació tingués un desenllaç tan venturós. Era cap a les cinc de la tarda, i les ombres dels vespres de març començaven a allargar-se, quan un rústic molt excitat entrà precipitadament a la nostra habitació.

—Se n’han anat, Mr. Holmes. Han marxat en l’últim tren. La dama els ha deixat, i la tinc a baix, al cotxe.

—Excel·lent, Warner! —exclamà Holmes, posant-se dret d’un salt. Ja ho veieu, Watson, els buits es van omplint ràpidament.

Trobàrem al cabriolé una dona mig desmaiada com a conseqüència d’una crisi nerviosa. Duia al seu rostre aquilí i demacrat les empremtes d’alguna tragèdia recent. Tenia el cap decantat lànguidament sobre el pit, però quan el va aixecar i va fixar la seva mirada inexpressiva en nosaltres, em vaig adonar que les seves pupil·les eren sengles punts foscos al bell mig d’un iris dilatat i gris. Anava drogada amb opi.

—Jo vigilava l’entrada, com vós em vàreu aconsellar, Mr. Holmes —va explicar el nostre emissari, el jardiner acomiadat—. Quan ha sortit el carruatge, l’he seguit fins a l’estació. Ella anava com qui camina en somnis, però quan han provat de pujar-la al tren, s’ha revifat i s’hi ha resistit amb totes les seves forces. Llavors l’han empès cap a l’interior del carruatge, però ella s’hi ha oposat de bell nou. Jo me n’he fet càrrec, l’he ficada en un cabriolé, i aquí estem. No oblidaré mai la cara que he vist a la finestreta del carruatge mentre m’enduia la dama. Jo no hauria viscut gaire temps si aquell dimoni groc i sorrut, d’ulls negres, s’hagués sortit amb la seva.

Vàrem portar la dama a dalt, la vàrem estirar en un sofà, i un parell de tasses de cafè fort aviat li rescataren el cervell del tel de la droga. Holmes havia reclamat la presència de Baynes, i de seguida el va posar al corrent de la situació.

—Bé, senyor, heu atès la mateixa prova que jo cercava —digué l’inspector, cordialment, encaixant la mà del meu amic—. Jo seguia el mateix rastre que vós des del principi.

—Com? Voleu dir que també vigilàveu Henderson?

—Mireu, Mr. Holmes, quan vós estàveu amagat entre els arbusts de la finca de High Gable jo estava enfilat dalt d’un dels arbres de la plantació i us vaig veure. Es tractava de veure qui trobava primer la seva prova.

—Aleshores, per què vàreu arrestar el mulat?

Baynes va riure per sota el nas.

—Estava segur que Henderson, com es fa anomenar, creia que sospitàvem d’ell, i que per tant s’estaria quiet i no faria cap moviment mentre es considerés en perill. Vaig arrestar el mulat per fer-li creure que havíem desviat les nostres sospites d’ell. Jo sabia que aleshores seria probable que es fes escàpol i ens brindés una oportunitat per a arribar fins a Miss Burnet.

Holmes va col·locar una mà sobre l’espatlla de l’inspector.

—Arribareu lluny en la vostra professió. Teniu intuïció i instint —va dir.

Baynes s’enrojolà de satisfacció.

—Tota aquesta setmana he tingut un home vestit de paisà esperant a l’estació. Anés on anés la gent de High Gable, ell els tenia vigilats. Tanmateix, deu haver trobat alguna dificultat quan Miss Burnet ha provat de fugir. Per sort, el vostre home l’ha recollida, i tot ha acabat bé. No podem pas arrestar-la sense el seu testimoni, això és evident, de manera que, com més aviat n’obtinguem una declaració, millor.

—Cada minut que passa es veu més forta —observà Holmes, fent un cop d’ull a la institutriu—. Però digueu-me una cosa, Baynes, qui és aquest Henderson?

—Henderson —va respondre l’inspector— és Don Murillo, antigament conegut com el Tigre de San Pedro.

El Tigre de San Pedro! La història completa d’aquell home va acudir a la meva ment en un instant. S’havia fet un nom com el tirà més indecent i sanguinari que hagués governat mai un país amb el pretext de civilitzar-lo. Fort, audaç i enèrgic, tenia virtuts suficients per a imposar els seus detestables vicis sobre una població acovardida durant deu o dotze anys. El seu nom inspirava terror per tota l’Amèrica Central. A les acaballes d’aquell període es declarà una rebel·lió universal contra ell. Però era un home tan murri com cruel, i quan li arribaren els primers rumors de conflicte va carregar en secret els seus tresors en un vaixell tripulat per alguns dels seus partidaris. L’endemà els insurgents varen assaltar un palau completament buit. El dictador, les seves dues filles, el seu secretari i les seves riqueses havien aconseguit fugir dels revoltats. Des d’aquell dia, s’havia esvaït del món, i la seva nova identitat es convertí en tema de freqüents comentaris a la premsa europea.

—Sí, senyor: Don Murillo, el Tigre de San Pedro —repetí Baynes—. Si us preneu la molèstia de comprovar-ho, us adonareu que els colors de San Pedro són el verd i el blanc, els mateixos que s’esmentaven a la nota, Mr. Holmes. L’home en qüestió va adoptar el nom de Henderson, però jo vaig seguir-li el rastre a la inversa per París, Roma, Madrid i Barcelona, on va fer port el seu vaixell l’any 86. Han estat cercant-lo durant tot aquest temps per consumar la revenja, però no és fins fa poc que han aconseguit de trobar-lo.

—El varen descobrir fa cosa d’un any —intervingué Miss Burnet, que s’havia incorporat i seguia ara la conversa amb gran atenció—. Ja han atemptat contra la seva vida una vegada, però alguna força maligna l’ha protegit. Aquesta vegada ha estat el noble i cavallerós García qui hi ha fracassat, mentre que el monstre n’ha sortit sa i estalvi. Però ho intentarà un altre, i després un altre, fins que algun dia es faci justícia. Això és tan cert com que el sol surt cada matí.

La dona es va estrènyer les mans primes amb força, i el seu rostre fatigat empal·lidí per la intensitat de l’odi.

—Però… com us hi heu implicat, vós, en aquest afer, Miss Burnet? —preguntà Holmes—. Com s’explica que una dama anglesa s’involucri en un complot criminal?

—M’hi he involucrat perquè no hi ha cap altra forma en el món de fer justícia. Quina preocupació pot tenir la justícia anglesa pels rius de sang vessats uns quants anys enrere a San Pedro, o pel vaixell carregat de tresors que aquest home va robar? Per a vós es tracta només de crims comesos en un altre planeta. Però nosaltres ho sabem. Hem copsat la veritat mitjançant el dolor i el sofriment. Per a nosaltres no hi cap dimoni a l’infern tan cruel com Juan Murillo, i no hi haurà pau a la terra mentre les víctimes encara clamin venjança.

—No tinc cap dubte —replicà Holmes— que aquest home era tal com vós dieu. Tinc entès que era un personatge terrible. Però, fins a quin punt us afectava, a vós?

—Us ho explicaré tot. La política d’aquest canalla consistia a assassinar, amb un pretext o altre, qualsevol home susceptible de convertir-se, al cap d’un cert temps, en un rival perillós. El meu marit —sí, el meu nom real és Signora Victor Durando— era l’ambaixador de San Pedro a Londres. Ens vàrem conèixer i ens vàrem casar allí. L’home més noble que hagi viscut mai a la terra. Per desgràcia, Murillo va sentir enraonar de les seves aptituds, va reclamar la seva presència amb algun pretext, i el varen matar d’un tret. Com si hagués sentit una premonició del seu destí, s’havia negat a dur-me amb ell. Les seves propietats foren confiscades, i jo em vaig quedar en la misèria i amb el cor desfet.

»Després va arribar la caiguda del tirà. Va fugir tal com vós acabeu de descriure. Però els molts la vida dels quals ell havia arruïnat, els éssers més pròxims i estimats dels qui havien sofert la tortura i la mort a mans seves, no estaven disposats a acceptar aquest desenllaç. Es varen integrar en una societat que no es dissoldria fins un cop acabada la feina. Després que vàrem descobrir en el transformat Henderson el dèspota destituït, la meva tasca consistia a introduir-me al seu servei i mantenir els altres al corrent dels seus moviments. Vaig aconseguir el càrrec d’institutriu de la família. Ell poc s’imaginava que la dona que seia davant seu a cada àpat era l’esposa d’un home que havia enviat a l’eternitat en menys d’una hora després d’haver-lo cridat. Jo li somreia, complia amb el meu deure amb les nenes, i esperava el moment propici. A París es va produir un intent d’atemptat, però va fracassar. Vàrem recórrer tot Europa d’un lloc a altre, per tal de burlar els perseguidors, i finalment vàrem tornar a la residència actual, que ell havia adquirit poc després de la seva primera arribada a Anglaterra.

»Però també aquí l’esperaven els ministres de la justícia. Sabedor que tornaria al nostre país, García, el fill de l’anterior governador de San Pedro, esperava amb dos companys de confiança i de condició humil, tots tres estimulats pels mateixos motius de venjança. Poca cosa podia fer durant el dia, perquè Murillo adoptava tota mena de precaucions, i no sortia mai sense el seu satèl·lit Lucas, o López, tal com se’l coneixia en el seu període d’esplendor. De nit, però, dormia sol, i el venjador podia sorprendre’l. Un vespre, que havia estat convingut per endavant, vaig enviar al meu amic unes instruccions definitives, ja que l’home estava sempre alerta i canviava contínuament d’habitació. Jo havia d’ocupar-me que les portes fossin obertes, i el senyal d’una llum verda o blanca des d’una finestra que donava al camí indicaria si tot estava tranquil o si valia més que s’ajornés l’intent.

»Però tot va anar malament entre nosaltres. D’alguna manera jo havia suscitat les sospites de López, el secretari. Em va seguir d’amagat, i em va saltar al damunt just en acabar d’escriure la nota. Ell i el seu amo em varen tancar a la meva cambra, i em varen sotmetre a un judici sota l’acusació de traïdora. M’haurien executat amb ganivets allí mateix si haguessin sabut com defugir les conseqüències de la meva mort. Finalment, després de moltes discussions, varen concloure que assassinar-me era massa perillós. Tanmateix, varen decidir desfer-se de García per sempre més. M’havien emmordassat, i Murillo em va retòrcer el braç fins que li’n vaig facilitar l’adreça. Us juro que m’hauria deixat arrencar el braç si hagués sabut el destí que esperava a García. López va adreçar la nota que jo havia escrit, va segellar el sobre amb el seu botó de puny, i la va enviar per mà del criat, José. No sé pas com el varen assassinar, l’únic que sé és que degué fer-ho Murillo en persona, per tal com López es va quedar a vigilar-me. Suposo que el degué esperar amagat entre els arbusts d’argelaga que voregen el camí i el va atacar quan passava. En un principi varen considerar la possibilitat de deixar que entrés a la casa i matar-lo com si es tractés d’un lladregot descobert, però varen discutir que si els requerien en una investigació es divulgaria públicament la seva identitat i serien vulnerables a nous atacs. Amb la mort de García podria ser que s’aturés la persecució, perquè un tal desenllaç dissuadiria els altres de continuar la tasca.

»Tot els hauria sortit bé si no hagués estat pel meu coneixement del que havien fet. No tinc cap mena de dubte que hi va haver moments en què la meva vida va penjar d’un fil. Vaig ser confinada a la meva habitació, terroritzada per les amenaces més espantoses, maltractada de forma cruel per abatre la meva moral —mireu aquesta ferida a l’espatlla i els meus braços plens de morats—, i em varen entaforar una mordassa a la boca quan vaig provar de cridar des de la finestra. Aquest cruel empresonament s’ha perllongat durant cinc dies, amb aliments a penes suficients per a sostenir el cos i l’ànima. Aquesta tarda m’han portat un substanciós dinar, però tan bon punt l’he tastat m’he adonat que m’estaven drogant. Recordo com, en una mena de somni, m’arrossegaven fins al carruatge i em feien pujar al tren en el mateix estat. Només aleshores, quan les rodes gairebé començaven a moure’s, he comprès de sobte que la meva llibertat estava a les meves mans. He saltat del tren, ells han provat de retenir-me, i si no és per l’ajuda d’aquest bon home, que m’ha dut fins al cabriolé, no hauria pas aconseguit de fugir. Ara, gràcies a Déu, he escapat del seu poder per sempre.

Tots havíem escoltat aquesta singular declaració amb enorme interès. Va ser Holmes qui trencà el silenci.

—Les nostres dificultats no han pas acabat —va observar, sacsejant el cap—. La nostra tasca policial finalitza, però comença la legal.

—Exacte —vaig fer jo—. Un advocat defensor plausible podria convertir-ho en un acte en defensa pròpia. Pot ser que hi hagi un centenar de crims, al fons, però només els poden jutjar per aquest.

És una qüestió d’història, però, que encara hauria de transcórrer un cert temps abans el Tigre de San Pedro, no trobés el que mereixia. Astuts i valents, ell i el seu company varen burlar el seu perseguidor entrant en una fonda d’Edmonton Street i sortint-ne per la porta del darrere, que donava a Curzon Square. Des d’aquell mateix dia, ja no es van veure més a Anglaterra. Uns sis mesos després, el Marquès de Montalva i el Signor Rulli, el seu secretari, eren assassinats a les seves dependències a l’Hotel Escorial de Madrid. El crim fou atribuït als nihilistes, i els assassins no varen ser mai arrestats. L’inspector Baynes ens visità a Baker Street amb un retrat del rostre bru del secretari, i de les faccions autoritàries, els ulls negres i magnètics i les celles espesses del seu amo. No podíem dubtar que la justícia, encara que tardana, s’havia consumat per fi.

—Un cas caòtic, benvolgut Watson —digué Holmes, mentre fumava la seva pipa de cada vespre—. No us serà possible presentar-lo d’aquella forma compacta que tant us complau. Ocupa dos continents, afecta dos grups de persones misterioses, i encara es complica més per la respectable presència del nostre amic Scott Eccles, la inclusió del qual em demostra que el difunt García tenia una ment astuta i un instint agut de la pròpia conservació. És notable només pel fet que, entre una enorme confusió de possibilitats, nosaltres, amb el nostre valuós col·laborador, l’inspector, hem sabut cenyir-nos als aspectes essencials, que ens han guiat per un camí difícil i tortuós. Hi ha cap aspecte que no us hagi quedat prou clar?

—Amb quin objecte va tornar a la casa el cuiner mulat?

—Crec que l’estranya criatura que vàrem veure a la cuina ho pot justificar. L’home era un salvatge primitiu de les selves de San Pedro, i allò era el seu fetitxe. Quan ell i el seu company fugien a un amagatall concertat per endavant —ja ocupat, sens dubte, per un còmplice—, el company l’havia convençut que el deixés estar, un objecte tan comprometedor. Però el mulat no el podia oblidar, i va tornar l’endemà per recollir-lo quan, en mirar per la finestra, va veure l’agent Walters fent guàrdia. Va esperar tres dies més, fins que la seva devoció o la seva superstició l’impulsà a intentar-ho de bell nou. L’inspector Baynes, que, amb la seva astúcia habitual, va minimitzar la importància d’aquest fet davant meu, s’havia adonat ja de la seva significació, i li va parar una trampa en què el mulat va caure de ple! Cap altra pregunta, Watson?

—L’ocell sacrificat, la galleda amb la sang, els ossos carbonitzats, tot el misteri d’aquella estranya cuina.

Holmes va somriure mentre consultava una entrada a la seva llibreta.

—Vaig desprendre un matí al British Museum documentant-me sobre aquests aspectes i d’altres. Tinc anotat aquí un fragment de l’obra El vodú i les religions negroides, d’Eckermann:

«El veritable devot del vodú no emprèn cap empresa important sense determinats sacrificis encaminats a conquerir el favor dels seus déus impurs. En casos extrems, aquests ritus adopten la forma de sacrificis humans seguits de pràctiques caníbals. Les víctimes més usuals són un gall blanc, que és plomat i esquarterat en vida, i una cabra negra, a la qual li talla el coll i en crema el cos».

—Ja veieu, doncs, que el nostre amic el salvatge era molt ortodox en el seu ritual. És grotesc, Watson —afegí Holmes, mentre lligava la seva llibreta amb parsimònia—, però, com ja he tingut ocasió d’explicar, del grotesc a l’horrible només hi ha un pas.





2. LA CAPSA DE CARTOLINA


En triar uns quants casos típics que il·lustrin les singulars qualitats mentals del meu amic Sherlock Holmes, he provat, dintre del possible, de seleccionar aquells que presentaven un mínim de sensacionalisme i oferien alhora un camp ampli al seu talent. Es, però, per desgràcia, del tot impossible destriar el sensacional del criminal, i un cronista com jo s’enfronta al dilema de sacrificar detalls essencials per a la narració, donant així una impressió falsa del problema, o emprar el material que l’atzar, i no l’elecció, li hagi posat a l’abast. Fet aquest breu prefaci, acudiré a les meves notes en relació amb el que resultà ser una estranya, per bé que especialment terrible, cadena d’esdeveniments.

Era un dia radiant i abrusador del mes d’agost. Baker Street semblava un forn, i la resplendor de la llum del sol sobre la façana groga de la casa del davant feia mal als ulls. Era difícil de creure que aquelles parets fossin les mateixes d’aspecte tan llòbrec darrere la boira hivernal. Teníem les persianes mig baixades, i Holmes seia estarrufat al sofà, llegint i rellegint una carta rebuda amb el correu matinal. Pel que fa a mi, la temporada en què havia servit a l’índia m’havia preparat per a resistir millor la calor que el fred, i una temperatura de 30 graus no m’espantava. Però la premsa del matí no presentava cap interès. L’activitat parlamentària s’havia suspès. Tothom era fora de la ciutat, i jo em delia per les clarianes del New Forest o la platja de Southsea. Un compte bancari exhaurit havia propiciat l’ajornament de les meves vacances, i, quant al meu company, ni el camp ni el mar no l’atreien al més mínim. Li agradava de romandre al centre mateix de cinc milions de persones, amb els seus filaments estesos entre ells, sensible a qualsevol petit rumor o sospita de crim per a resoldre. L’admiració per la natura no constava entre els seus molts dons, i l’únic canvi que evidenciava en aquest sentit es produïa quan apartava el pensament del malfactor urbà per adreçar-lo al seu germà del camp.

En veient que Holmes estava massa abstret per a conversar, jo havia deixat a banda l’avorrit diari i, reclinat a la meva butaca, em vaig perdre en els meus pensaments. De sobte, la veu del meu company em va rescatar de la meva reflexió.

—Teniu raó, Watson —va dir—. Això sembla una manera força desassenyada de resoldre un conflicte.

—Força desassenyada? —vaig exclamar.

Tot seguit, en adonar-me de sobte que ell acabava de reproduir el darrer pensament interior que m’havia passat pel cap, em vaig redreçar a la butaca i el vaig fitar dominat per l’esbalaïment.

—Què és això, Holmes? —vaig afegir—. Això depassa tot el que m’hagi pogut imaginar mai.

Se’n va riure de bona gana, de la meva perplexitat.

—Recordeu —va respondre— que fa un quant temps, quan us vaig llegir el fragment d’un dels contes de Poe on un raonador atent segueix els pensaments impronunciats del seu company, vós us vàreu mostrar inclinat a considerar el tema com un simple tour-de-force de l’autor. Davant el meu comentari que jo tenia l’hàbit constant de fer el mateix, vós vàreu manifestar incredulitat.

—Oh, no!

—Potser no pas amb la llengua, benvolgut Watson, però sí amb les celles. Així doncs, quan he vist que deixàveu el diari i us capbussàveu en un mar de pensaments, m’ha alegrat molt de tenir l’oportunitat de llegir-los, i en un moment donat fins i tot d’immiscir-m’hi, com a demostració que havia estat en rapport amb vós.

Però jo no n’estava encara gaire satisfet.

—En l’exemple que em vàreu llegir —vaig objectar—, el raonador treia les seves conclusions dels actes de l’home que observava. Si no recordo malament, pujava a un munt de pedres, mirava les estrelles, etcètera. Però jo he estat assegut en silenci a la meva butaca, per tant… quines pistes he pogut facilitar-vos?

—Us feu víctima d’una injustícia. Les faccions han estat atorgades a l’home com a mitjà d’expressió de les seves emocions, i les vostres són dignes de tota confiança en aquest sentit.

—Esteu insinuant que heu llegit la meva seqüència de pensaments en les meves faccions?

—En les vostres faccions, i sobretot en els vostres ulls. Potser no us en deveu recordar, de com ha començat el vostre raonament.

—Doncs no, la veritat és que no.

—Jo us ho diré. En acabat de deixar el diari, que ha estat l’acció vostra que m’ha cridat l’atenció, us heu quedat mig minut amb l’expressió d’absent. Després heu clavat els ulls en el quadre emmarcat de nou del general Gordon, i m’he adonat per alteració de les vostres faccions que havíeu encetat una seqüencia de pensaments. Però no ha arribat pas gaire lluny. La vostra mirada s’ha desplaçat llavors fins al retrat sense emmarcar de Henry Ward Beecher, que es troba al capdamunt dels vostres llibres. Aleshores heu mirat cap a la paret, i, per descomptat, el significat d’aquesta acció era obvi. Pensàveu que, si el retrat estigués emmarcat, ompliria aquell espai buit i es correspondria amb la pintura de Gordon que hi teniu.

—M’heu seguit d’una forma prodigiosa! —vaig exclamar.

—Fins aquí, no em podia equivocar de gaire. Però seguidament els vostres pensaments han tornat a Beecher, i heu observat el quadre amb atenció com si estudiéssiu el caràcter del personatge en les seves faccions. Després heu deixat de mig cloure els ulls, però heu continuat mirant la pintura, i la vostra cara ha adoptat un posat reflexiu. Recordàveu els incidents de la carrera de Beecher. Jo era ben conscient que no podríeu pas fer-ho sense pensar en la missió que emprengué en representació del Nord en temps de la Guerra Civil, per tal com recordo que vàreu expressar una apassionada indignació davant la rebuda que li dispensaren els més turbulents dels nostres compatriotes. Aquesta circumstància us va excitar tant, que jo sabia que no podríeu pensar en Beecher sense pensar també en això. Quan, un moment després, heu apartat els ulls del retrat, he sospitat que la vostra ment acabava de viatjar fins a la Guerra Civil, i quan he observat els vostres llavis somrients, els ulls brillants i els punys closos, he tingut la certesa que pensàveu en la valentia demostrada per ambdós bàndols en aquella lluita desesperada. Però llavors, de bell nou, el vostre rostre s’ha enfosquit, i heu sacsejat el cap. Estàveu considerant la tristesa, l’horror i la pèrdua innecessària de vides en aquella guerra. Heu acostat una mà furtivament a la ferida, i els vostres llavis han esbossat un tímid somriure, cosa que m’ha demostrat que el vessant ridícul d’aquest mètode de resoldre els conflictes internacionals acabava d’obrir-se camí en la vostra ment. Arribat aquest punt, he manifestat estar d’acord amb vós que el mètode és desassenyat, i m’ha alegrat de constatar que totes les meves deduccions havien estat correctes.

—Admirable! —vaig fer jo—. I ara que m’ho acabeu d’explicar, em confesso tan esbalaït com abans.

—Ha estat molt superficial, amic Watson, us ho asseguro. No us hi hauria fet parar atenció si l’altre dia no us haguéssiu mostrat incrèdul. Però ara tinc entre mans un petit problema que podria resultar més complicat de resoldre que el meu modest exercici de lectura del pensament. Heu observat al diari un breu paràgraf referent al singular contingut d’un paquet enviat per correu a Miss Cushing, de Cross Street, Croydon?

—No, no l’he pas vist.

—Ah! Aleshores el deveu haver passat per alt. Passeu-me el diari, si us plau. És aquí, sota la secció financera. Potser tindríeu l’amabilitat de llegir-lo en veu alta.

Vaig agafar el diari que em tornava, i vaig llegir el paràgraf indicat. Anava encapçalat amb el títol «Un paquet de mal gust».

«Miss Susan Cushing, resident a Cross Street, Croydon, ha estat víctima del que hom podria considerar una broma pesada d’especial mal gust, fora que es demostri que l’incident té un significat més sinistre. A les dues de la tarda d’ahir el carter va lliurar un petit paquet, embolicat amb paper castany, a l’esmentada senyoreta. A l’interior hi havia una capsa de cartolina, plena de sal borda. En buidar-la, Miss Cushing s’horroritzà en trobar-hi dues orelles humanes, aparentment tot just tallades. La capsa havia estat tramesa pel servei de paquets postals des de Belfast el matí abans. No hi ha cap indici del remitent, i el cas encara és més misteriós per tal com Miss Cushing, una dama soltera de cinquanta anys, ha menat una vida força retirada i té tan pocs coneguts o corresponsals que rara vegada rep res per correu. Uns quants anys enrere, però, quan residia a Penge, llogava habitacions de casa seva a tres joves estudiants de medicina, dels quals es va veure obligada a desprendre’s per causa dels hàbits escandalosos i irregulars que tenien. La policia manté l’opinió que aquesta ofensa podria ser obra d’aquests joves, els quals devien guardar rancúnia a Miss Cushing i desitjaven espantar-la mitjançant la tramesa d’aquestes restes de les sales de dissecció. Aporta probabilitats a la teoria el fet que un d’aquests estudiants era del nord d’Irlanda i, segons que creu la mateixa Miss Cushing, de Belfast. Mentrestant, s’està investigant activament el tema. Mr. Lestrade, un dels detectius més brillants de la nostra policia, s’ha responsabilitzat del cas».

—Això és el que en diu el Daily Chronicle —anuncià Holmes, en acabar jo de llegir—. Pel que fa al nostre amic Lestrade, n’he rebut una nota aquest matí, que diu: «Crec que aquest cas us escau d’allò més. Confiem a aclarir-lo ben aviat, però ens trobem amb algunes dificultats a l’hora d’atènyer alguna base sobre què posar-nos a treballar. Hem enviat, per descomptat, un telegrama a l’oficina de correus de Belfast, però ens han contestat que aquell dia varen rebre una estimable quantitat de paquets i no tenen manera d’identificar aquest, ni de recordar-ne el remitent. La capsa és de tabac dolç de mitja lliura, la qual cosa no ens aclareix res. La teoria dels estudiants de medicina continua semblant-me la més viable, però si poguéssiu disposar un parell d’hores, us agrairia molt que vinguéssiu a veure’m. Seré a ca Miss Cushing o bé a la comissaria tot el dia». Què us en sembla, Watson? Us sentiu capaç de suportar la calor, i acompanyar-me a Croydon comptant amb la possibilitat remota d’un cas per als vostres annals?

—Frisava per fer alguna cosa.

—Anem-hi, doncs. Crideu el mosso, i digueu-li que ens aconsegueixi un cotxe. Tornaré de seguida, quan m’hagi canviat de roba i tingui la cigarrera plena.

Mentre viatjàvem en tren va caure un ruixat, i la calor era menys xafogosa a Croydon que a ciutat. Holmes havia enviat un telegrama, de manera que Lestrade, nerviüt, pulcre i suspicaç com de costum, ens esperava a l’estació. Una passejada de cinc minuts ens dugué a Cross Street, on residia Miss Cushing.

Era un carrer molt llarg, flanquejat de cases de maó de dos pisos, polides i endreçades, amb escales de pedra encalada i grupets de dones amb davantal xerrant als llindars. A mig carrer, Lestrade s’aturà i va trucar a una porta, que obrí una criada jove i menuda. Miss Cushing seia a la saleta del davant. Era una dama d’expressió agradable, ulls grossos i dolços i cabells canosos, que li queien en sengles ones sobre les temples. Sobre la seva falda descansava un teler de costura molt vell, i un cistell amb sedes de colors ocupava un tamboret al seu costat.

—Aquelles coses repugnants són al cobert —anuncià ella, així que va entrar Lestrade—. Vull que us les emporteu de seguida.

—Així ho farem, Miss Cushing. Només seran aquí fins que aquest meu amic, Mr. Holmes, les hagi vistes en presència vostra.

—Per què en presència meva, senyor?

—Per si ell desitjava de fer-vos algunes preguntes.

—De què servirà fer-me preguntes, quan ja us he dit que no en sé res?

—Teniu raó, senyora —intervingué Holmes, amb el seu to conciliador—. No tinc cap dubte que ja heu estat prou importunada, amb aquest incident.

—I és clar que ho he estat, senyor. Soc una dona tranquil·la i porto una vida solitària. Em ve molt de nou veure el meu nom al diari i rebre la policia a casa. No tinc cap intenció de fer portar aquelles coses aquí, Mr. Lestrade. Si les voleu veure, haureu d’anar al cobert.

Hi havia un petit cobert a l’estreta eixida que s’obria darrere la casa. Lestrade hi entrà i en va treure una capsa de cartolina groga, amb un tros de paper castany i un cordill. Al final del camí hi havia un banc, i allí vàrem seure mentre Holmes examinava, un per un, els objectes que Lestrade acabava de lliurar-li.

—El cordill és molt interessant —va observar, mentre el mirava al besllum i l’olorava—. Què en deduïu, d’aquest cordill Lestrade?

—Que l’han enquitranat.

—Exacte. És un tros de cordill enquitranat. Us haureu adonat també que Miss Cushing ha tallat el cordill amb unes tisores, com es pot comprovar per l’esfilagarsat doble als dos extrems. Això és important.

—No sé veure quina importància pot tenir —confessà Lestrade.

—La importància rau en el fet que el nus ha quedat intacte, i que aquest nus presenta unes característiques peculiars.

—L’han fet amb molta cura. Ja n’he pres bona nota —digué Lestrade, complaent.

—Això és tot pel que fa al cordill —replicà Holmes, amb un somriure—. Ocupem-nos ara de l’embolcall de la capsa. Paper castany, amb una inequívoca olor de cafè. Com? No us n’heu adonat? Crec que no podeu pas dubtar-ne. L’adreça, escrita amb una lletra més aviat descurada: «Miss S. Cushing, Cross Street, Croydon». Fet amb una ploma de punta gruixuda, probablement una J, i amb una tinta de qualitat molt baixa. La paraula «Croydon» ha estat escrita inicialment amb una i, que després han rectificat per una y. El paquet l’ha enviat, doncs, un home —la grafia és clarament masculina de limitada educació i poc familiaritzat amb la vila de Croydon. Fins aquí, tot va bé. La capsa és una capsa groga de tabac dolç de mitja lliura, desproveïda de cap aspecte significatiu tret de dues empremtes de dit polze a l’angle inferior esquerre. És plena de sal borda, de la mateixa qualitat que la que s’empra en la conservació del cuir i en altres activitats comercials ordinàries. I encastades en la sal hi trobem aquests curiosíssims objectes.

Havent dit això, va treure les dues orelles. Va col·locar un tros de cartó sobre els seus genolls i procedí a examinar-les minuciosament, mentre Lestrade i jo, encorbats a cada costat, fitàvem de forma alternada aquelles repugnants relíquies i el rostre pensarós i il·lusionat del nostre company. Finalment, les va tornar de bell nou a la capsa, i romangué una estona absort en una profunda meditació.

—Ja haureu observat, és clar —va dir, per fi—, que les orelles no fan parella.

—Sí, ja me n’he adonat. Però si això fos la broma pesada d’uns estudiants d’una sala de dissecció, els hauria resultat més fàcil enviar un parell d’orelles del mateix cos.

—Justament. Però això no és cap broma pesada.

—N’esteu segur?

—La suposició s’hi oposa de forma clara. Els cossos que hi ha a les sales de dissecció són injectats amb un líquid conservant. Aquestes orelles no en presenten cap vestigi. A més, es veuen fresques. Les han tallades amb un instrument esmussat, cosa força improbable si ho hagués fet un estudiant de medicina. L’àcid fènic o els alcohols rectificats serien els agents conservants més propis de la pràctica mèdica, no pas la sal borda. Insisteixo que això no és cap broma pesada, sinó que estem investigant un crim seriós.

Una vaga emoció em va recórrer en sentir les paraules del meu company i veure la severa solemnitat que enduria les seves faccions. Aquest brutal preliminar semblava ocultar algun horror estrany i inexplicable subjacent en un segon pla. Lestrade, en canvi, sacsejà el cap com aquell qui n’està només convençut a mitges.

—Hi ha objeccions que s’oposen a la teoria de la broma, sens dubte —va dir—, però hi ha raons molt més sòlides en contra de l’altra. Sabem que aquesta dona ha menat una vida tranquil·la i respectable a Penge i després aquí durant els darrers vint anys. Amb prou feines ha sortit de casa tot un dia en tot aquest temps. Com diantre, doncs, podria cap criminal enviar-li les proves de la seva culpabilitat, sobretot si tenim en compte que, llevat que sigui una actriu consumada, sap tan poca cosa d’aquest cas com nosaltres?

—Vet aquí el problema que hem de resoldre —respongué Holmes—, i jo, per la meva part, l’abordaré entenent que el meu raonament és correcte i que s’ha comès un doble assassinat. Una d’aquestes orelles correspon a una dona, és petita, ben formada i perforada per una arracada. L’altra pertany a un home, és colrada, descolorida i foradada també per una arracada. Aquestes dues persones deuen ser mortes, o en cas contrari n’hauríem sentit a parlar abans. Avui és divendres. El paquet va ser enviat el matí del dijous. La tragèdia, per tant, va ocórrer dimecres o dimarts, o bé abans. Si ambdues persones varen ser assassinades, qui si no el seu assassí hauria enviat aquesta prova del seu treball a Miss Cushing? Podem donar per cert que el remitent del paquet és l’home que cerquem. Però devia tenir algun motiu de pes per a enviar aquest paquet a Miss Cushing. Quin motiu podia ser? Tal vegada havia de dir-li que l’acció s’havia comès, o potser pretenia de ferir-la. Però en aquest cas ella sabria de qui es tracta. Ho sap? Ho dubto molt. Si ho sabes, a sant de què hauria avisat la policia? Podria haver cremat les orelles, i ningú no n’hauria sabut res. Això és el que hauria fet si hagués volgut protegir el criminal. Però si no desitgés protegir-lo, aleshores ens n’hauria dit el nom. Aquí hi ha un nus que hem de desembullar.

Holmes havia estat enraonant amb veu alta i apressada, mirant amb expressió absent per damunt de la tanca del jardí, però ara s’havia posat dret d’un salt i es dirigia cap a la casa.

—He de formular algunes preguntes a Miss Cushing —va anunciar.

—En aquest cas, puc deixar-vos aquí —digué Lestrade—, perquè tinc un altre cas pendent. Crec que Miss Cushing no té res a dir que jo no sàpiga. Em trobareu a la comissaria local.

—Ja us vindrem a veure de camí cap al tren —respongué Holmes.

Instants després, ell i jo ens trobàvem de nou a la saleta del davant, on la impassible dama continuava treballant sobre el teler. El va deixar sobre la falda així que vàrem entrar, i ens observà amb els seus ulls blaus, honestos i penetrants.

—Estic convençuda, senyor —va explicar—, que aquest afer és fruit d’una equivocació, que no tenien intenció d’enviar-me el paquet a mi. He dit això mateix més d’una vegada al cavaller de Scotland Yard, però només fa que riure’s de mi. No tinc cap enemic al món, almenys que jo sàpiga. Així doncs, quina necessitat tindria ningú de fer-me víctima d’aquesta mala passada?

—Començo a compartir la vostra opinió, Miss Cushing —digué Holmes, mentre s’asseia al seu costat—. Crec que és més que probable…

Es va interrompre, i jo em vaig sorprendre, en girar-me, de veure que fitava el perfil de la dama amb una atenció inusitada. Sorpresa i satisfacció comparegueren un instant al rostre frisós del meu amic, però quan la dona mirà al seu voltant per esbrinar la causa del seu sobtat silenci, ell ja havia recuperat el seu posat inexpressiu de sempre. Aleshores vaig escrutar els cabells canosos i llisos de Miss Cushing, la seva gorra de punt, les arracades petites i daurades, les seves plàcides faccions, però no vaig advertir res que justifiqués l’evident entusiasme del meu company.

—Hi ha un parell de preguntes…

—Oh, ja n’estic farta, de preguntes! —exclamà Miss Cushing, impacientada.

—Vós teniu dues germanes, em sembla.

—Com ho sabeu, això?

—M’he fixat, al moment d’entrar a la sala, en un retrat que teniu sobre la lleixa de la xemeneia on s’hi veuen tres dames, una de les quals sou vós, sense cap mena de dubte, mentre que les altres dues se us assemblen tant que ningú no vacil·laria sobre el seu parentiu amb vós.

—Sí, teniu raó. Són les meves germanes, Sarah i Mary.

—I aquí, al costat del meu colze, hi ha una altra fotografia, feta a Liverpool, de la vostra germana més jove en companyia d’un home que sembla un cambrer, si jutgem pel seu uniforme Veig que era soltera, en aquella època.

—Sou molt observador.

—Forma part del meu ofici.

—Bé, doncs heu encertat. Es va casar amb Mr. Browner pocs dies després. Ell treballava a la companyia naval South American quan els varen fer aquest retrat, però se l’estimava tant que no podia suportar d’estar lluny d’ella gaire temps, i per això va acceptar una feina als vaixells de Liverpool i Londres.

—Ah! Al Conqueror, potser?

—No, al May Day, segons que em va dir l’última vegada. Jim em va venir a veure aquí una vegada. Això va ser abans que trenqués la seva promesa, perquè després bevia sempre que era en terra, i l’alcohol el convertia en un home enfollit. Ai!, va ser un dia desgraciat aquell en què tornà a agafar una copa. Primer va partir peres amb mi, en acabat es va barallar amb la Sarah, i ara que la Mary ha deixat d’escriure no sabem en quina situació es troben.

Era evident que Miss Cushing havia ensopegat amb un tema que l’amoïnava moltíssim. Com la majoria de persones que porten una vida solitària, es mostrà reservada al principi, però després va estar d’allò més comunicativa. Ens va explicar molts detalls sobre el seu cunyat cambrer, i a continuació, quan es va tocar el tema dels seus antics hostes, els estudiants de medicina, ens féu una llarga narració dels seus actes delictius, a més de dir-nos els seus noms i els dels hospitals on estudiaven. Holmes escoltava amb gran atenció, introduint alguna pregunta de tant en tant.

—Pel que fa a la vostra germana segona, Sarah —va dir—, m’estranya, que essent totes dues solteres, no visquin a la mateixa casa.

—Ah! Si coneguéssiu el caràcter de la Sarah, no us n’estranyaríeu gens. Ho vaig intentar quan vaig venir a Croydon, i vàrem viure juntes fins fa un parell de mesos, quan vàrem haver de separar-nos. No voldria dir res en contra de la meva pròpia germana, però la Sarah ha estat sempre una dona tafanera i difícil de tractar.

—Heu dit abans que es va barallar amb els vostres parents de Liverpool.

—Sí, i eren els nostres millors amics en aquell temps. Vaja, ho eren fins al punt que la Sarah es va instal·lar allí per tal de viure prop seu. I ara resulta que no es parla amb en Jim Browner. Els últims sis mesos que va passar allà no feia més que criticar la seva afecció a la beguda i els seus costums. Suposo que ell s’havia cansat de la seva tafaneria i un bon dia li devia cantar les quaranta. Així va començar tot.

—Moltes gràcies, Miss Cushing —digué Holmes, aixecant-se i fent una reverència—. Crec haver entès que la vostra germana Sarah viu ara a New Street, Wallington. Adéu-siau, i lamento molt que hàgiu estat molestada per un cas en el qual, com afirmeu, no teniu res a veure.

Quan sortíem de la casa passava un cabriolé pel carrer, i Holmes li va fer senyal perquè s’aturés.

—A quina distància es troba Wallington? —va preguntar.

—A només un quilòmetre i mig, senyor.

—Molt bé. Pugeu, Watson. Cal que piquem mentre el ferro sigui calent. Per senzill que sigui el cas, hi ha un parell de detalls molt instructius relacionats amb ell. Atureu-vos un moment a l’oficina de telègrafs, cotxer.

Holmes va enviar un breu telegrama, i es va passar la resta del trajecte reclinat sobre el respatller del seient del cabriolé amb el barret caigut sobre el nas per a protegir-se el rostre del sol. El cotxer aturà el vehicle davant una casa no gaire diferent de la que acabàvem de deixar enrere. El meu company li va manar que ens esperés, i acabava d’agafar el picador quan la porta es va obrir i un jove de posat seriós, vestit de negre i amb un barret molt lluent, comparegué al llindar.

—És a casa Miss Cushing? —preguntà Holmes.

—Miss Sarah Cushing està molt malalta —anuncià l’home—. Pateix des d’ahir uns dolors cerebrals molt greus. En la meva condició d’assessor mèdic, no puc assumir la responsabilitat d’autoritzar cap visita. Us recomano que torneu d’aquí a deu dies.

Es va posar els guants, tancà la porta, i s’allunyà carrer enllà.

—Bé, si no podem, no podem —va exclamar Holmes, alegrement.

—Potser ella tampoc no hagués pogut dir gran cosa.

—No volia pas que em digués res. Només desitjava veure-la. Això no obstant, crec que ja tinc tot el que necessito. Porteu-nos a una fonda decent, cotxer, on puguem dinar alguna cosa, i en acabat farem una visita a l’amic Lestrade a la comissaria.

Vàrem compartir un agradable dinar, durant el qual Holmes no va enraonar de res més que de violins, explicant amb gran entusiasme com havia adquirit el seu Stradivarius, que valia almenys cinc-centes guinees, a casa d’un prestamista jueu de Tottenham Court Road, per només cinquanta-cinc xelins. Això el dugué a parlar de Paganini, i ens vàrem passar més d’una hora davant una ampolla de rosat mentre ell em contava una anècdota rere l’altra d’aquell home extraordinari. La tarda ja era força avançada i la calorosa intensitat del sol s’havia convertit en una tènue vermellor quan ens presentàrem a la comissaria de policia. Lestrade ens esperava a la porta.

—Hi ha un telegrama per a vós, Mr. Holmes —va anunciar.

—Magnífic! És la resposta que esperava!

Va obrir el sobre, féu un cop d’ull al contingut del missatge, i l’entaforà a la seva butxaca.

—Tot va de primera —va dir.

—Heu esbrinat res més?

—Ho he esbrinat tot!

—Què? —Lestrade se’l va mirar amb esbalaïment—. Suposo que esteu de broma.

—Mai no he estat més seriós en tota la meva vida. S’ha comès un crim esgarrifós, i em penso que ara en coneixem tots els detalls.

—I el criminal?

Holmes va gargotejar unes paraules al dors d’una de les seves targetes de visita i la lliurà a Lestrade.

—Aquí en teniu el nom —va dir—. No podreu arrestar-lo fins demà a la nit, màxim d’aviat. Preferiria que no esmentéssiu per res el meu nom en relació amb el cas, ja que m’estimo més que m’associïn amb els crims que presenten dificultats en la seva resolució. Anem, Watson.

Sortirem plegats cap a l’estació, mentre Lestrade mirava encara, amb una expressió il·luminada al rostre, la targeta que Holmes li acabava de donar.

—El cas —digué Sherlock Holmes, mentre fumàvem un cigar aquella mateixa nit a les nostres estances de Baker Street— és un d’aquells en què, com a les investigacions que heu publicat amb els títols de «Un estudi en escarlata» i «El signe dels quatre», ens hem vist obligats a raonar a la inversa, dels efectes a les causes. He escrit a Lestrade per demanar-li que ens forneixi els detalls pendents, que només coneixerem quan hagi detingut l’home. Podeu comptar que ho aconseguirà, perquè encara que és un individu absolutament mancat de raó, és tenaç com un buldog, i és precisament aquesta tenacitat el que li ha permès d’assolir un càrrec de responsabilitat a Scotland Yard.

—De manera que el vostre cas encara no és tancat —vaig fer jo.

—És gairebé tancat en els aspectes essencials. Sabem qui és l’autor de la repugnant acció, per bé que encara en desconeixem una de les víctimes. Dono per descomptat que vós us heu format les vostres pròpies conclusions.

—Crec que el tal Jim Browner, cambrer d’un vaixell de Liverpool, és l’home de qui sospiteu.

—Oh! És més que una sospita.

—I tanmateix no hi veig més que indicis molt vagues.

—Per a mi, ben al contrari, no pot ser més evident. Permeteu-me que reconstrueixi els passos principals. Hem afrontat el cas, com recordareu, amb la ment completament buida, la qual cosa és sempre un avantatge. No havíem bastit cap mena de teoria. Senzillament, hem acudit allí per observar i treure deduccions de les nostres observacions. Què hem vist, en primer lloc? Una dama molt plàcida i respectable, aparentment sense secrets, i una fotografia que m’ha demostrat que tenia dues germanes més joves. Se m’ha acudit de sobte que la capsa podia haver estat destinada a una d’elles. He deixat la idea de banda perquè així podia ser refutada o confirmada quan creguéssim convenient. Després hem sortit al jardí, com també recordareu, i hem vist el singular contingut de la capseta groga.

»El cordill era de la mateixa qualitat que l’emprat pels mariners en els vaixells, i de seguida he sentit com entrava una alenada de brisa marina a la nostra investigació. Quan m’he fixat que el nus era d’una faiçó popular entre els mariners, que el paquet havia estat enviat des d’un port, i que l’orella masculina era perforada per una arracada, cosa força més habitual entre la gent de mar que entre els qui vivim en terra, he tingut la certesa que tots els actors de la tragèdia havien d’estar relacionats amb el mar.

»Quan he procedit a examinar l’adreça del paquet m’he adonat que anava destinat a Miss S. Cushing. Doncs bé, la germana més gran havia de ser, per descomptat, Miss Cushing, i encara que la seva inicial era “S.”, també podia correspondre a una de les altres dues. En aquest cas, hauríem d’encetar la investigació des d’una nova base. Així doncs, he entrat a la casa amb la intenció d’aclarir aquest punt. Em disposava a assegurar a Miss Cushing que havia estat víctima d’una confusió quan, ja ho recordareu, m’he interromput de sobte. El fet és que acabava de veure una cosa que m’ha provocat una enorme sorpresa, i que estrenyia, alhora, en gran mesura el terreny de les nostres perquisicions.

»En la vostra qualitat de metge, Watson, sabeu que no hi na cap part del cos que variï tant com l’orella humana. Cada orella es, per norma general, força distintiva, i difereix de totes les altres. A l’Anthropological Journal de l’any passat trobareu dues breus monografies signades per mi sobre aquest tema. He examinat, per tant, les orelles de la capsa des d’una perspectiva d’expert, i n’he advertit acuradament les peculiaritats anatòmiques. Imagineu-vos, doncs, la meva sorpresa quan, en observar Miss Cushing, m’he adonat que la seva orella es corresponia exactament amb l’orella femenina que acabava d’inspeccionar. La cosa anava molt més enllà de la pura coincidència. S’hi veia el mateix escurçament del pavelló, la mateixa curvatura àmplia del lòbul superior, la mateixa circumvolució del cartílag intern. Es tractava, en tots els aspectes essencials, de la mateixa orella.

»Com és lògic, he valorat de seguida l’enorme importància d’aquesta observació. Era evident que la víctima era un parent consanguini, i probablement molt pròxim. Llavors he començat a enraonar-li de la seva família, i ja recordareu que no ha trigat a facilitar-nos dades d’inapreciable valor.

»En primer lloc, el nom de la seva germana és Sarah, que ha canviat de domicili fa poc, de manera que era ben evident com s’havia produït l’error i qui era el veritable destinatari del paquet. Després ens ha parlat d’aquell cambrer, casat amb la tercera germana, i ens hem assabentat que havia tingut en altre temps tan bona relació amb Miss Sarah que aquesta s’havia, de fet, instal·lat a Liverpool per viure a prop dels Browner, però que una discussió posterior els havia dividit. Aquesta disputa havia interromput tota comunicació entre ells durant uns mesos, de manera que si Browner hagués tingut ocasió d’adreçar un paquet a Miss Sarah, ho hauria fet, sens dubte, al seu anterior domicili.

»El nus havia començat a desfer-se amb rapidesa. Ens havíem assabentat de l’existència del cambrer, un home impulsiu, de passions intenses —no oblideu que va renunciar a un càrrec molt superior per tal d’estar més a prop de la seva esposa— i subjecte, a més, a rampells ocasionals a causa de la beguda. Teníem motius per a creure que la seva esposa havia estat assassinada, i que un home —probablement un mariner— havia estat assassinat al mateix temps. La gelosia, per descomptat, s’insinuava de seguida com a mòbil del crim. I per què havien d’enviar aquestes proves del delicte a Miss Sarah Cushing? Probablement perquè durant la seva estada a Liverpool devia haver tingut alguna participació en els esdeveniments que varen desencadenar la tragèdia. Fixeu-vos que aquella companyia naviliera serveix els ports de Belfast, Dublín i Waterford. Així doncs, suposant que Browner hagués comès el crim i s’hagués embarcat tot seguit a bord del seu vapor, el May Day, Belfast seria el primer lloc des d’on hagués pogut enviar el macabre paquet.

»Arribats en aquest punt, era lògicament possible una segona solució, i per bé que jo la considerava molt improbable, estava decidit a elucidar-la abans d’anar més lluny. Un amant frustrat podia haver matat Mr. i Mrs. Browner, en el qual cas l’orella masculina correspondria al marit. Hi havia objeccions força importants a aquesta teoria, però tot i així era concebible. En conseqüència, he enviat un telegrama al meu amic Algar, de la policia de Liverpool, i li he demanat que esbrinés si Mrs. Browner era a casa i si Browner havia marxat a bord del May Day. Després hem fet cap a Wallington per visitar Miss Sarah.

»Hagués estat curiós, en primer lloc, constatar fins a quin punt l’orella de la família s’ha reproduït en ella. Després, és clar, podia facilitar-nos una informació molt interessant, però jo no confiava pas gaire que ho fes. Devia haver-se assabentat del cas el dia abans, ja que tot Croydon n’anava ple, i només ella podia comprendre qui havia de ser el destinatari del paquet. Si hagués volgut ajudar la justícia, a aquestes altures probablement s’hauria posat ja en contacte amb la policia. Tanmateix, no teníem més remei que veure-la, i per això hem comparegut al seu domicili. Aleshores hem vist que la notícia de l’arribada del paquet —perquè la seva malaltia datava d’aquell moment— li havia causat una commoció tan intensa que li havia provocat una encefalitis. Era més clar que mai que n’havia entès el significat complet, però era igualment clar que hauríem d’esperar un cert temps abans no pogués prestar-nos ajut.

»Això no obstant, podíem prescindir perfectament d’aquesta ajuda. Les nostres respostes ens esperaven a la comissaria de policia, per tal com jo havia demanat a Algar que me les enviés allí. Res no podia ser més concloent. La casa de Mrs. Browner era tancada des de feia més de tres dies, i el veïnat opinava que la dama havia viatjat al sud per veure els seus parents. El personal de l’oficina de la companyia naviliera confirmava que Browner havia salpat a bord del May Day, i calculo que arribarà al Tàmesi demà a la nit. Quan el nostre home desembarqui serà rebut per l’obtús però decidit Lestrade, i no dubto que aleshores podrem completar tots els detalls que queden per explicar.

Sherlock Holmes no fou defraudat en les seves expectatives. Dos dies després rebia un sobre voluminós amb una breu nota del detectiu oficial i un document escrit a maquina que ocupava uns quants folis.

—Lestrade l’ha enxampat —anuncià Holmes, aixecant els ulls del paper cap a mi—. Potser us interessaria sentir el que diu.

«Apreciat Mr. Holmes: Seguint el pla preparat per a comprovar les nostres teories» —el tractament en segona persona del plural sona un xic pretensiós, no us sembla, Watson?—, «vaig comparèixer ahir a les 18.00 al moll Albert i vaig abordar el vapor May Day, pertanyent a la Liverpool, Dublin and London Steam Packet Company. Per mitjà d’un interrogatori, vaig esbrinar que a bord hi havia un cambrer anomenat James Browner, que en el decurs del viatge s’havia captingut d’una forma tan desacostumada que el capità s’havia vist forçat a relegar-lo de les seves obligacions. Quan vaig baixar al seu camarot, el vaig trobar assegut sobre una arca, amb el cap enfonsat entre les mans, bransolejant-se endavant i endarrere. És un home gran i corpulent, ben afaitat i molt bru, semblant a Aldridge, el que ens va ajudar en el cas de la bugaderia falsa. Es va sobresaltar quan li vaig llegir els càrrecs, i jo em vaig posar el xiulet als llavis per cridar un parell d’agents de la policia fluvial, que eren darrere la cantonada, no semblà veure’s amb cor de resistir-se, i va estendre els braços en silenci perquè li posés les manilles. El vàrem dur a comissaria juntament amb l’equipatge, perquè crèiem que podia contenir alguna cosa comprometedora. Tanmateix, a part d’un ganivet gros i esmolat com el que tenen la majoria de mariners, no hi vàrem trobar res que el pogués involucrar en el cas. Això no obstant, va resultar que no necessitàrem cap prova, per tal com quan va comparèixer en presència de l’inspector de la comissaria va demanar paper per redactar una declaració, que fou reproduïda, per descomptat, pel nostre taquígraf. N’hem tret tres còpies, una de les quals us envio amb la present. El cas demostra ser, tal com jo he cregut en tot moment, d’allò més senzill, però us agraeixo molt que m’hàgiu ajudat en la meva investigació. Amb salutacions cordials, sincerament vostre, G. LESTRADE».

—Hum! És cert que la investigació ha resultat molt senzilla —observà Holmes—, però no crec pas que ell fos de la mateixa opinió quan va acudir a nosaltres en primera instància. Sigui com sigui, vegem què tenia a dir Jim Browner sobre el tema. Vet aquí la seva declaració, tal com la va fer davant l’inspector Montgomery a la comissaria de policia de Shadwell, que sembla tenir l’avantatge de ser literal.

«Si tinc res a dir? Sí, tinc moltes coses a dir. Vull confessar-ho tot. Podeu penjar-me, o podeu deixar-me en llibertat. M’importa un bledo el que feu de mi. Us diré que no he pogut aclucar l’ull des d’aquell moment, ni crec que pugui mai més. De vegades és la cara d’ell, però generalment és la d’ella. No em deixen tranquil ni un instant. Ell em mira amb el front arrufat i uns ulls sinistres, mentre que ella posa cara de sorpresa. Sí, pobreta meva, bé podia estar sorpresa de llegir la mort en un rostre que rara vegada li havia expressat res que no fos amor.

»Però va ser culpa de la Sarah, i tant de bo la maledicció d’un home condemnat li porti la pesta i li podreixi la sang a les venes! No és que vulgui justificar-me. Sé que havia tornat a beure, com la mala bèstia que sóc. Però ella m’ho hauria perdonat; hauria restat tan unida a mi com una corda a un piló si aquella dona no hagués gosat enfosquir la nostra porta. Perquè la Sarah Cushing m’estimava —aquest és el quid de la qüestió—, m’estimava, fins que tot el seu amor es va convertir en un odi metzinós en adonar-se que jo pensava més en una petjada de la meva esposa al fang que no pas en tota ella en cos i ànima. «Eren tres germanes. La gran era una bona dona, la segona era un dimoni i la tercera era un àngel. La Sarah tenia trenta-tres anys i la Mary vint-i-nou quan ens vàrem casar. Érem molt feliços quan ens instal·làrem a la nostra llar, i en tot Liverpool no hi havia dona més bona que la meva Mary. Després, vàrem rebre la Sarah a casa per una setmana, però la setmana es va convertir en un mes, i una cosa va dur l’altra, fins al punt que al cap d’un temps ja era com un membre més de la nostra família.

»Jo era cap de cambrers en aquella època, fèiem una mica de diners i tot era d’allò més prometedor. Déu meu, qui s’hauria imaginat llavors que acabaríem així! Qui s’ho hauria pogut imaginar!

»Molt sovint jo anava a casa els caps de setmana, i de vegades, si el vaixell havia de restar a port per a carregar-lo disposava de tota una setmana lliure, i d’aquesta manera veia la meva cunyada Sarah força sovint. Era una dona alta i atractiva, bruna, brusca i apassionada, que duia la testa erguida amb posat arrogant i una vivor als ulls com una guspira de pedra foguera. Però quan la petita Mary era allà, jo no pensava per res en la seva germana, i això ho juro tal com confio en la misericòrdia de Déu.

»M’havia semblat de vegades que a la Sarah li agradava estar a soles amb mi, o bé em convidava a sortir a fer un tomb amb ella, però jo no havia sospitat mai res. Però una tarda vaig obrir els ulls. Havia arribat a casa procedent del vaixell, i em vaig trobar que la meva esposa havia sortit però en canvi hi havia la Sarah. “On és la Mary”, li vaig preguntar. “Oh, ha sortit a pagar unes factures.” Jo estava impacient, i passejava per l’habitació amunt i avall. “No pots ser feliç ni cinc minuts sense la Mary, Jim?”, va dir ella. “No és cap compliment gaire galdós que no t’acontentis amb la meva companyia una estoneta tan curta.” “Tens raó, noia”, vaig respondre, estenent-li una mà en un gest amable, però la Sarah me la va agafar d’una revolada entre les seves, que cremaven com si estigués enfebrada. La vaig mirar als ulls i ho vaig veure tot clar. Ella no tenia cap necessitat d’enraonar, i jo tampoc. Vaig arrufar el front i en vaig retirar la mà. Ella es va quedar al meu costat un moment, i tot seguit va alçar una mà i em va acaronar l’espatlla. “Tranquil·litza’t, Jim, amic meu!”, va fer, i amb una mena de rialla burleta va sortir de l’habitació.

»Doncs bé, a partir d’aquell dia la Sarah em va odiar amb totes les seves forces, i és una dona capaç d’odiar molt. Vaig ser un beneit a deixar que continués vivint amb nosaltres, un beneit ofuscat, però no n’hi vaig comentar res a la Mary, perquè sabia que li faria mal. Les coses anaven igual que abans, però al cap d’un temps vaig començar a advertir un cert canvi en la mateixa Mary. Havia estat sempre una dona confiada i innocent, però ara es mostrava més susceptible i recelosa, em preguntava on havia estat i què havia fet, a qui enviava cartes, què duia a les butxaques, i moltes foteses més. Cada dia estava més estranya i irritable, i teníem discussions trivials per coses sense importància. Jo em sentia aclaparat per aquesta situació. Ara, la Sarah m’evitava, però ella i la Mary eren poc menys que inseparables. Ara ja sé que la Sarah conspirava, intrigava i feia ballar el cap de la meva esposa contra mi, però jo era un tros d’ase tan gran que no podia entendre-ho. Em varen rebaixar del meu lloc de cap de cambrers i vaig començar a beure de bell nou, però em penso que no ho hauria fet si la Mary hagués estat la mateixa de sempre. Ara tenia motiu d’estar disgustada amb mi, i la distància entre nosaltres es va anar fent cada vegada més gran. Llavors va aparèixer en escena aquell tal Alec Fairbairn, i la situació va empitjorar molt més.

»Era per a veure la Sarah que es va presentar a casa la primera vegada, però ben aviat seria per a veure’ns a nosaltres, ja que era un home dotat d’un caràcter encisador, que feia amistats pertot. Era un individu impetuós, inquiet, llest i atrevit, que havia voltat mig món i li agradava enraonar de tot el que havia vist. La seva companyia era agradable, no ho negaré pas, i exhibia unes maneres molt refinades per a un mariner, la qual cosa em fa suposar que durant un cert temps devia haver viatjat més a popa que no pas al castell de proa. Es va passar un mes entrant i sortint de casa, i ni una sola vegada vaig sospitar res dolent de les seves maneres amanyagadores i arteres. Un dia, però, passa quelcom que me’n va fer desconfiar, i a partir d’aleshores la meva pau se’n va anar en orris.

»Va ser també una fotesa. Jo m’havia presentat a casa per sorpresa, i en entrar al saló vaig veure un somriure de benvinguda al rostre de la meva esposa. Però en adonar-se que era jo, el somriure es va esborrar i ella es va apartar amb una expressió decebuda. Amb això ja en vaig tenir prou. Estava segur que m’havia confós amb l’Alec Fairbairn. Si l’hagués vist en aquell moment l’hauria matat, perquè sempre m’he comportat com un boig quan he perdut els estreps. La Mary va advertir una expressió endimoniada als meus ulls i es va precipitar cap a mi agafant-me per la màniga. “No, Jim, no!”, va exclamar. “On és la Sarah?”, vaig preguntar jo. “A la cuina”, em va respondre. “Sarah”, vaig dir, mentre entrava a la cuina, “aquest tal Fairbairn no tornarà a posar els peus a casa meva”. “Per què no?”, va replicar ella. “Perquè jo ho mano.” “Oh!”, va exclamar la Sarah, “doncs si els meus amics no són dignes d’aquesta casa, jo tampoc no ho sóc”. “Fes el que vulguis”, li vaig dir, “però si en Fairbairn torna a treure el cap per ací, t’enviaré una orella seva com a record”. Crec que la meva expressió la va espantar, perquè no va fer cap més comentari i aquella mateixa tarda se’n va anar de casa meva.

»Bé, a hores d’ara no sé si hi havia pura malícia, en aquella dona, o bé pretenia tornar-me contra la meva esposa animant-la a portar-se malament. Sigui com sigui, es va comprar una casa a només dues travessies de la nostra, i llogava habitacions als mariners. En Fairbairn s’hi hospedava sovint, i la Mary hi anava a prendre el te amb la seva germana i ell. No sé pas amb quina freqüència ho feia, però un dia la vaig seguir i, quan vaig comparèixer a la porta, en Fairbairn va saltar el mur del jardí de darrere com el perfecte covard que era. Vaig jurar a la meva dona que la mataria si tornava a trobar-la en companyia d’ell, i me la vaig endur a casa gemegant, tremolant i pàl·lida com un full de paper. Ja no hi havia cap vestigi d’amor entre nosaltres. M’adonava que ella m’odiava i em temia, i quan aquest pensament m’empenyia a la beguda, la Mary, a més, em menyspreava.

»En fi, la Sarah va decidir que no podia guanyar-se be la vida a Liverpool, de manera que va tornar, pel que tinc entès, a Croydon a viure amb la seva germana gran. Tot i amb això, la situació no va pas canviar gaire a casa meva. I finalment ha arribat aquesta última setmana, i amb ella la desgràcia i la ruïna.

»Tot va anar com ara explicaré. Havíem salpat amb el May Day per a un viatge de set dies, però una biga es va trencar i va malmetre una de les nostres vaixelles, de manera que vam haver de romandre a port durant dotze hores. Vaig desembarcar i vaig fer cap a casa, pensant en la sorpresa que donaria a la meva esposa, i confiant que potser s’alegraria de veure’m tan aviat. Aquests eren els meus pensaments quan vaig embocar el carrer de casa, i en aquell moment va passar un cabriolé pel meu davant. Hi anava ella, asseguda al costat d’en Fairbairn, tots dos xerrant i rient sense ni tan sols adonar-se de la meva presència mentre els veia passar de la vorera estant.

»Us asseguro, i us en dono paraula d’honor, que des d’aquell instant ja no vaig ser responsable dels meus actes, i tot plegat em sembla un malson confús quan ho recordo. Jo havia estat bevent molt en els últims temps, i les dues coses juntes em varen trastocar el cervell. Ara noto una mena de palpitació dins el cap, com un martell d’estibador, però aquell matí era com si tingués totes les cascades del Niàgara brunzint a les meves orelles.

»Bé, vaig fer mitja volta i vaig arrencar a córrer darrere el cotxe. Duia un feixuc bastó de roure a la mà, i us ben asseguro que en un primer moment vaig pensar a utilitzar-lo. Però mentre corria vaig decidir canviar d’astúcia, i em vaig endarrerir un xic per seguir-los sense que ells em veiessin. No trigaren a baixar davant l’estació de ferrocarril. Hi havia una gran gernació a les immediacions de les taquilles, la qual cosa em va permetre d’acostar-me força a ells sense que se n’adonessin. Varen comprar dos bitllets per a New Brighton. Jo vaig fer el mateix, però em vaig instal·lar tres vagons darrere el seu. Quan hi vàrem arribar, ells varen enfilar el passeig marítim, i jo no em vaig mantenir mai a més de cent metres de tots dos. Després varen llogar una barca de rems per fer-hi un tomb, ja que era un dia molt calorós i segurament creien que estarien més frescos a l’aigua.

»Era com si me’ls haguessin posat a les mans. Hi havia una mica de boira, i no es veia res a uns pocs centenars de metres. Vaig llogar una barca per a mi, i vaig remar darrere seu. Podia veure el solc de la seva embarcació, però avançaven quasi al mateix ritme que jo, i ja devien haver-se allunyat més d’una milla de la costa quan vaig aconseguir d’enxampar-los. La boira era com una cortina que ens envoltava, i tots tres hi érem al bell mig. Déu meu, podré oblidar mai l’expressió dels seus rostres en veure qui anava a la barca que se’ls acostava? Ella es va posar a xisclar. Ell renegava com un condemnat, i em va amenaçar amb un rem, car devia llegir la mort a la meva mirada. Vaig passar pel costat de la seva barca i vaig descarregar el basto, que li va esclafar el cap com un ou. Potser, tot i la meva follia, hauria perdonat la Mary, però ella el va voltar amb els seus braços, cridant-lo i dient-li “Alec”. Vaig atacar de nou, i ella es va ensorrar al seu costat. Jo era aleshores com una bèstia salvatge que hagués tastat la sang. Si la Sarah hagués estat allí, com hi ha Déu que hauria acabat com ells. Vaig treure el meu ganivet, i… bé, ja està! Ja he dit prou. Vaig experimentar una mena de joia irracional en imaginar com se sentiria la Sarah en veure aquelles proves del que havia aconseguit amb la seva tafaneria. Després vaig lligar els cossos a la barca, vaig arrencar un tauló de l’empostissat, i em vaig quedar allí fins que se n’hagueren anat al fons. Sabia perfectament que el propietari creuria que s’havien perdut enmig de la boira i s’havien endinsat en mar. Em vaig rentar, vaig fer cap a terra, i vaig embarcar al meu vaixell sense que ningú pogués sospitar el que havia passat. Aquella mateixa nit vaig preparar el paquet per a la Sarah Cushing, i l’endemà el vaig enviar des de Belfast.

»Aquí teniu tota la veritat. Podeu penjar-me, o feu el que vulgueu de mi, però no em podreu pas castigar més del que ja he estat castigat. No puc cloure els ulls sense veure aquelles dues cares mirant-me…, mirant-me com em varen mirar quan la meva barca se’ls acostava entre la boira. Jo els vaig matar a l’acte, però ells m’estan matant lentament, i si torno a passar una altra nit com les darreres enfolliré o moriré abans no arribi el matí. No em tancareu pas en una cel·la tot sol, oi, senyor? No ho feu pas, per pietat, i desitjo que en el dia de la vostra agonia us tractin com em tracteu vós ara».



—Quin sentit té tot plegat, Watson? —preguntà Holmes, solemnement, mentre deixava el document sobre la taula—. Què se n’ha tret d’aquest cúmul de desgràcies, violència i por? Havia de tendir a algun fi, o al contrari el nostre univers es regeix per les lleis de l’atzar, la qual cosa és inconcebible? Però… quin fi? Aquest és el gran problema persistent, la resposta al qual és més lluny que mai de la raó humana.





3. EL CERCLE ROIG





I


—Bé, Mrs. Warren, no veig pas que hi hagi cap motiu concret perquè estigueu intranquil·la, ni entenc tampoc per què jo, que valoro el meu temps en gran mesura, hauria d’intervenir en aquest afer. El cert és que tinc altres assumptes de què ocupar-me.

Havent dit això, Sherlock Holmes va tornar la seva atenció al voluminós llibre de retalls on estava classificant i arxivant una part del seu material més recent.

Però la dispesera tenia l’obstinació, i l’astúcia, pròpies de la condició femenina. Defensava els seus interessos amb fermesa.

—L’any passat vàreu resoldre un cas a un dels meus hostes —va dir—, a Mr. Fairdale Hobbs.

—Ah, sí…, un cas molt senzill.

—Però ell no deixava de parlar-ne mai…, de la vostra cortesia, senyor, i de la manera com vàreu posar llum enmig de la foscor. Jo recordava les seves paraules quan em trobava envoltada de dubtes i de foscor. Sé que podríeu fer-ho només que volguéssiu.

Holmes era accessible pel flanc de la llagoteria, i també, si he de fer-li justícia, pel de l’amabilitat. Aquestes dues forces combinades varen fer que deixés el pinzell d’engomar amb un sospir de resignació i es repengés a la cadira.

—Està bé, està bé, Mrs. Warren, escoltem de què va. No us importa que fumi, veritat? Gràcies. Watson, passeu-me els llumins, si us plau. Si no he entès malament, esteu capficada perquè el vostre nou hoste roman a les seves habitacions i no el podeu veure. Valga’m Déu, Mrs. Warren! Si jo visqués a casa vostra, sovint no em veuríeu durant setmanes.

—No ho dubto pas, senyor, però això és diferent. Estic espantada, Mr. Holmes. No puc dormir de por. Sentir el seu pas apressat amunt i avall des de primera hora del matí fins a ben entrada la nit, i no aconseguir més que entreveure’l un instant… és més del que puc suportar. El meu marit n’està tan inquiet com jo, però ell es passa tot el dia a la feina, mentre que jo m’he de quedar a casa. Per què s’amaga? Què deu haver fet? Exceptuant la noia, estic tota sola a la casa amb ell, i és més del que els meus nervis poden resistir.

Holmes s’estirà endavant i col·locà els dits, llargs i esprimatxats, sobre l’espatlla de la dona. Tenia un poder tranquil·litzador gairebé hipnòtic, quan volia. L’expressió d’angoixa va desaparèixer dels ulls de la dispesera, i les seves alterades faccions recuperaren l’aspecte habitual. Mrs. Warren es va asseure a la cadira que ell li indicà.

—Si he d’ocupar-me del cas, cal que m’assabenti de tots els detalls. Preneu-vos el temps necessari per a pensar. L’aspecte més insignificant pot ser de gran transcendència. Heu dit que l’home en qüestió va arribar fa deu dies, i que us va pagar una quinzena de pensió completa, no és això?

—Em va preguntar quines eren les meves condicions, senyor. Jo li vaig demanar cinquanta xelins la setmana. Hi ha una petita sala d’estar i un dormitori complets al pis de dalt de la casa.

—I bé?

—Ell va dir: «Us pagaré cinc lliures la setmana si accepteu les meves condicions». Jo sóc una dona pobra, senyor, i Mr. Warren guanya poc, de manera que els diners signifiquen molt per a mi. Es va treure un bitllet de deu lliures de la cartera i me’l va donar a l’acte. «Rebreu el mateix cada quinzena durant una llarga temporada si accepteu les condicions que us explicaré», em va dir. «Si no, ja no tindré res més a veure amb vós».

—Quines eren les condicions?

—Bé, senyor, eren que li lliurés una clau de la casa. Em va semblar bé. Els meus hostes solen tenir-ne. També, que el deixessin del tot tranquil, i mai, sota cap concepte, no el molestés ningú.

—No hi ha res extraordinari en això, no us sembla?

—Amb moderació, certament, senyor. Però aquesta situació fuig totalment de la moderació. Ha estat allà tancat deu dies, i ni Mr. Warren, ni jo, ni la noia no hem tingut ocasió de veure’l. Podem sentir el repic apressat de les seves passes amunt i avall, amunt i avall, al matí, a la tarda i a la nit, però tret de la primera nit no ha tornat a sortir de casa.

—Oh, de manera que va sortir la primera nit, oi?

—Sí, senyor, i va tornar molt tard…, després que tots ens haguéssim retirat a dormir. Em va dir quan es va haver instal·lat a les habitacions que tornaria tard, i em va demanar que no barrés la porta. El vaig sentir pujar l’escala tocada la mitjanit.

—Però… i els àpats?

—Em va donar instruccions concretes perquè sempre, quan ell truqués, li deixéssim el menjar sobre una cadira, davant la porta de la seva cambra. Després torna a trucar quan ha acabat, i recollim la safata a la mateixa cadira. Si necessita res més, ho imprimeix sobre un full de paper i ens el deixa.

—Ho imprimeix, dieu?

—Sí, senyor, amb un llapis. Només la paraula, res més. Aquí tinc un full que he portat per mostrar-vos-el: «SABÓ». Vet aquí un altre: «LLUMÍ». Aquest el va deixar el matí del primer dia: «DAILY GAZETTE». Li porto aquest diari juntament amb l’esmorzar cada matí.

—Valga’m Déu, Watson! —exclamà Holmes, observant amb enorme curiositat els papers de format foli que la dispesera acabava de passar-li—. Això és realment un xic inhabitual. La reclusió, la puc entendre, però… quin sentit tenen aquestes paraules impreses? La impressió és un procediment matusser. Per què no escriu? Què podria suggerir aquest fet, Watson?

—Que desitgi amagar la seva escriptura.

—Però per què? Què pot importar-li que la seva dispesera vegi una mostra de la seva escriptura? Tanmateix, pot ser el que dieu. D’altra banda, quin és el motiu d’aquests lacònics missatges?

—No en tinc ni idea.

—Obre un camp molt interessant a l’especulació intel·ligent. Les paraules són fetes amb un llapis força comú, de punta gruixuda i color violeta. Fixeu-vos que el paper ha estat estripat d’un costat un cop feta la impressió, de manera que a la «S» de «SABÓ» li manca un tros. Suggerent, Watson, no creieu?

—Un acte de precaució?

—Exacte. És evident que hi havia alguna marca, alguna ditada, quelcom que podria aportar una pista sobre la identitat d’aquesta persona. Molt bé, Mrs. Warren, ens heu dit que l’home era d’estatura mitjana, bru i barbut. Quina edat deu tenir?

—És jove, senyor. No deu haver superat la trentena.

—Me’n podríeu facilitar algun detall més?

—Enraonava un anglès molt correcte, senyor, i tanmateix, pel seu accent vaig creure que era estranger.

—Anava ben vestit?

—Molt elegant, senyor. Duia un vestit fosc…, molt discret.

—Us va donar cap nom?

—No, senyor.

—Ha rebut cartes o cap visita?

—No.

—Però segurament vós o la minyona deveu entrar algun mati a endreçar-li l’habitació…

—No, senyor, se n’ocupa ell tot sol.

—Diantre! Això sí que és ben singular. Què podeu dir-me’n del seu equipatge?

—Duia una bossa grossa de color marró…, res més.

—Bé, no sembla pas que hi hagi gaire material que ens pugui ajudar en la investigació. Dieu que no ha sortit res d’aquella habitació…, res en absolut?

La dispesera va treure un sobre de la seva bossa de mà. Del sobre varen caure dos llumins gastats i una burilla de cigarreta damunt la taula.

—Eren a la seva safata avui al matí. Ho he portat perquè he sentit a dir que vós podeu llegir grans coses en els objectes més petits.

Holmes va arronsar les espatlles.

—No hi ha res a llegir, aquí —va respondre—. Els llumins han estat emprats, naturalment, per a encendre cigarretes. Això és evident per la curtària de l’extrem cremat. Per a encendre una pipa o un cigar es consumeix la meitat d’un llumí. Però, valga’m Déu! Aquesta burilla de cigarreta és certament curiosa. Heu dit que el cavaller que ens ocupa duia barba i bigoti?

—Sí, senyor.

—No ho entenc. Jo diria que només un home ben rasurat s’ho hauria pogut fumar, això. Vaja, Watson, fins i tot un bigoti modest com el vostre s’hauria socarrimat.

—Un broquet? —vaig suggerir jo.

—No, no; la punta es veu embolicada. Suposo que no deu pas haver-hi dues persones, en aquella cambra, Mrs. Warren.

—No, senyor. De fet, aquest home menja tan poc que sovint em pregunto com pot sobreviure.

—Bé, em sembla que hauríem d’esperar a tenir una mica més de material. Al capdavall, aquest individu no us ha donat pas motius de queixa. N’heu rebut els diners del lloguer, i no és pas un hoste conflictiu, per bé que sí un xic estrany. Us paga bé, i si s’estima més romandre amagat no és pas res que us afecti directament. No tenim cap pretext per a ficar-nos en la seva vida privada mentre no hi hagi algun motiu per a creure que realitza alguna activitat criminal. M’he fet càrrec del cas, i ja no l’abandonaré. Manteniu-me al corrent de les novetats que es puguin produir, i confieu en el meu ajut en cas de necessitat.

»Hi ha, certament, alguns punts d’interès en aquest cas, Watson —va observar el meu amic, després que la dispesera ens hagués deixat—. Podria ser, és clar, un cas trivial…, una excentricitat personal; o bé podria tenir un fons molt més profund del que sembla vist per fora. El primer que se m’acut és la possibilitat evident que la persona que ocupa ara aquelles dependències sigui del tot diferent de la que les va llogar.

—Per què ho creieu, això?

—Bé, deixant banda la burilla de cigarreta, no us sembla significatiu el fet que l’única vegada que l’hoste surt és immediatament després de llogar l’habitació? Torna —o, si més no algú torna— quan tots els testimonis són al llit. No tenim cap prova que la persona que tornés fos la mateixa que havia sortit. A més a més, l’home que va llogar l’habitació enraonava correctament l’anglès. L’altre, en canvi, imprimeix «llumí» quan hauria d’haver imprès «llumins». Puc imaginar que trobés la paraula en un diccionari, els quals faciliten el substantiu però no pas la forma del plural. El seu estil lacònic deu servir per a amagar la manca de coneixement de la llengua anglesa. Sí, Watson, hi ha bones raons per a sospitar que s’ha esdevingut una substitució d’hostes.

—Però, amb quin possible objectiu?

—Ah! Aquí rau el nostre problema. Hi ha una línia d’investigació força òbvia. —Va agafar el voluminós llibre on arxivava, dia rere dia, els anuncis referents a assumptes personals que publicaven els diversos diaris de Londres—. Diantre! —va exclamar, mentre passava pàgines—. Quin concert de gemecs, plors i queixes! Quin calaix de sastre d’esdeveniments singulars! Però ben segur que és el terreny de caça més valuós que hagi trobat mai un estudiós de l’inhabitual. Aquesta persona està sola, i és inaccessible per carta sense infringir l’absoluta intimitat que desitja. Com se li pot fer arribar cap notícia o missatge des de fora? Lògicament, mitjançant un anunci publicat a la premsa. No sembla haver-hi cap altre procediment, i per sort només ens cal dedicar-nos a un sol diari. Vet aquí els retalls del Daily Gazette de la darrera quinzena. «Una dama amb una boa negra al Prince’s Skating Club…», aquest el podem passar per alt. «Segur que en Jimmy no trencarà el cor de la seva mare…», aquest sembla irrellevant. «Si la dama que va perdre el coneixement a l’autobús de Brixton…», no m’interessa gens. «Cada dia que passa el meu cor frisa…». Bestieses, Watson, només bestieses! Ah! Aquest resulta un poc més possible. Escolteu això: «Tingues paciència. Trobarem algun mitjà de comunicació segur. Mentrestant, tenim aquesta secció. G».. Aquest anunci va sortir dos dies després que l’hoste de Mrs. Warren arribés. Sembla plausible, no creieu? El nostre misteriós amic entén l’anglès, encara que no el sàpiga escriure. Mirem si podem trobar-hi una altra pista. Sí, aquí la tenim… tres dies més tard. «Estic fent arranjaments reeixits. Paciència i prudència. Els núvols passaran. G». Després d’això, res durant una setmana. Tot seguit ve quelcom molt més concret: «El camí s’està obrint. Si tinc ocasió d’enviar un missatge, recorda el codi convingut: una A, dues B, etc. Aviat rebràs notícies. G».. Això es va publicar al diari d’ahir, i en el d’avui no hi ha res. Tot és molt apropiat per a l’hoste de Mrs. Warren. Si esperem un xic, Watson, no dubto gens que el cas es farà més intel·ligible.

Així va ser, perquè l’endemà al matí vaig trobar el meu amic assegut davant la llar d’esquena al foc, amb un somriure d’absoluta satisfacció al rostre.

—Què us sembla això, Watson? —exclamà, recollint el diari de damunt la taula—. «Casa alta i roja amb revestiments de pedra blanca. Tercer pis. Segona finestra esquerra. Després que es faci fosc. G». Això és força precís. Crec que després d’esmorzar hauríem de fer un petit reconeixement del veïnat de Mrs. Warren. Ah, Mrs. Warren! Quines noves ens porteu aquest matí?

La nostra clienta acabava d’entrar precipitadament a la cambra amb una energia explosiva que revelava que s’havia esdevingut algun fet nou i transcendental.

—És un cas per a la policia, Mr. Holmes! —cridà la dona—. Ja en tinc prou, d’aquest color! El faré fora de casa amb el seu equipatge. He estat a punt de fer-ho directament, però he cregut oportú demanar-vos consell abans. Però ja se m’ha acabat la paciència, i ara que han atacat el meu home…

—Que han atacat Mr. Warren?

—L’han tractat abusivament, si més no.

—Però, qui l’ha tractat abusivament?

—Ah, això és el que m’agradaria saber! Ha estat aquest matí, senyor. Mr. Warren treballa de cronometrador a Morton & Waylight’s, a Tottenham Court Road. Ha de sortir cada dia de casa abans de les set. Doncs bé, aquest matí encara no havia caminat deu passes pel carrer que dos homes se li han acostat per darrere, li han tirat un abric damunt el cap i l’han ficat en un cotxe que hi havia al costat de la vorera. L’han passejat durant una hora, i en acabat han obert la porta i l’han llançat fora del cotxe. Ha quedat estès a la vora del camí, tan espantat que ni tan sols ha vist què se n’ha fet, del cabriolé. Quan ha pogut recuperar-se de l’ensurt s’ha adonat que era a Hampstead Heath. Llavors ha agafat un autobús cap a casa, i ara està reposant al sofà, mentre jo venia de dret aquí a explicar-vos el que ha passat.

—Molt interessant —va dir Holmes—. S’ha fixat en l’aspecte d’aquells homes…, els ha sentit enraonar?

—No. Està força atordit. Només sap que se l’han emportat com per art de màgia i l’han tirat del cotxe com per encanteri. Almenys hi anaven dos homes, a dins, i potser tres.

—Teniu cap motiu per a relacionar aquest atac amb el vostre hoste?

—Mireu, hem viscut allà durant quinze anys i no havia passat mai res semblant fins ara. Ja me n’he cansat, d’ell. Els diners no ho són pas tot. El trauré de casa avui mateix.

—Espereu un xic, Mrs. Warren. No feu imprudències. Començo a creure que això podria ser molt més important del que semblava a primera vista. Ara és clar que algun perill amenaça el vostre hoste. També és clar que els seus enemics, que l’estaven esperant prop de la porta de la casa, han confós el vostre marit amb ell enmig de la boirina matinal. Quan s’han adonat de l’error, s’han desempallegat de Mr. Warren. Sobre el que li haurien fet si no s’haguessin equivocat, només podem elaborar conjectures.

—Bé, i què voleu que faci, Mr. Holmes?

—Tinc una gran curiositat per veure el vostre hoste, Mrs. Warren.

—No sé pas com podríem manegar-nos-ho, fora que tireu la porta a terra. Sempre sento la clau girant al pany quan baixo l’escala després de deixar-li la safata.

—Però bé ha de sortir a recollir la safata. Podríem amagar-nos i veure’l llavors.

La dispesera va pensar un instant.

—Bé, senyor, hi ha una cambra dels mals endreços davant la seva habitació. Podria posar-hi un mirall, potser, i si us quedàveu darrere la porta…

—Excel·lent! —exclamà Holmes—. A quina hora dina?

—Pels volts de la una, senyor.

—El Doctor Watson i un servidor arribarem una mica abans d’aquesta hora. Això és, tot de moment, Mrs. Warren. Bon dia tingueu.

A dos quarts d’una ens trobàvem a les escales d’accés al domicili de Mrs. Warren, un edifici alt, esprimatxat, de maons grocs, situat a Great Orme Street, un passatge estret a la banda nord-est del British Museum. Gràcies a la seva situació pròxima a la cantonada del carrer, tenia una bona vista sobre Howe Street, amb les seves cases més pretensioses. Holmes féu una rialleta i assenyalà en aquella direcció, cap a una filera de cases residencials que sobresortien de tal manera que cridaven força l’atenció.

—Mireu, Watson! —va dir—. «Casa alta i roja amb revestiments de pedra blanca». Aquest és el senyal estàtic que s’esmentava al diari. Coneixem el lloc, i coneixem el codi, de manera que la nostra tasca hauria de ser molt senzilla. Hi ha un rètol que diu «Per llogar» en aquella finestra. És evidentment, un pis buit al qual el còmplice té accés. Bé, Mrs. Warren, com ho tenim, això?

—Ja us ho he preparat tot. Si pugeu amb mi i deixeu les botes al replà de baix, us hi portaré de seguida.

Era un amagatall excel·lent, el que ens havia arranjat. El mirall estava situat de forma estratègica, de manera que permetia veure clarament, des de la foscor, la porta que hi havia al davant. Amb prou feines ens hi havíem instal·lat, i Mrs. Warren acabava de deixar-nos, quan un repic de lluny ens anunciava que el nostre misteriós veí acabava de trucar. La dispesera va comparèixer tot seguit amb la safata, la deixà en una cadira al costat de la porta tancada i després se’n va anar amb pas feixuc. Ajupits tot junts en l’angle de la porta, vàrem clavar els ulls sobre el mirall. De sobte, mentre les passes de la dispesera s’allunyaven, se sentí el grinyol d’una clau al pany, el pom va girar, i dues mans molt primes varen sortir i recolliren la safata de la cadira. Un instant després restituïen apressadament la safata al seu lloc, i jo vaig entreveure una cara bruna, bonica i horroritzada que mirava cap a l’estreta obertura de la cambra dels mals endreços. A continuació la porta es tancà de cop, la clau girà una vegada més, i es va fer un silenci absolut. Holmes em va estirar de la màniga, i plegats vàrem baixar les escales.

—Tornaré aquest vespre —anuncià el meu company a l’expectant dispesera—. Em penso, Watson, que podem discutir aquest cas amb més comoditat a les nostres dependències.

—La meva hipòtesi, com heu pogut veure, era correcta —va dir Holmes, estarrufat a la seva butaca—. Hi ha hagut una substitució d’hostes. El que no m’esperava era que hi trobaríem una dona, i no pas una dona ordinària, Watson.

—Ens ha vist.

—Bé, ha vist alguna cosa que l’ha alarmada. Això és veritat. La seqüència general de fets és bastant clara, no us sembla? Una parella es refugia a Londres d’un perill molt terrible i imminent. La mesura d’aquest perill és el rigor de les seves precaucions. L’home, que té alguna tasca a realitzar, desitja deixar la dona en absoluta seguretat mentre la fa. No és pas un problema senzill, però l’ha solventat d’una forma original i tan efectiva que la presència d’ella no és coneguda ni tan sols per la dispesera que li subministra el menjar. Els missatges impresos, com és evident a hores d’ara, serveixen per a evitar que hom descobreixi el seu sexe mitjançant la lletra escrita. L’home no pot acostar-se a la dona, perquè si ho fes guiaria els seus enemics fins a ella. Com que no pot comunicar-se amb ella directament, recorre a la secció d’anuncis particulars d’un diari. Fins aquí, tot és ben clar.

—Però… què hi ha a la base de tot això?

—Ah, si, Watson… Rigorosament pràctic, com de costum! Que hi ha a la base de tot això? El capriciós problema de Mrs. Warren s’eixampla i assoleix un aspecte més sinistre com més hi aprofundim. L’únic que en podem dir per ara és que no es tracta d’una fugida d’enamorats convencional. Ja heu vist l’expressió al rostre de la dona davant un senyal de perill. Hem sentit a parlar, també, de l’atac comès contra el dispeser, que anava dirigit, sens dubte, contra l’hoste. Aquestes alarmes, i la desesperada necessitat de seguretat, demostren que el cas és de vida o mort. L’atac contra Mr. Warren, d’altra banda, demostra que l’enemic, sigui qui sigui, no està assabentat de la substitució de l’hoste baró per la dona. És un cas molt curiós i complex, Watson.

—Per què us hi heu implicat? Què en podeu treure, d’això?

—Que què en puc treure, dieu? És art per amor a l’art, Watson. Suposo que quan vós us vàreu doctorar començàreu a estudiar casos sense considerar cap mena de retribució, m’equivoco?

—Ho feia per a la meva educació, Holmes.

—L’educació no s’acaba mai, Watson. És una sèrie de lliçons, les més importants de les quals arriben al final. Aquest cas és instructiu. No hi ha diners ni fama a guanyar-hi, i tanmateix tinc un gran interès a treure’n l’entrellat. Quan s’hagi fet fosc estarem un graó més amunt en la nostra investigació.

Quan retornàrem a les habitacions de Mrs. Warren, la resplendor d’una tarda d’hivern a Londres s’havia espesseït en forma de cortina grisa i monòtona, esberlada només pels quadrats de llum groga de les finestres i les aurèoles difuses dels fanals de gas. Mentre observàvem des de la sala enfosquida de la casa d’hostes, una llum més tènue resplendia més amunt enmig de la negror.

—Algú es belluga en aquella habitació —va xiuxiuejar Holmes, amb el seu rostre esprimatxat i frisós enganxat al vidre de la finestra—. Sí, en puc veure l’ombra. Aquí el tenim de bell nou! Duu una espelma a la mà. Ara mira cap ací. Vol assegurar-se que ella està a l’expectativa. Ara comença a transmetre. Preneu nota del missatge, també, Watson, per tal que puguem confrontar l’un amb l’altre. Una sola llampada és una «A» segurament. Ara ve la segona lletra. Quantes n’heu comptades. Vint? Jo també. Això vol dir una «T». A T…, de moment és ben intel·ligible. Una altra «T». Deu ser l’inici de la segona paraula. Ara tenim… TENTA. Una pausa llarga. Creieu que això és tot, Watson? «ATTENTA» no té cap sentit. I tampoc és gaire millor separat en tres paraules: «AT TEN TA», llevat que «T.A». siguin les inicials d’algú. Ara hi torna! Què és això? ATTE…, dimoni!, és el mateix missatge d’abans. Curiós, Watson, molt curiós! Ara fa una nova pausa! AT…, carat, ho repeteix per tercera vegada! «ATTENTA» tres vegades! Quants cops ho repetirà? No, sembla que ja ha acabat. S’ha retirat de la finestra. Quina conclusió en traieu, Watson?

—Que és un missatge xifrat.

El meu company deixà anar una sobtada rialleta de comprensió.

—I no és pas un codi gaire obscur, Watson —va observar—. És clar que no, és italià! La «A» final implica que el missatge va adreçat a una dona. «Alerta! Alerta! Alerta!». Què us en sembla, Watson?

—Em sembla que heu encertat de ple.

—No en tinc cap dubte. És un missatge molt urgent, repetit tres vegades per a reforçar-ne el caràcter. Però, alerta amb què? Espereu un moment; s’acosta a la finestra un cop més.

Tornàrem a veure el borrós contorn d’un home ajupit i els moviments ràpids de la petita flama darrere la finestra, mentre es reprenien els senyals. Els transmetien més de pressa que abans, tan de pressa que es feia difícil de seguir-los.

—«PERICOLO»… «Pericolo»… Què vol dir això, Watson? Perill, no és veritat? Sí, com hi ha Déu!, és un senyal de perill. Ja hi torna! «PERI». Vaja!, què diantre…?

La llum es va apagar inesperadament, la resplendor quadrada de la finestra va desaparèixer, i el tercer pis formava una faixa fosca al voltant de l’altiu edifici, amb les seves rengleres de finestres giratòries brillants. El darrer missatge d’advertència havia quedat sobtadament interromput. Com, i per qui? El mateix pensament se’ns va acudir a tots dos alhora. Holmes s’apartà d’un salt del lloc que ocupava ajupit al costat de la finestra.

—Això és seriós, Watson —digué—. S’està cometent una vilesa! Per què havia d’interrompre’s un missatge com aquell d’una forma tan brusca? Estic per informar Scotland Yard d’aquest cas…, però, tanmateix, és massa urgent perquè marxem.

—Voleu que hi vagi jo, a buscar la policia?

—Hauríem de definir la situació una mica millor. Pot ser que tingui una interpretació més innocent. Vinga, Watson, arribem-nos-hi tots dos i veurem què se’n pot deduir.





II


Mentre baixàvem ràpidament per Howe Street, vaig mirar enrere cap a l’edifici que acabàvem de deixar. Allà, tènuement perfilada a la finestra de dalt, hi veia l’ombra d’un cap, un cap de dona que escrutava la fosca amb tensió, amb rigidesa, esperant amb ominosa incertesa la represa d’aquell missatge interromput. Davant l’entrada de la casa de Howe Street un home, vestit amb corbata i abric gruixut, es trobava recolzat a la barana. Es va sobresaltar quan la llum del rebedor enlluernà les nostres cares.

—Holmes! —va exclamar.

—Gregson! —replicà el meu company, mentre encaixava la mà amb el detectiu de Scotland Yard—. Està vist que el món és un mocador. Què és el que us ha dut fins aquí?

—Les mateixes raons que us hi han dut a vós, suposo —respongué Gregson—. No em puc imaginar com us heu pogut ficar en aquest afer.

—Hem seguit camins diferents, però desembocaven al mateix embolic. He estat interpretant els senyals.

—Els senyals?

—Sí, des d’aquella finestra. S’han interromput a mig missatge. Hem vingut per esbrinar-ne el motiu. Però ara que he comprovat que teniu la paella pel mànec, no veig cap necessitat de fer-me càrrec de la situació.

—Espereu un segon! —cridà Gregson, frisós—. Cal que us faci justícia, Mr. Holmes, i us confessi que no m’he trobat encara amb cap cas en què hagi sentit un desig tan gran de tenir-vos al meu costat com ara. Aquesta és l’única sortida de la casa, de manera que ja el tenim.

—De qui es tracta?

—Vaja, vaja, us hem superat aquesta vegada, Mr. Holmes. Caldrà que ens concediu una mica de crèdit, ara. —Va colpejar bruscament a terra amb el bastó, i tot seguit un cotxer, amb el fuet a la mà, saltà d’un cotxe de quatre rodes aturat a l’altra banda del carrer—. Permeteu-me que us presenti Mr. Sherlock Holmes —anuncià Gregson al cotxer—. Aquest és Mr. Leverton, de l’agència americana de Pinkerton.

—L’heroi del misteri de la cova de Long Island? —va fer Holmes—. Senyor, estic encantat de conèixer-vos.

L’americà, un jove d’aspecte tranquil i metòdic, de cara cantelluda i ben afaitada, s’enrojolà davant d’aquelles paraules elogioses.

—Ara estic seguint la pista de la meva vida, Mr. Holmes —va declarar—. És a dir, si aconsegueixo atrapar Gorgiano…

—Com? Gorgiano, el del Cercle Roig?

—Oh, ha assolit fama arreu d’Europa, no és veritat? Bé, n’hem sentit a parlar molt, a Amèrica. Sabem que es troba darrere de cinquanta homicidis, i tanmateix no tenim encara res concret que ens permeti d’inculpar-lo. Li vaig seguir el rastre des de Nova York, i li he anat al darrere a Londres durant una setmana, en espera d’algun pretext per a agafar-lo pel coll. Mr. Gregson i jo l’hem pogut localitzar en aquesta enorme casa de pisos que només té una porta, de manera que no se’ns pot escapar. N’han sortit tres persones d’ençà que ell hi ha entrat, però juraria que no era cap d’elles.

—Mr. Holmes em parlava d’uns senyals —intervingué Gregson—. Suposo que, com ja és habitual, sap moltes coses que nosaltres desconeixem.

Holmes explicà de forma clara i concisa la situació presenciada pocs minuts abans. L’americà va picar de mans en un gest de contrarietat.

—Ens ha vist! —va exclamar.

—Per què ho creieu, això?

—Bé, almenys això és el que sembla, oi? Aquí el tenim, enviant missatges a un còmplice… Hi ha uns quants membres de la seva banda, a Londres. Després, de sobte, justament quan, tal com vós heu observat, els deia que hi havia perill, ha interromput el missatge. Què podria significar, tret que de la finestra estant ens hagi vist al carrer, o bé hagi arribat a percebre d’alguna manera la proximitat del perill i hagi decidit que havia d’actuar de seguida si volia evitar-lo? Què suggeriu vós, Mr. Holmes?

—Que pugem ara mateix i ho esbrinem per nosaltres mateixos.

—Però no tenim cap ordre d’arrest contra ell.

—Es troba en un pis deshabitat sota circumstàncies sospitoses —observà Gregson—. Amb això ja n’hi ha prou, de moment. Quan l’hàgim enxampat mirarem si Nova York pot ajudar-nos a retenir-lo. Jo assumiré ara la responsabilitat de la seva detenció.

Els nostres detectius oficials poden regar fora de test en qüestions d’intel·ligència, però mai en el terreny del valor. Gregson va pujar les escales per arrestar aquell homicida desesperat amb una actitud tan serena i sistemàtica com si pugés l’escala oficial de Scotland Yard. L’home de Pinkerton va provar de passar-li davant, però Gregson li ho va impedir amb decisió apartant-lo amb el colze. Els perills de Londres eren un privilegi de la policia londinenca.

La porta del pis esquerre del tercer replà estava entreoberta. Gregson l’obrí de bat a bat. A dins, tot era silenci i foscor absoluts. Jo vaig treure un llumí i vaig encendre la llanterna del detectiu. En fer-ho, i mentre el tremolor es convertia en una flama regular, tots llançàrem una exclamació de sorpresa. Sobre els taulons de fusta de terra es veia un rastre recent de sang. Les petjades roges apuntaven cap a nosaltres i procedien d’una cambra interior, la porta de la qual era tancada. Gregson la va obrir i va estendre la llanterna davant seu, mentre la resta espiàvem àvidament per sobre les seves espatlles.

A terra al mig de l’habitació buida, hi havia el cos d’un home gegantí, amb una ganyota grotesca i horrible al rostre bru i ben rasurat i amb el cap envoltat per una sinistra aurèola de sang carmesí, estès en un ampli cercle d’humitat sobre el fustam blanc. Tenia els genolls flexionats, els braços estirats en un posat agònic, i del centre del coll, ample i girat cap amunt, en sortia el mànec blanc d’un ganivet amb la fulla completament enfonsada al cos. Malgrat la seva corpulència, l’home devia haver-se esfondrat com un brau desnucat, després d’aquell cop esfereïdor. Al costat de la seva mà dreta, una daga més impressionant encara, amb mànec de banya i doble tall, descansava a terra i, prop de l’arma, un guant negre de nen.

—Per tots els sants! És Gorgiano el Negre en persona! —exclamà el detectiu americà—. Algú ens ha passat davant, aquesta vegada.

—Allà hi ha l’espelma de la finestra, Mr. Holmes —anuncià Gregson—. Però… què esteu fent?

Holmes havia travessat l’habitació, havia encès l’espelma, i ara la movia endavant i endarrere des de la finestra. En acabat va escrutar entre la foscor, va apagar l’espelma i la va tirar a terra.

—He pensat que seria útil —va dir.

Es retirà de la finestra i se submergí en profundes reflexions mentre els dos professionals examinaven el cadàver.

—Heu dit que mentre us esperàveu a baix han sortit de la casa tres persones —digué Holmes, per fi—. Les heu vistes de prop?

—Sí, jo sí.

—Hi havia cap home d’uns trenta anys, bru, d’estatura mitjana i barba negra?

—Sí, ha estat l’últim a passar pel meu costat.

—Crec que és l’home que busqueu. Us en puc facilitar la descripció, i tenim una mostra excel·lent de les seves petjades. Amb això n’hi ha prou per a trobar-lo.

—En dubto molt, Mr. Holmes, entre els milions de persones que viuen a Londres.

—Potser no. Per això m’ha semblat oportú requerir la presència d’aquesta dama perquè us hi ajudi.

Tots ens vàrem girar després d’aquestes paraules. Allí, emmarcada al llindar de la porta, hi havia una dona alta i bonica, la misteriosa hostessa de Bloomsbury. Avançà a poc a poc, amb la cara pàl·lida i alterada per una aprensió temorosa, els ulls fixos i penetrants, la mirada aterrida dels quals ensopegà amb la fosca figura estesa a terra.

—L’heu matat! —va murmurar—. Oh, Dio mio, l’heu matat!

Tot seguit deixà anar un sobtat sospir, i va fer un salt amb un xiscle de joia. Es posà a ballar per l’habitació, picant de mans, els seus ulls negres resplendint amb fascinant delit, mentre centenars d’exclamacions en italià brollaven dels seus llavis. Era terrible i sorprenent alhora veure aquella dona tan trastornada per la joia davant una escena tan macabra. S’aturà de sobte i ens va mirar amb una expressió interrogativa.

—Però vosaltres… Vosaltres sou policies, no és cert? Heu matat Giuseppe Gorgiano, no és així?

—En efecte, som policies, senyora.

Ella mirà al seu voltant, escrutant les ombres de l’habitació.

—Però aleshores… on és, en Gennaro? —va preguntar—. És el meu marit, Gennaro Lucca. Jo sóc Emilia Lucca, i tots dos venim de Nova York. On és en Gennaro? M’ha cridat fa un moment des d’aquesta finestra i he vingut tan ràpid com he pogut.

—He estatjo qui us ha cridat —digué Holmes.

—Vós? Com heu pogut cridar-me?

—El vostre codi xifrat no era gaire difícil, senyora. Necessitàvem la vostra presència aquí. Jo sabia que només em calia transmetre la paraula «Vieni» perquè vinguéssiu de seguida.

La bella italiana esguardà el meu company amb un temor reverencial.

—No entenc com sabeu aquestes coses —va dir—. Com és possible que Giuseppe Gorgiano…? —La dama féu una pausa, i després, de sobte, el seu rostre s’enlluernà amb orgull i satisfacció—. Ara ho entenc! El meu Gennaro! El meu esplèndid, estimat Gennaro, que m’ha guardat de qualsevol perill, ho ha fet, ha matat el monstre amb les seves poderoses mans! Oh, Gennaro, quin home tan fantàstic que ets! Quina dona podria ser mai digna d’un home com tu?

—Bé, Mrs. Lucca —va dir el prosaic Gregson, posant una mà sobre la màniga de la dama amb tan poca delicadesa com si ella fos un vàndal de Notting Hill—, no tinc encara gaire clar qui sou ni què sou, però ja heu dit prou perquè sàpiga que ens convé que ens acompanyeu al Yard.

—Un moment, Gregson —intervingué Holmes—. Jo diria que aquesta dama deu estar tan ansiosa per a donar-nos informació com nosaltres per a rebre-la. Us feu càrrec, senyora, que el vostre marit serà arrestat i jutjat per la mort de l’home que tenim davant? Tot allò que declareu podria ser utilitzat com a prova. Però si considereu que ell ha actuat així per motius no criminals, que desitjaria fer públics, la millor manera que teniu d’ajudar-lo és explicant-nos la història sencera.

—Ara que Gorgiano és mort ja no tinc por de res —va contestar la dama—. Era un dimoni i un monstre, i no pot haver-hi jutge al món que gosi castigar el meu marit per haver-lo matat.

—En aquest cas —digué Holmes—, suggereixo que tanquem la porta, ho deixem tot tal com ho hem trobat, acompanyem aquesta dama a les seves dependències, i ens formem una opinió després d’haver escoltat el que tingui a dir-nos.

Mitja hora més tard érem asseguts, tots quatre, a la saleta de la Signora Lucca mentre escoltàvem la seva singular narració d’aquells sinistres esdeveniments, el desenllaç dels quals havíem tingut ocasió de presenciar. La jove enraonava en un anglès ràpid i fluid però molt poc convencional, el qual, en interès de la claredat, reproduiré en una gramàtica correcta.

—Vaig néixer a Posilippo, prop de Nàpols —va començar—, i era filla d’Augusto Barelli, un jurista en cap que havia estat diputat de la província. Gennaro treballava per al meu pare, i amb el temps vaig arribar a estimar-lo com cap altra dona no podria fer. Ell no tenia diners ni posició social, només bellesa, força i energia, i per això el meu pare va prohibir la nostra boda. Vàrem fugir junts, ens vàrem casar a Bari, i jo vaig vendre les meves joies per aplegar els diners que ens permetrien viatjar a Amèrica. Això va ser fa quatre anys, i d’aleshores ençà hem viscut a Nova York.

»La sort es va portar bé amb nosaltres al començament. Gennaro va fer un favor a un senyor italià…, el va salvar d’uns brètols en un lloc que anomenen el Bowery, i d’aquesta manera es féu un amic poderós. Es deia Tito Castalotte, i era el soci més gran de la important firma Castalotte & Zamba, els principals importadors de fruita a Nova York. El Signor Zamba és un impedit, i el nostre nou amic Castalotte ostenta tot el poder a l’empresa, que dóna feina a més de tres-cents homes. Va oferir un lloc de treball al meu marit, el va nomenar cap d’un departament, i va demostrar tothora la seva bona voluntat cap a ell. El Signor Castalotte era solter, i crec que se sentia com si Gennaro fos fill seu, i tant el meu marit com jo l’estimàvem com si fos el nostre pare. Havíem comprat i moblat una caseta a Brooklyn i tot el nostre futur semblava assegurat quan va aparèixer aquell núvol negre que no trigaria a enfosquir el nostre cel.

»Una nit, en tornar Gennaro de la feina, va portar un compatriota a casa. Es deia Gorgiano, i era també de Posilippo. Era un home molt corpulent, com vosaltres mateixos podeu testimoniar, per tal com heu vist el seu cadàver. No solament tenia el cos d’un gegant, sinó que tot en ell era grotesc, gegantí, aterridor. La seva veu ressonava com un tro a la nostra caseta. Amb prou feines tenia espai per a agitar els seus enormes braços quan parlava. Els seus pensaments, emocions i passions eren exagerats i monstruosos. Enraonava, o més aviat bramava, amb una energia tal, que els altres no gosaven fer res més que seure i escoltar, acovardits davant aquella torrentada immensa de paraules. Els seus ulls t’immobilitzaven i et deixaven a la seva mercè. Era un home terrible i sobrenatural. Gràcies a Déu que és mort!

»Venia una vegada i una altra. Tanmateix, m’adonava que Gennaro no era pas més feliç que jo en presència seva. El meu pobre marit restava pàl·lid i apàtic, escoltant els inacabables deliris sobre política i aspectes socials que componien el repertori de conversa del nostre visitant. Gennaro no deia res, però jo que el coneixia bé podia llegir-li al rostre una emoció que no hi havia vist mai abans. En un principi vaig creure que era disgust. I després, de forma gradual, vaig descobrir que era quelcom més que disgust. Era por…, una por intensa, secreta, aclaparadora. Aquella nit —la nit que vaig llegir el seu terror—, el vaig abraçar i li vaig implorar per l’amor que em tenia i per tot allò que s’estimava que no m’amagués res, que em digués per què aquell homenot l’intimidava tant.

»Ell m’ho va dir, i el meu cor es va refredar com el glaç mentre l’escoltava. El meu pobre Gennaro, en els seus temps de rebel·lia i inconformitat, quan tot el món semblava anar en contra seva i la seva ment estava mig trastocada per les injustícies de la vida, havia ingressat en una societat napolitana, el Cercle Roig, estava relacionada amb els vells carbonaris. Els juraments i secrets d’aquesta confraria eren esparveradors, però un cop dins la seva jurisdicció no era possible de fugir-ne. En marxar a Amèrica, Gennaro creia que se n’havia alliberat. Quin espant no va tenir un vespre en trobar-se al carrer el mateix home que l’havia iniciat a Nàpols, el gegant Gorgiano, un home que s’havia guanyat el sobrenom de “Mort” al sud d’Itàlia, perquè tenia les mans tacades de sang fins als colzes de tants assassinats com havia comès. Havia arribat a Nova York per eludir la policia italiana, i ja havia establert una branca d’aquella terrible societat a la seva nova residència. Tot això em va explicar Gennaro, i em va ensenyar una convocatòria rebuda aquell mateix dia, amb un cercle roig dibuixat a la capçalera, on l’informaven que se celebraria una reunió en una data determinada i que la seva assistència era necessària i obligada.

»Això ja era prou dolent, però el pitjor encara havia de venir. Jo m’havia adonat, feia un cert temps, que quan Gorgiano venia a veure’ns, com era el seu costum, els vespres, m’enraonava molt a mi; i fins i tot quan les seves paraules anaven adreçades al meu marit, aquells ulls sinistres, salvatges i penetrants es clavaven sempre en mi. Una nit es va revelar el secret. Jo havia despertat allò que ell anomenava “amor” dins seu…, l’amor d’un animal, d’una bèstia. Gennaro encara no havia arribat que ell es va presentar. Se’m va acostar, em va agafar amb els seus braços poderosos, em va estrènyer en la seva abraçada d’ós, em va cobrir de petons, i em va suplicar que me n’anés amb ell. Jo m’agitava i cridava quan Gennaro va entrar i el va atacar. Ell va deixar Gennaro inconscient d’un cop i va abandonar la casa, a la qual ja no tornaria mai més. Aquella nit vàrem fer-nos un enemic mortal.

»Uns dies més tard va tenir lloc l’anunciada reunió. Gennaro en va tornar amb una expressió a la cara que em deia que alguna cosa espantosa acabava de passar. Era pitjor del que hauríem pogut creure. Els fons de la societat s’obtenien fent xantatge a italians rics i amenaçant-los amb incidents violents si es negaven a facilitar els diners. Sembla ser que Castalotte, el nostre estimat amic i benefactor, havia estat víctima d’aquest tipus de xantatge. S’havia resistit a cedir a les amenaces i n’havia donat part a la policia. En el decurs de la reunió es va decidir infligir-li un càstig exemplar per dissuadir de rebel·lar-se a qualsevol altra víctima, i es va acordar de volar la seva casa i amb ell a dins amb dinamita. Se celebrà un sorteig per saber qui havia de cometre l’assassinat. Gennaro va veure com el rostre cruel del nostre enemic li somreia en ficar la mà dins la bossa. No tinc cap mena de dubte que s’havia preparat així d’alguna manera, perquè el disc fatídic amb el cercle roig dibuixat a sobre, el mandat de perpetuar el crim, va anar a parar a la mà del meu infortunat marit. Havia de matar el seu millor amic, o en cas contrari ens exposaria a la venjança dels seus camarades. Formava part del demoníac sistema que regia la societat castigar aquells que temien o odiaven atemptant no solament contra la seva pròpia persona, sinó també contra les persones que estimaven, i era aquesta regla allò que terroritzava el meu pobre Gennaro i el tornava mig boig d’aprensió.

»Tota aquella nit vàrem romandre junts, abraçats l’un amb l’altre mentre ens donàvem valor per a afrontar els problemes que ens esperaven. S’havia convingut la nit de l’endemà per a la perpetració de l’atemptat. Al migdia, el meu marit i jo érem camí de Londres, i no sense advertir el nostre benefactor del perill que corria ni sense facilitar la mateixa informació a la policia perquè li brindessin protecció.

»La resta de la història, senyors, la coneixeu de primera mà. Teníem la certesa que els nostres enemics ens seguirien com si fossin les nostres ombres. Gorgiano tenia els seus motius personals per a consumar la venjança, però en qualsevol cas ja sabíem fins a quin punt podia ser despietat, astut i infatigable. Itàlia i Amèrica en van plenes, de llegendes sobre els seus terribles poders. Si mai havia de posar-los en pràctica, seria ara. El meu estimat va aprofitar els pocs dies d’avantatge que ens havia proporcionat la nostra precipitada fugida per aconseguir-me un refugi, de tal forma que no pogués amenaçar-me cap possible perill. Per la seva banda, ell desitjava quedar lliure per tal d’establir contacte amb la policia americana i italiana. Ni jo mateixa sé on vivia, ni com. Les úniques notícies que en rebia m’arribaven mitjançant els anuncis d’un diari. Però una vegada, mirant des de la finestra, vaig veure dos italians vigilant la casa, i vaig comprendre que Gorgiano havia esbrinat el nostre parador per qui sap quins mitjans. Finalment Gennaro em va dir, pel diari, que em faria senyals des d’una determinada finestra, però quan aquest vespre he interpretat els senyals no eren més que advertències, que s’han interromput de sobte. Ara entenc que sabia que Gorgiano era molt a prop seu, i que, gràcies a Déu, estava preparat per a quan arribés. I ara, senyors, us preguntaria si hi ha cap raó perquè tinguem por de la justícia, o si cap jutge sobre la terra condemnaria Gennaro pel que ha fet.

—Bé, Mr. Gregson —va dir l’americà, mirant cap al seu col·lega oficial—, no sé pas quina deu ser la vostra perspectiva britànica, però suposo que a Nova York el marit d’aquesta dama serà objecte d’un vot general d’agraïment.

—Mrs. Lucca haurà d’acompanyar-me i comparèixer davant el cap de policia —va respondre Gregson—. Si tot el que ens acaba de dir es corrobora, no crec que ella ni el seu marit tinguin motius d’inquietud. Però el que no puc entendre de cap manera, Mr. Holmes, és com diantre us heu ficat vós en el cas.

—Per aprendre, Gregson, per aprendre. Per tal de cercar nous coneixements en la vella universitat de la vida. Bé, Watson, ja teniu un nou espècimen de tràgic i grotesc a afegir a la vostra col·lecció. Per cert que ja són les vuit, i aquesta nit hi ha una òpera de Wagner a Covent Garden! Si ens afanyem, encara arribarem a temps de veure el segon acte.





4. ELS PLÀNOLS DEL BRUCE-PARTINGTON


Era la tercera setmana de novembre de l’any 1895, i una espessa boira groguenca s’havia instal·lat sobre Londres. Entre dilluns i dijous, dubto molt que hagués estat possible en cap moment de distingir el contorn de les cases de davant des de les nostres finestres a Baker Street. Holmes s’havia passat el primer dia consultant el seu gruixut llibre de referències. El segon i el tercer havien estat pacientment ocupats per un tema que feia poc era una de les seves afeccions: la música medieval. Però quan, per quarta vegada aquella setmana, vàrem aixecar-nos de la cadira després d’esmorzar i veiérem aquell remolí nebulós, dens i amarronat passant davant nostre i condensant-se en forma de gotes greixoses sobre els vidres de la finestra, la naturalesa impacient i activa del meu company ja no pogué suportar més temps aquella tediosa existència. Començà a passejar amunt i avall de la sala d’estar en un accés d’energia continguda, mossegant-se les ungles, donant copets amb els dits sobre el mobiliari, irritant-se per la inactivitat.

—Porta res interessant, el diari? —em va preguntar.

Jo sabia que amb l’expressió «res interessant» Holmes es referia a notícies d’interès criminal. Hi havia les cròniques d’una revolució, les d’una possible guerra, i les d’un imminent canvi de govern, però aquesta mena de temes no queien dins l’horitzó del meu amic. No hi vaig trobar res qualificable de fet criminal que no fos fútil i trivial. Holmes deixà anar un plany, i tot seguit va reprendre les inquietes passejades.

—El criminal de Londres és certament una mica soca —observà, amb el to queixós d’un afeccionat l’equip del qual ha perdut—. Mireu a fora, Watson. Fixeu-vos com sorgeixen les figures, com es concreten en un contorn borrós, com s’esvaeixen poc després entre la boira. Un lladre o un assassí podrien vagar per Londres com un tigre per la selva, invisible fins al moment de l’escomesa, i llavors visible només per a la seva víctima.

—S’han comès —vaig fer jo— nombrosos robatoris d’escassa envergadura.

Holmes expressà la contrarietat amb un ruflet.

—Aquest enorme i tenebrós escenari ha estat muntat per a coses més meritòries que això —va dir—. És una sort per a aquesta comunitat que jo no sigui un criminal.

—Ja ho podeu ben dir! —vaig exclamar, amb tota sinceritat.

—Imagineu-vos que fos Brooks o Woodhouse, o qualsevol dels cinquanta homes amb sòlids arguments per a llevar-me la vida. Quines probabilitats tindria de sobreviure a la meva pròpia persecució? Una cita, un compromís fals, i tot hauria acabat. És una sort que no hi hagi dies de boira, als països llatins…, els països on es cometen més assassinats. Vaja! Sembla que per fi arriba alguna cosa que ens rescatarà d’aquest mortal avorriment.

Era la minyona, que portava un telegrama. Holmes el va obrir i esclafí a riure.

—Vaja, vaja! Que estrany! —va fer—. El meu germà Mycroft ve cap aquí.

—Què té d’estrany, això? —vaig preguntar jo.

—Què té d’estrany, dieu? És com si us trobéssiu amb un tramvia avançant per un camí rural. En Mycroft té les seves pròpies vies, i sempre circula per elles. Les seves habitacions a Pall Mall, el Diogenes Club, Whitehall… Vet aquí el seu recorregut. I una sola vegada, només una, ha estat aquí. Quin terratrèmol el pot haver fet descarrilar?

—No us ho explica?

Holmes em va passar el telegrama.

«He d’enraonar amb tu sobre Cadogan West. Vinc de seguida. MYCROFT».

—Cadogan West? L’he sentit esmentar, aquest nom.

—A mi no em suggereix res. Però que en Mycroft actuï d’aquesta manera tan singular! És un fet tan corrent com que un planeta se surti de l’òrbita. Per cert, sabeu a què es dedica, en Mycroft?

Jo conservava un vague record del que Holmes m’havia explicat en temps de l’aventura de l’intèrpret de grec.

—Em vàreu dir que tenia un petit despatx dependent del Govern Britànic.

Holmes deixà anar una rialleta.

—Jo no us coneixia pas gaire, en aquella època. Un ha de ser discret quan parla d’alts assumptes d’estat. Teniu raó en creure que depèn del Govern Britànic. També tindríeu raó fins a un cert punt si diguéssiu que, de tant en tant, ell és el Govern Britànic.

—Benvolgut Holmes!

—Ja sabia que us sorprendria. En Mycroft rep quatre-centes cinquanta lliures l’any, ocupa un càrrec de subordinat, no té cap mena d’ambició, no rebrà cap honor ni cap títol, i tanmateix és l’home més indispensable del país.

—Però com?

—Bé, la seva posició és única. Se l’ha guanyada per mèrits propis. No ha existit mai funció com la seva, ni existirà. Té el cervell més metòdic i ordenat, amb la major capacitat per a emmagatzemar dades, de tots els vius. Els mateixos poders que jo he orientat cap a la detecció del crim, ell els ha emprat per a aquesta tasca concreta. Cada departament li transmet les seves conclusions, i ell és la unitat central, la cambra de compensació que assegura l’equilibri. Tots els altres funcionaris són especialistes, l’especialitat d’en Mycroft és l’omnisciència. Suposem que un ministre necessiti un volum d’informació enclouent l’armada britànica, l’Índia, el Canadà i la qüestió del bimetàl·lic. Podria obtenir consells independents de departaments diversos en relació amb cada un d’aquests temes, però només en Mycroft és capaç de combinar-los tots i preveure de forma improvisada de quina manera afectaria cada factor sobre la resta. Varen començar a utilitzar els seus serveis de forma eventual, per conveniència, però a hores d’ara s’ha convertit en una peça essencial. Al seu excepcional cervell hi ha arxivada tota mena d’informació, i es pot accedir a qualsevol dada en un instant. Els seus consells han determinat la política nacional multitud de vegades. Viu immers en la política. No pensa en res més llevat de quan, com a exercici intel·lectual, accepta d’assessorar-me en un dels meus petits problemes si jo li ho demano. Però Júpiter ha baixat del seu tron, avui. Què diantre deu passar? Qui és Cadogan West, i quina relació pot tenir amb en Mycroft?

—Ja ho tinc! —vaig exclamar, i em vaig llançar sobre la pila de diaris que descansava sobre el sofà—. Sí, sí, és aquí, segur! Cadogan West és el jove que varen trobar mort al metropolità dimarts al matí.

Holmes es redreçà en el seient, amb la pipa a mig camí dels llavis.

—Ha de ser un assumpte seriós, Watson. Una mort que obligui el meu germà a alterar els costums no pot ser gens ordinària. Què diantre hi deu tenir a veure? Si no recordo malament, el cas no presentava característiques especials. Aparentment, el jove va caure del tren i es va matar. No havien robat, ni hi havia motiu concret que suggerís cap atac violent. M’equivoco?

—S’ha obert una investigació —vaig explicar—, i ha tret a la llum uns quants fets nous. Ben mirat, jo diria que és un cas força curiós.

—Si tenim en consideració l’efecte que ha provocat en el meu germà, m’inclino a pensar que ha de ser un afer d’allò més extraordinari. —Es va arraulir a la butaca—. Ara, Watson, revisem els fets.

—El jove en qüestió es deia Arthur Cadogan West. Tenia vint-i-set anys, era solter, i treballava d’oficinista a Woolwich Arsenal.

—Una feina de funcionari. Vet aquí la vinculació amb el meu germà Mycroft!

—Va sortir sobtadament de Woolwich dilluns a la tarda. L’última persona que el va veure fou la seva promesa, Miss Violet Westbury, que ell deixà sobtadament enmig de la boira cap a les 19.30 d’aquell mateix vespre. No hi hagué cap discussió entre ells, i ella no sap pas què podia haver motivat la seva acció. La següent ocasió en què es va saber alguna cosa d’ell va ser quan un reparador de ferrocarrils, anomenat Mason, descobrí el seu cadàver fora de l’estació d’Aldgate, de la xarxa metropolitana de Londres.

—Quan?

—El cos fou trobat a les sis del matí de dimarts. Era estès a una certa distància de la via, a mà esquerra mirant cap a l’est, en un lloc pròxim a l’estació, on la línia surt del túnel per on discorre. Presentava el cap aixafat, cosa que podria haver estat causada per una caiguda del tren. El cos només podia arribar a la via d’aquesta manera. Si l’hi haguessin dut des de qualsevol carrer de les rodalies, hauria hagut de passar per les barreres de l’estació, on hi ha sempre un revisor. Aquest aspecte sembla del tot segur.

—Molt bé. El cas és força definit. L’home, mort o viu, va caure o va ser empès des d’un tren. Fins aquí, tot em sembla molt clar. Continueu.

—Els trens que passen per les vies més pròximes a la banda on es va trobar el cadàver són els que circulen d’oest a est, uns d’abast purament metropolità, i d’altres procedents de Willesden i de diversos enllaços dels afores. Hom pot tenir per cert que aquest jove, en el moment de la mort, viatjava en aquesta direcció a una hora avançada de la nit, però és impossible de precisar a quin punt de la línia va agafar el tren.

—El bitllet ho demostraria, sens dubte.

—No hi havia cap bitllet, a les seves butxaques.

—Que no hi havia cap bitllet? Valga’m Déu, Watson, això és realment molt singular! Segons la meva pròpia experiència, no és possible atènyer l’andana d’una estació del metropolità sense haver exhibit el bitllet. En teoria, doncs, el jove en duia un. L’hi van prendre per tal d’amagar l’estació d’on venia? És possible. O potser li va caure dins el vagó? Això també és possible. Però el detall presenta un curiós interès. Heu dit abans que no hi havia cap indici de robatori?

—Aparentment no. Aquí hi ha una llista de les possessions que li varen trobar. La seva cartera contenia dues lliures amb quinze. Duia també un talonari de xecs de la sucursal del Capital and Counties Bank a Woolwich. Fou per això que es va establir la seva identitat. Hi havia també dues entrades de primer pis preferent per al Woolwich Theatre, per a la funció d’aquell mateix vespre. I, a més, un petit plec de documents tècnics.

Holmes deixà anar una exclamació de satisfacció.

—Ja ho tenim, per fi, Watson! El Govern Britànic, Woolwich Arsenal, els documents tècnics, el germà Mycroft…, la cadena és completa. Però ara arriba ell, si no vaig errat, per a confirmar-ho personalment.

Un moment després, l’alta i corpulenta figura de Mycroft Holmes feia acte de presència a la sala. De complexió robusta i massissa, el seu cos suggeria una ruda inèrcia física, però damunt aquella pesant estructura es dreçava un cap tan autoritari en el front, tan perspicaç en els ulls, grisos i enfonsats, tan ferm en els llavis i tan subtil en l’expressió, que després de la primera impressió hom oblidava el cos gros i en recordava només la ment dominant.

El seguia el nostre vell amic Lestrade, de Scotland Yard, prim i auster com de costum. La solemnitat dels seus rostres presagiava un assumpte molt important. El detectiu ens donà la mà sense dir res. Mycroft Holmes es va treure l’abric i es deixà caure en una butaca.

—Un afer d’allò més enutjador, Sherlock —va dir—. No hi ha res que em desagradi més que alterar els meus hàbits, però donada la situació m’és imprescindible. L’estat actual de la qüestió és més violent que el fet d’haver jo abandonat el meu despatx. És una veritable crisi. No he vist mai el primer ministre tan trasbalsat com ara. Pel que fa al Ministeri de la Marina, està tan agitat com un rusc d’abelles cap per avall. N’has llegit res del cas?

—Tot just acabem de fer-ho. Què són els documents tècnics?

—Ah, vet-ho aquí! Per sort, no ha transcendit a la llum pública. La premsa estaria furiosa si hi hagués transcendit. Els documents que aquell malaurat jove duia a la butxaca eren els plànols del submarí Bruce-Partington.

Mycroft Holmes enraonava amb una solemnitat que demostrava el grau d’importància que l’assumpte revestia per a ell. El seu germà i jo escoltàvem amb expectació.

—Suposo que n’hauràs sentit a parlar. Creia que tothom se n’havia assabentat.

—Només del nom.

—La seva importància a penes es pot exagerar. Ha estat el secret més zelosament guardat de tots els secrets governamentals. Et diré que la guerra naval esdevé impossible dins el radi d’acció del Bruce-Partington. Fa dos anys es va reunir una forta suma de diners dels pressupostos de l’estat que es va invertir en l’adquisició d’un monopoli de l’invent. S’han adoptat tota mena de mesures per tal de guardar el secret. Els plànols, que són extremament complicats i inclouen una trentena de patents separades, cada una de les quals és essencial per al treball de conjunt, eren dins una sofisticada caixa de cabals d’un despatx confidencial annex a l’Arsenal, amb portes i finestres a prova de lladres. Ningú no podia treure els plànols d’aquest despatx sota cap concepte. Si el constructor en cap de la marina volia consultar-los, havia de personar-se al despatx de Woolwich per a fer-ho. I, malgrat tot, resulta que han aparegut a la butxaca d’un jove funcionari mort, al cor de Londres. Des d’una perspectiva oficial, és un fet senzillament terrible.

—Però els heu recuperats…

—No, Sherlock, no! Vet aquí el quid de la qüestió. No els hem trobats. Deu documents varen sortir de Woolwich. N’hi havia set a les butxaques de Cadogan West. Els tres més essencials han desaparegut…, els han robats, s’han evaporat. Cal que remoguis cel i terra, Sherlock. No és pas un més dels teus enigmes policíacs fútils i habituals. És un conflicte internacional de vital importància, el que has de resoldre. Per què Cardogan West es va endur els documents, on són els que falten, com va morir, com va arribar el seu cos al lloc on el varen trobar, com es pot reparar el tort? Troba una resposta per a cada una d’aquestes preguntes i hauràs fet un gran servei al teu país.

—Per què no ho resols tu mateix, Mycroft? Tu pots arribar tan lluny com jo.

—És possible, Sherlock. Però és qüestió d’obtenir detalls. Dóna’m els teus detalls, i d’una butaca estant te’ls tornaré en forma d’una opinió experta excel·lent. Però córrer amunt i avall, interrogar revisors de ferrocarril i ajupir-me amb una lupa davant l’ull… no és pas el meu métier. No, tu ets l’home per a aquest assumpte. Si et fa il·lusió veure el teu nom a la pròxima llista de condecoracions…

El meu amic va somriure i sacsejà el cap.

—Jo jugo pel pur plaer del joc —va declarar—. Però el problema presenta, en efecte, aspectes d’interès, i estaré encantat d’investigar-lo. Més fets, si us plau.

—He recopilat els més essencials en aquest full de paper, juntament amb algunes adreces que et seran d’utilitat. El vigilant oficial actual dels documents és el famós expert del govern Sir James Walter, les condecoracions i subtítols del qual ocupen dues línies d’una obra de consulta. Hi té la mà trencada, en el servei, és un senyor, un convidat privilegiat a les cases més distingides del país, i per sobre de tot un home de patriotisme fora de tota sospita. És una de les dues úniques persones que tenen una clau de la caixa de cabals. Puc afegir que els documents varen ser, sens dubte, al despatx les hores lectives del proppassat dilluns, i que Sir James va marxar cap a Londres pels volts de les tres emportant-se la seva clau. Va ser a la residència de l’almirall Sinclair, a Barclay Square, tot el vespre d’aquest infortunat incident.

—S’ha confirmat, aquesta circumstància?

—Sí. El seu germà, el coronel Valentine Walter, ha testimoniat sobre la seva sortida de Woolwich, i l’almirall Sinclair sobre la seva arribada a Londres. En conseqüència, Sir James ha deixat de ser un factor directe en el problema que ens ocupa.

—Qui n’era dipositari, de l’altra clau?

—L’escrivent i delineant més antic, Mr. Sidney Johnson. És un home de quaranta anys, casat i amb cinc fills. És un individu callat i taciturn, però gaudeix, en conjunt, d’una reputació excel·lent en els serveis públics. No és gaire popular entre els seus companys, però sí un esforçat treballador. Segons la seva pròpia versió, corroborada només per la paraula de la seva muller, va ser a casa tota la nit de dilluns després de l’horari d’oficina, i la seva clau no va abandonar en cap moment la cadena de rellotge d’on penja.

—Parla’m del difunt Cadogan West.

—Duia deu anys al Servei, i hi havia fet una bona tasca. Tenia fama de ser un home arrauxat i impetuós, però recte i honest. No en sabem res que ens pugui fer sospitar d’ell. Treballava al despatx sota les ordres de Sidney Johnson. Les seves obligacions el posaven en contacte personal diari amb els plànols. No els manipulava ningú més.

—Qui va tancar els plànols aquella nit?

—Mr. Sidney Johnson, l’escrivent de més edat.

—Bé, aleshores sembla del tot clar qui se’ls va endur. Els varen trobar en la persona de l’escrivent més jove, Cadogan West. Això és definitiu, no?

—Ho és, Sherlock, i tanmateix deixa molts caps per lligar. En primer lloc, per què es va endur els documents?

—Suposo que tenien algun valor.

—Hauria pogut aconseguir uns quants milers de lliures per ells molt fàcilment.

—Podries suggerir cap altre possible motiu per a endur-se els documents a Londres llevat de per a vendre’ls?

—No, no podria.

—Aleshores haurem de prendre això com a hipòtesi de treball. El jove West va agafar els plànols, però només podia haver-ho fet amb un duplicat de la clau…

—Diversos duplicats de claus —va rectificar Mycroft Holmes—. Havia d’obrir la porta de l’edifici i la del despatx.

—Tenia, doncs, diversos duplicats. Es va emportar els documents a Londres per vendre el secret, amb la intenció, sens dubte, de tornar els plànols a la caixa forta l’endemà al matí abans que ningú els trobés a faltar. Era a Londres, amb aquesta missió deslleial, quan el va sorprendre la mort.

—Com?

—Suposarem que tornava cap a Woolwich, quan algú el va matar i el va llançar daltabaix del tren.

—Aldgate, on es va trobar el cos, és força lluny de l’estació de London Bridge, on hauria hagut de baixar per seguir la ruta cap a Woolwich.

—Hom podria imaginar moltes circumstàncies per les quals va passar de llarg de London Bridge. Per exemple, la presència d’algú al vagó amb qui tingués una llarga entrevista. Aquesta entrevista podia desembocar en un episodi violent, en el decurs del qual perdés la vida. Possiblement va provar de fugir del vagó, caigué a les vies, i trobà així el seu tràgic desenllaç. L’altre home devia tancar la porta. Hi havia una espessa boira, i no es podia veure res més enllà de tres passes.

—A la llum dels nostres coneixements actuals, no es podria fornir una explicació millor. I, no obstant això, considera, Sherlock, tot el que has deixat intacte. Suposarem, posem per cas, que el jove Cadogan West havia decidit a la bestreta de dur els documents a Londres. Com és natural, hauria convingut una cita amb l’agent estranger i s’hauria reservat aquella nit. Per contra, tenia dues entrades per al teatre, va acompanyar la seva promesa la meitat del trajecte i després va desaparèixer sobtadament.

—Una coartada —suggerí Lestrade, que havia assistit a la conversa amb signes d’impaciència.

—Una coartada força singular. Aquesta és l’objecció numero u. Objecció número dos: Suposem que el jove arriba a Londres i s’entrevista amb l’agent estranger. Ha de tornar els documents abans de l’endemà al matí si no vol que els trobin a faltar. Se’n va emportar deu. Només n’hi havia set, a la seva butxaca. Què se n’havia fet, dels altres tres? No crec pas que els deixés per voluntat pròpia. Així doncs, on és la recompensa de la seva traïció? Fóra d’esperar que li trobessin una bona quantitat de diners a la butxaca.

—A mi em sembla perfectament clar —va respondre Lestrade—. No hi tinc cap dubte. Va agafar els documents per vendre’ls. Es va entrevistar amb l’agent. No es varen posar d’acord sobre el preu. Va emprendre el camí de casa seva, però l’agent el va seguir. Un cop al tren, l’agent el va matar, li va prendre els plànols més essencials i va llançar el cos vagó avall. Això explicaria tots els detalls, no us sembla?

—Per què no duia bitllet?

—El bitllet hauria revelat l’estació més pròxima al domicili de l’agent. Per consegüent, el va treure de la butxaca de la víctima.

—Bé, Lestrade, molt bé —va fer Holmes—. La vostra teoria és del tot vàlida. Però, si és certa, aleshores el cas és tancat. D’una banda, el traïdor és mort. De l’altra, els plànols del submarí Bruce-Partington ja deuen ser al continent, a hores d’ara. Què hi podem fer nosaltres?

—Actuar, Sherlock, actuar! —cridà Mycroft, posant-se dret—. Tots els meus instints es neguen a acceptar aquesta explicació. Fes servir els teus poders! Vés a l’escenari del crim! Visita les persones implicades! Remou cel i terra! En el decurs de tota la teva carrera, no hauràs tingut mai una oportunitat tan gran de servir el teu país.

—D’acord, d’acord! —contestà Holmes, arronsant les espatlles—. Anem, Watson! I vós, Lestrade, us faria res d’honrar-nos amb la vostra companyia durant una hora o dues? Encetarem la investigació amb una visita a l’estació d’Aldgate. Adéu-siau, Mycroft. Ja et posaré al corrent dels nostres progressos abans del vespre, però t’adverteixo que no n’esperis gran cosa.

Una hora més tard, Holmes, Lestrade i jo ens trobàvem a la línia del ferrocarril metropolità al punt on surt del túnel immediatament abans de l’estació d’Aldgate. Un amable senyor d’edat avançada i caravermell representava la companyia ferroviària.

—Aquí és on vàrem descobrir el cos del jove —anuncià, mentre indicava un indret a poc més d’un metre de la via—. No podia pas haver caigut de dalt perquè aquestes parets, com veieu, són falses. Per tant, només podia caure d’un tren, i aquest tren, pel que hem pogut esbrinar, devia haver passat dilluns pels volts de mitjanit.

—Heu examinat els vagons a la recerca d’algun indici de violència?

—Sí, però no hi hem trobat cap indici de violència, ni tampoc cap bitllet.

—Teniu constància que s’hi hagi trobat cap porta oberta?

—No.

—Aquest matí ens ha arribat una nova prova en relació amb el cas —informà Lestrade—. Un passatger que va passar per Aldgate amb un tren metropolità ordinari cap a les 23.40 de la nit de dilluns declara que va sentir un cop sord, com el d’un cos en caure a terra, poc abans que el tren entrés a l’estació. Tanmateix, hi havia una boira molt espessa i no es veia res. No va creure oportú d’informar-ne, en aquell moment. Però… què li passa, a Mr. Holmes?

El meu amic tenia una expressió tensa mentre contemplava les vies de la línia en el lloc on descrivien una corba a la sortida del túnel. Aldgate és una estació d’enllaç, i hi havia una xarxa d’agulles. Els ulls àvids i interrogatius de Holmes estaven clavats en aquestes, i vaig veure al seu rostre, alerta i impacient, la tibantor dels llavis, el tremolor dels narius i l’arrufament de les poblades celles que jo coneixia tan bé.

—Les agulles —va murmurar—. Les agulles.

—Què hi ha, a les agulles? Què voleu dir?

—Suposo que no hi ha una quantitat gaire gran d’agulles, en una línia com aquesta…

—No. N’hi ha molt poques.

—I també una corba. Agulles, i una corba. Diantre! Si fos només així…

—Què passa, Mr. Holmes? Teniu una pista?

—Una idea…, un indici, res més. Però no hi ha dubte que el cas guanya en interès. Únic, ben bé únic, i, tanmateix… per què no? No hi veig cap vestigi de sang, al costat de les vies.

—Amb prou feines n’hi havia.

—Però bé tinc entès que la víctima presentava una ferida molt considerable.

—Tenia l’os esclafat, però no se li varen apreciar lesions externes importants.

—Tot i amb això, fóra d’esperar una certa hemorràgia. Creieu que el podria inspeccionar, el tren en què viatjava el passatger que va sentir l’impacte d’un cos a terra enmig de la boira?

—Em temo que no, Mr. Holmes. El tren en qüestió ha estat desarticulat, i els vagons redistribuïts.

—Puc garantir-vos, Mr. Holmes —intervingué Lestrade—, que tots els vagons han estat examinats a consciència. Me’n vaig ocupar personalment.

Una de les debilitats més òbvies del meu amic residia en la intolerància amb les intel·ligències menys despertes que la seva.

—Molt probable —va respondre, mentre s’allunyava—. Resulta, però, que no eren pas els vagons, el que jo volia examinar. Anem, Watson, ja hem fet tot el que hem pogut, aquí. No tenim necessitat de molestar-vos per més temps, Mr. Lestrade. Crec que la nostra investigació ens ha de dur a Woolwich tot seguit.

A London Bridge, Holmes va escriure un telegrama per al seu germà, que em mostrà abans d’enviar-lo. Deia així:

«Veiem una llumeta en la foscor, però potser s’apagui. Mentrestant, envia’m per missatger, que esperi retorn a Baker Street, una llista completa de tots els espies estrangers o agents internacionals residents a Anglaterra, amb les adreces senceres. SHERLOCK».

—Això ens podria ser d’utilitat, Watson —va observar, quan ocupàvem els nostres seients al tren de Woolwich—. En realitat, estem en deute amb el germà Mycroft per haver-nos implicat en un cas que promet ser d’allò més apassionant.

El seu rostre esmolat exhibia encara aquella expressió d’energia intensa i nerviosa, la qual demostrava que alguna circumstància nova i suggerent havia obert una estimuladora línia de pensament. Imagineu-vos el gos guineuer amb les orelles caigudes i la cua entre potes mentre passeja per la granja canina, i compareu-lo amb el mateix gos quan, amb els ulls brillants i els músculs en tensió, corre en persecució d’una pista calenta; així era el canvi que s’havia produït en Holmes des d’aquell matí. Era un home del tot diferent al personatge apàtic i ociós, embolcallat en una bata de color gris, que s’havia passejat amb tanta inquietud només unes poques hores abans per una habitació envoltada de boira.

—Hi ha material. Hi ha camp per a treballar —va dir—. Estic un xic decebut per no haver-ne comprès les possibilitats.

—Encara ara són ben fosques, per a mi.

—També jo el veig força fosc el final, però m’he arrapat a una idea que pot dur-nos molt lluny. El jove va trobar la mort en algun altre indret, i el seu cos era al damunt d’un vagó.

—Al sostre!

—Extraordinari, no us sembla? Però considereu els fets. És cap coincidència que el cos aparegués al mateix punt on el tren oscil·la i trontolla en girar i passar per unes agulles? No seria el lloc on caldria esperar que un objecte situat sobre el vagó caigués a terra? Les agulles no afecten cap objecte que vagi a dins el tren. O bé el cos va caure del damunt, o bé s’ha donat una coincidència molt curiosa. Però ara penseu en el detall de la sang. Per descomptat, no n’hi havia vestigis a les vies perquè el cos havia sagnat en un altre lloc. Cada fet és suggestiu per ell mateix. Tots plegats tenen una força acumulativa.

—I també el bitllet! —vaig exclamar.

—Exacte. No podíem justificar l’absència de bitllet. Això ho explicaria. Tot encaixa.

—Però suposant que fos així, som tan lluny de la solució del misteri com abans. De fet, el cas no esdevé pas més senzill, sinó més estrany.

—Potser sí —digué Holmes, pensativament—. Potser sí.

Se submergí en un somieig silenciós, que es perllongà fins que el tren va entrar per fi a l’estació de Woolwich. Allà, el meu company va cridar un cabriolé, i es va treure de la butxaca el full que Mycroft li havia facilitat.

—Tenim unes quantes visites a fer aquesta tarda —va anunciar—. Crec que, en primer lloc, Sir James Walter reclama la nostra atenció.

La casa del conegut funcionari era una bonica mansió circumdada de gespes exuberants que s’estenien fins al Tàmesi. Quan hi arribàrem la boira s’estava aixecant, i un sol esblaimat provava d’obrir-s’hi pas. Un majordom acudí a la nostra trucada.

—Sir James, senyor! —va fer, amb una expressió solemne—. Sir James ha mort aquest matí.

—Déu del cel! —exclamà Holmes, esbalaït—. Com ha estat, això?

—Potser preferiríeu passar, senyor, i veure el seu germà, el coronel Valentine?

—Sí, val més així.

El majordom ens va acompanyar fins a un saló escassament il·luminat, on poc després érem saludats per un home molt alt i ben plantat d’uns cinquanta anys, amb una barbeta, que era el germà més jove del difunt. Els ulls vius, les galtes enceses, els cabells despentinats, tot el seu aspecte proclamava la sobtada tragèdia que acabava de colpejar la casa. Amb prou feines era capaç d’articular les paraules quan ens parlava del fet.

—Ha estat per causa d’aquest espantós escàndol —va dir—. El meu germà, Sir James, era un home dotat d’un honor molt vulnerable i no ha pogut sobreviure a aquesta situació. Li ha desfet el cor. S’ha mostrat sempre tan orgullós de l’eficiència del seu departament, que ha estat per a ell un cop fatal.

—Confiàvem que ell podria subministrar-nos algunes indicacions que ens haurien ajudat a aclarir el cas.

—Us asseguro que era un misteri tan gran per a ell com ho és per a vós i per a tots nosaltres. Ja havia posat tot el que en sabia a disposició de la policia. Com és natural, no en dubtava pas que Cadogan West n’era el culpable. Però tota la resta li resultava inconcebible.

—Podríeu aportar alguna nova llum al cas?

—Jo no en sé res tret del que n’he llegit o sentit a dir. No tinc intenció de ser descortès, però ja us en fareu càrrec, Mr. Holmes. Estem molt trasbalsats, a hores d’ara, i em veig obligat a demanar-vos que posposeu aquesta entrevista ara mateix.

—Ha estat un esdeveniment del tot inesperat —observà el meu amic, quan haguérem tornat al cabriolé—. Em pregunto si la mort és per causes naturals, o bé si el pobre home s’ha suïcidat. En el segon cas, podríem interpretar-ho com a senyal de remordiment per haver negligit el seu deure? Haurem de deixar aquesta pregunta per a més endavant. Ara, cal que fem cap al domicili dels Cadogan West.

Una casa petita però ben conservada, emplaçada als afores de la ciutat, albergava l’afligida mare. La dona estava massa trastornada pel dolor perquè ens servís de cap ajuda, però al seu costat hi havia una jove de cara blanca, que es va presentar com a Miss Violet Westbury, la promesa de la víctima, l’última persona que l’havia vist aquella dramàtica nit.

—No puc pas explicar-m’ho, Mr. Holmes —va dir—. No he aclucat l’ull d’ençà de la tragèdia, pensant sense aturador, nit i dia, quin pot ser el veritable significat de la seva mort. L’Arthur era l’home més decidit, cavallerós i patriota que hagi pogut existir sobre la terra. S’hauria tallat la mà dreta abans de vendre un secret d’estat que li haguessin confiat. És absurd, impossible, irracional per a qualsevol que l’hagi conegut.

—Però, què me’n dieu dels fets, Miss Westbury?

—Sí, sí, admeto que no me’ls puc pas explicar.

—Sabeu si anava malament de diners?

—No. Les seves necessitats eren molt simples i el seu salari, ampli. Havia estalviat uns quants centenars de lliures, i projectàvem de casar-nos per cap d’any.

—Vàreu advertir en ell símptomes de cap agitació mental? Vinga, Miss Westbury, sigueu absolutament sincera amb nosa tres.

L’ull clínic del meu company havia advertit algun canvi en l’actitud de la noia. Ella es va enrojolar, i vacil·là.

—Sí —respongué, finalment—. Tenia la sensació que alguna cosa li voltava pel cap.

—Gaire temps?

—Només durant la setmana passada, més o menys. Estava pensatiu i capficat. Una vegada el vaig pressionar perquè m’ho digués. Ell va admetre que alguna cosa passava, i que estava preocupat per la seva feina de funcionari. «És molt important per a mi que no en parli amb ningú, ni tan sols amb tu», em va dir, i no li’n vaig poder treure res més.

Holmes adoptà un posat seriós.

—Continueu, Miss Westbury. Encara que us sembli anar en contra seva, continueu. No sabem fins on ens podria dur.

—Doncs, no tinc res més a dir. Un parell de vegades em va semblar que estava a punt d’explicar-me alguna cosa. Un vespre em va parlar de la importància del secret, i crec recordar que va comentar que els espies estrangers pagarien, sens dubte, molts diners per apoderar-se’n.

L’expressió del meu amic esdevingué més seriosa, encara.

—Res més?

—Va dir també que nosaltres no faríem mai una cosa així…, però que a un traïdor li seria fàcil d’aconseguir els plànols.

—Ha estat recentment que va fer aquesta mena de comentaris?

—Sí, no fa pas gaire.

—Expliqueu-nos ara què va passar aquell vespre.

—Havíem d’anar al teatre. La boira era tan espessa que no servia de res agafar un cotxe. Vàrem anar-hi a peu, i de camí cap allà vàrem passar pel costat del despatx. De sobte, va desaparèixer entre la boira.

—Sense dir res?

—Va fer una exclamació, res més. El vaig esperar, però no tornava. Al cap d’una bona estona me’n vaig tornar a casa. L’endemà al matí, quan les oficines ja eren obertes, varen venir a preguntar per ell. Cap al migdia ens assabentàvem de la terrible notícia. Oh, Mr. Holmes, si poguéssiu salvar el seu honor! Significava tant per a ell…

Holmes sacsejà el cap amb tristesa.

—Anem, Watson —digué—. El nostre deure és en una altra banda. La pròxima escala hauria de ser el despatx d’on varen sortir els documents.

—La situació ja era bastant fosca en contra d’aquest jove, però les nostres indagacions l’han enfosquida encara més —observà Holmes, mentre el cabriolé es posava en moviment—. La imminència del seu matrimoni suposa un motiu per al crim. Naturalment, volia diners. La idea bullia dins el seu cap, per tal com en parlava. Va estar a punt de convertir la noia en còmplice de traïció confiant-li els seus plans. Tot això no m’agrada gens.

—Però aleshores, Holmes, de què li serviria la moral? Com pot ser que deixés la noia al carrer i sortís corrents a cometre un acte delictiu?

—Exacte! Hi ha, en efecte, algunes objeccions. Però a alguna cosa formidable han de respondre.

Mr. Sidney Johnson, l’escrivent més antic, ens va rebre al despatx, i ens saludà amb el respecte que la targeta del meu company inspirava sempre. Era un home prim, brusc, de mitjana edat i amb ulleres, les galtes macilentes i les mans tremoloses per la tensió nerviosa a què havia estat sotmès.

—És terrible, Mr. Holmes, molt terrible! Us n’heu assabentat, de la mort del funcionari en cap?

—Venim de casa seva.

—El departament és un caos de desorganització. El funcionari en cap és mort, Cadogan West és mort, i els documents han volat. I, tanmateix, quan vàrem tancar la porta dilluns a la tarda érem un despatx tan eficient com tots els que estan al servei del govern. Déu meu, fa pànic només de pensar-hi! Que hagi estat West, de tots els homes, qui hagi fet una cosa així!

—N’esteu convençut, de la seva culpabilitat, doncs?

—No hi sé veure cap més alternativa. I, malgrat tot, jo confiava en ell com confio en mi mateix.

—A quina hora es va tancar el despatx, dilluns?

—A les cinc.

—El tancàreu vós?

—Sempre sóc l’últim de sortir.

—On eren els plànols?

—Dins aquella caixa. Els hi vaig ficar jo mateix.

—Hi ha vigilant, a l’edifici?

—Sí, però s’ha de responsabilitzar també dels altres departaments. És un soldat retirat, un home d’absoluta confiança. No va veure res d’estrany, aquella nit. És clar que la boira era molt espessa.

—Suposem que Cadogan West volgués entrar a l’edifici fora de les hores d’oficina. Necessitaria tres claus per a apoderar-se dels documents, no és veritat?

—Sí, en efecte. La clau de la porta del carrer, la clau del despatx, i la clau de la caixa forta.

—Només Sir James i vós teníeu aquestes claus?

—Jo no en tenia pas, de clau de les portes…, només de la caixa.

—Creieu que Sir James era un home metòdic en els seus costums?

—Jo diria que sí. Sé, pel que fa a aquestes tres claus, que les duia al mateix clauer. Les hi he vistes sovint.

—I s’enduia aquest clauer amb ell a Londres?

—Això deia.

—I vós, vàreu perdre de vista en cap moment la vostra clau?

—No.

—Aleshores si West és el culpable, havia de tenir-ne un duplicat. I, tanmateix, no se n’hi va trobar cap, al seu cos. Una altra qüestió: si un treballador d’aquesta oficina volgués vendre els plànols, no li resultaria més senzill copiar-los ell mateix que no pas agafar els originals, com va ser el cas?

—Requeriria uns coneixements tècnics bastant considerables, copiar els plànols d’una forma acurada.

—Però suposo que Sir James, o vós, o el mateix West, els teníeu, aquests coneixements tècnics.

—Per descomptat que els teníem, però us prego que no m’emboliqueu en el cas, Mr. Holmes. De què serveix especular en aquest sentit quan els plànols originals aparegueren en poder de West?

—Bé, és força significatiu que s’exposés al risc d’agafar els originals, quan en podia haver fet còpies d’una forma més segura que li haurien servit igualment per al seu propòsit.

—És molt singular, en efecte…, i tanmateix ho va fer.

—Totes les indagacions que s’han fet revelen alguna cosa inexplicable. Encara manquen tres documents. Són, si no vaig errat, els més importants.

—Sí, teniu raó.

—Vol dir això que qualsevol que disposés d’aquests tres documents, sense els altres set, podria construir un submarí Bruce-Partington?

—Així ho vaig comunicar al Ministeri de la Marina. Però avui he estat revisant els dibuixos, i ja no n’estic tan segur. Les vàlvules dobles amb les regates d’ajustament automàtic estan dibuixades en un dels plànols recuperats. Els estrangers no podran construir el submarí fins que hagin inventat pel seu compte un sistema similar. És clar que potser no trigaran gaire a solventar aquesta dificultat.

—Però els tres plànols desapareguts són els més importants…

—Indubtablement.

—Crec que, amb el seu permís, faré un tomb pel local. No tinc cap més pregunta a formular-vos.

Holmes examinà el pany de la caixa de cabals, la porta de despatx i finalment els finestrons metàl·lics de la finestra. Però no va ser fins a ser a fora, a la gespa, que el meu amic manifesta un interès inusitat. Al costat de la finestra hi havia un matoll de llorer, i unes quantes branques presentaven signes d’haver estat torçades o trencades. Les va inspeccionar detingudament amb la lupa, i en acabat féu el mateix amb unes petjades vagues i imprecises a terra, sota el matoll. Finalment, va demanar a l’escrivent en cap que tanqués els finestrons de ferro, i em va indicar que amb prou feines encaixaven l’un amb l’altre, i que qualsevol des de fora podia veure què passava a dins.

—Els indicis s’han fet malbé amb els tres dies de retard. Poden significar alguna cosa o bé no res. Bé, Watson, em penso que Woolwich no aportarà res més. És una magra collita la que hi hem aplegat. Provem de tenir més sort a Londres.

Tanmateix, vàrem afegir una garba més a la nostra collita abans de sortir de l’estació de Woolwich. L’empleat de la taquilla ens va poder dir amb confiança que havia vist Cadogan West —el qual coneixia bastant bé de vista— la nit de dilluns, i que havia sortit cap a Londres amb el tren de les 20.15 a London Bridge. Anava tot sol, i havia comprat un bitllet d’anada de tercera classe. Al taquiller li havia cridat l’atenció l’actitud excitada i nerviosa del jove. Tremolava tant, que amb prou feines podia recollir el canvi, i l’home l’hi havia ajudat. Una consulta de l’horari demostrà que el tren de les 20.15 era el primer que hauria pogut agafar West després d’haver deixat la seva xicota pels volts de les 19.30.

—Reconstruïm els fets, Watson —digué Holmes, després de mitja hora de silenci—. No tinc constància que en totes les nostres investigacions plegats hàgim hagut d’afrontar cap cas més difícil d’abastar. Cada nou pas que fem serveix només per a revelar una nova cresta més enllà. I, això no obstant, hem fet ja progressos apreciables.

»L’efecte de les nostres perquisicions a Woolwich apunta, en conjunt, contra el jove Cadogan West, però els indicis a la finestra tendeixen a una hipòtesi més favorable a ell. Suposem, per exemple, que se li hagués acostat algun agent estranger. Això hauria pogut passar sota unes determinades circumstàncies que li haurien impedit d’enraonar del tema, i tanmateix li hauria afectat els pensaments en el sentit indicat pels comentaris amb la seva promesa. Molt bé. Suposarem ara que mentre anava a teatre amb la jove entreveiés, de sobte, en la boira aquest mateix agent caminant en direcció al despatx. Era un home impetuós, brusc en les decisions. Ho va deixar tot per complir el seu deure. Va seguir l’home, va espiar de la finestra estant, va presenciar el robatori dels documents, i va empaitar el lladre. Així resolem l’objecció que ningú no s’hagués endut els originals si en podia fer còpies. Aquest foraster havia d’agafar els originals. Fins aquí, tot encaixa.

—Què més?

—Ara és quan comencen les dificultats. Hom podria imaginar que, donades les circumstàncies, la primera acció del jove Cadogan West havia de consistir a atrapar el bandit i donar l’alarma. Per què no ho va fer? Potser era un funcionari superior el qui s’enduia els plànols? Això explicaria la conducta de West. O tal volta el superior va aconseguir defugir West entre la boira, i el jove va sortir de seguida cap a Londres a interceptar-lo en camí del seu allotjament, suposant que sabés on vivia? La missió havia de ser molt urgent, per tal com va deixar la xicota abandonada enmig de la boira, i no va fer cap esforç per a comunicar-se amb ella. El rastre s’esvaeix arribats en aquest punt, i hi ha un forat molt gran entre qualsevol hipòtesi i la presència del cos de West, amb set documents a la butxaca, damunt un vagó del tren metropolità. El meu instint m’aconsella ara que comenci a treballar per l’extrem oposat. Si Mycroft ens ha enviat la llista d’adreces que li he demanat, tindrem la possibilitat d’agafar el nostre home i seguir dues pistes en comptes d’una.

En efecte, una nota ens esperava a Baker Street. Un missatger del govern l’havia portat corrents. Holmes hi va fer un cop d’ull i me la va passar.

«Hi ha nombrosos representants del populatxo, però pocs que hagin pogut organitzar un assumpte tan seriós. Els únics homes que val la pena de considerar són: Adolph Meyer, del 3 Great George Street, Westminster; Louis La Rothière, de Campden Mansions, Notting Hill; i Hugo Oberstein, 13 Caulfield Gardens, Kensington. Se sap d’aquest darrer que dilluns era a ciutat, i que a hores d’ara és fora. M’alegra de saber que hi has vist una llum. El govern espera el teu informe final amb la màxima impaciència. Han arribat representacions urgents de les esferes més altes. Totes les forces vives de l’estat seran darrere teu si les necessites. MYCROFT».

»Molt em temo —observà Holmes, somrient— que tots els cavalls i tots els homes de la Reina no serveixen de res en aquest afer. —Havia estès el seu gran plànol de Londres, i s’hi abocava damunt amb avidesa—. Bé, bé —va exclamar, en un to de satisfacció—, les coses giren un xic en la nostra direcció, per fi. Sabeu Watson?, crec honestament que ens en sortirem, malgrat tot. —Em va donar un copet a l’espatlla amb un accés sobtat d’hilaritat—. Ara he de sortir. És només una expedició de reconeixement. Jo no faria res seriós sense el meu fidel company i biògraf al costat. Quedeu-vos aquí, el més probable és que em torneu a veure d’aquí a una o dues hores. Si us avorriu, preneu paper i ploma i enceteu la narració de com haurem salvat l’estat.

Vaig sentir un cert reflex del seu optimisme en el meu esperit, perquè sabia bé que mai no se sortia tant del seu posat auster llevat de quan hi havia una bona causa d’eufòria. Vaig esperar tot aquell llarg vespre de novembre, frisós pel seu retorn. Per fi, poc després de les nou, arribà un missatger amb una nota:

«Estic sopant al Goldini’s Restaurant, Gloucester Road, Kensington. Si us plau, veniu tot seguit i reuniu-vos amb mi aquí. Porteu una palanqueta, una llanterna fosca, un cisell i un revòlver. S.H».

Era un material força estrany perquè un ciutadà respectable el dugués pels carrers obscurs i emboirats. Ho vaig amagar tot discretament a l’abric, i vaig fer cap a l’adreça esmentada. El meu amic seia davant una taula petita i rodona pròxima a la porta del guarnit restaurant italià.

—Heu sopat gens? Aleshores acompanyeu-me en el cafè i la copeta de curaçao. Tasteu un dels cigars del propietari. No són tan metzinosos com es podria esperar. Porteu les eines?

—Les tinc aquí, a l’abric.

—Excel·lent. Deixeu-me que us faciliti un breu resum de les meves activitats, amb alguna indicació del que ens disposem a fer tot seguit. A hores d’ara ja deu ser evident per a vós, Watson, que el cos del jove va ser col·locat damunt un vagó de tren. Això em va semblar clar des del moment que vaig determinar que va ser de damunt, i no pas de dins el vagó, que havia caigut.

—No el podien haver tirat des d’un pont?

—Jo diria que això és impossible. Si examineu el dalt dels trens metropolitans, comprovareu que presenten una forma lleugerament arrodonida, i que no hi ha cap barana als costats. En conseqüència, podem donar per cert que el jove Cadogan West va ser col·locat allí.

—I com podien col locar-l’hi?

—Aquesta era la qüestió que havíem de resoldre. Només ni ha una manera. Com ja sabeu, el metropolità circula per fora dels túnels en alguns trams pel West End. Jo conservava un vague record de, en viatjar amb metro per aquells indrets, haver vist de tant en tant finestres sobre el meu cap. Ara suposant que un tren s’aturés sota una d’aquelles finestres, hi hauria dificultat a deixar un cos damunt d’un vagó?

—És molt improbable.

—Hem de recórrer al vell axioma que, quan totes les altres contingències fallen, el que resta, per molt improbable que sigui, ha de ser veritat. En el cas que ens ocupa, totes les altres contingències han fallat. Quan he descobert que l’agent internacional principal, el que tot just acabava de sortir de Londres, vivia en una filera de cases que donaven a les vies del metropolità, m’he mostrat tan content que heu quedat un xic atònit davant la meva sobtada frivolitat.

—Oh, de manera que era d’això?

—Sí, era això. Mr. Hugo Oberstein, de 13 Caulfield Gardens, s’havia convertit en el meu objectiu. He iniciat les operacions a l’estació de Gloucester Road, on un funcionari molt amable m’ha acompanyat pel costat de les vies, i m’ha permès de constatar no sols que les finestres de les escales de servei de Caulfield Gardens donen a la línia, sinó també el fet més essencial, encara: que, per causa de la intersecció amb un dels ferrocarrils més importants, els trens metropolitans s’aturen sovint uns quants minuts en aquell mateix punt.

—Esplèndid, Holmes! Ja ho teniu!

—No tan de pressa, Watson. Anem avançant, però l’objectiu encara és lluny. Bé, després de veure la part del darrere de Caulfield Gardens, n’he vist la façana i m’he assegurat que l’ocell havia abandonat el niu. És una casa de dimensions considerables, i les habitacions de dalt, segons que m’ha semblat, estan per moblar. Oberstein residia allà amb un sol ajudant de cambra, probablement un còmplice de tota confiança. Cal que tinguem present que Oberstein se n’ha anat al continent per tal de treballar el seu botí, no pas amb la idea de fugir. No tenia motiu per a témer cap ordre d’escorcollament, i la possibilitat d’una visita a domicili per part d’un afeccionat no se li devia ocórrer en cap moment. Tanmateix, això és precisament el que farem tot seguit.

—No podríem aconseguir una autorització i fer-ho de forma legal?

—Em temo que no, donades les circumstàncies.

—I què en traurem?

—No sabem quina mena de correspondència pot haver-hi.

—Això no m’agrada, Holmes.

—Benvolgut amic, vós us quedareu de guàrdia al carrer. Jo m’encarregaré de la part criminal. No podem pas perdre el temps amb foteses. Penseu en la nota de Mycroft, en el Ministeri de la Marina, en el govern, en l’excelsa persona que espera notícies. Hem d’anar-hi.

La meva resposta consistí a aixecar-me de taula.

—Teniu raó, Holmes. Anem-hi.

Es posà dempeus i em va estrènyer la mà.

—Ja ho sabia, que al final no us faríeu enrere —va dir, i un instant li vaig veure una expressió als ulls més acostada a la tendresa que mai.

Al cap d’uns moments, ja havia recuperat la personalitat autoritària i pragmàtica de sempre.

—És a poc menys d’un quilòmetre, però no hi ha pas pressa. Anem-hi a peu —va suggerir—. No perdeu les eines, us ho prego. La vostra detenció com a sospitós seria una complicació d’allò més inoportuna.

Caulfield Gardens era una d’aquelles rengleres de cases de façana plana, amb columnes i pòrtic, producte tan característic de l’època victoriana al West End de Londres. A l’edifici del costat semblava celebrar-s’hi una festa infantil, perquè un alegre murmuri de veus juvenils i el martelleig d’un piano ressonaven en la foscor. La boira persistia encara, i ens ocultava amb la seva acollidora ombra. Holmes havia encès la llanterna i l’enfocava sobre el monumental portal.

—Ens enfrontem amb un problema seriós —va anunciar—. La porta és tancada amb clau i balda. Potser seria millor provar d’entrar pel pati del davant. Una mica més enllà hi ha una arcada idònia per si un policia massa zelós s’embolicava en els nostres plans. Doneu-me un cop de mà, Watson, i jo faré el mateix per vós.

Un minut després, tots dos ens trobàvem al pati del davant. Amb prou feines havíem assolit la negror de les ombres quan sentírem les passes d’un agent de policia a dalt, entre la boira. Quan el seu ritme suau es va esvair al lluny, Holmes començà a treballar a la porta inferior. El vaig veure acotar-se i estirar fins que, amb un soroll sec, la porta es va obrir. Entràrem a un passadís fosc, i vàrem tancar la porta del pati darrere nostre. Holmes anava davant per una escala en corba i sense catifa. El petit ventall de llum groga il·luminà una finestra baixa.

—Ja hi som, Watson…, deu ser aquesta.

Va obrir la finestra, i en fer-ho se sentí un murmuri baix i estrident que es va anar convertint en un fort terrabastall, fins que un tren passà a gran velocitat davant nostre en la foscor. Holmes va passejar el llum al llarg de l’ampit de la finestra. Era cobert de sutge de les màquines que passaven, però la negra superfície apareixia borrosa i desgastada en alguns llocs.

—Aquí podem veure on varen recolzar el cos. Vaja, Watson, què és això? No hi ha dubte que és una taca de sang. —Assenyalà unes descoloracions a penes perceptibles al marc e fusta de la finestra—. N’hi ha a la pedra de l’escala, també. La demostració és completa. Quedem-nos fins que se’ns aturi un tren.

No haguérem d’esperar gaire. El tren següent va sortir del túnel amb gran estrèpit, però alentí la marxa un cop a fora, i després, amb un grinyol de frens, s’aturà immediatament sota nostre. No hi havia gaire més d’un metre des de l’ampit de la finestra fins al sostre del vagó. Holmes tancà la finestra amb suavitat.

—Fins aquí, la nostra teoria està justificada —va dir—. Què us en sembla, Watson?

—Una obra mestra. Crec que aquesta vegada us heu superat.

—No puc pas estar d’acord amb vós, en això. Des del moment que vaig concebre la idea del cos col·locat sobre el vagó, que segurament no era pas tan abstrusa, tota la resta era inevitable. Si no fos pels greus interessos implicats, el cas seria insignificant, fins aquí. Però les nostres dificultats no han acabat. Potser podríem trobar aquí alguna cosa que ens ajudi a superaries.

Havíem pujat l’escala de la cuina, i ara accedíem a la sèrie de peces del primer pis. Una era un menjador, austerament moblat i mancat d’interès. La segona era un dormitori, també força intranscendent. La sala restant semblava més prometedora, i el meu company hi procedí a un examen exhaustiu. L’estança era plena de llibres i papers, i era evident que servia de despatx. Ràpidament i metòdica, Holmes abocà el contingut de tots els calaixos i armaris, però cap besllum d’èxit no enlluernà la seva austera expressió. Al cap d’una hora, no havia pas arribat més lluny de quan havia començat.

—Aquest gos astut s’ha esborrat el rastre —va constatar—. No ha deixat res que pogués inculpar-lo. La correspondència perillosa ha estat destruïda o retirada. És la nostra última oportunitat.

Era una caixeta de llauna que descansava damunt l’escriptori. Holmes la va forçar amb el cisell. A dins hi havia uns quants rotlles de paper, plens de xifres i operacions, sense cap comentari que demostrés a què es referien. Les expressions periòdiques «Pressió hidràulica» i «Pressió per cm2» suggerien alguna possible relació amb un submarí. Holmes deixà tots els papers de costat amb un gest d’impaciència. Només quedava un sobre amb alguns retalls de diari a dins. Els va estendre damunt la taula, i vaig entendre de seguida, per l’interès que mostrava al rostre que les seves esperances renaixien.

—Què és això, Watson? Eh? Què és això? Una sèrie de missatges per mitjà d’anuncis de diari. La secció d’anuncis particulars del Daily Telegraph, per la impressió i la qualitat del paper. La cantonada superior dreta d’una pàgina. No hi ha dates, però els missatges s’ordenen per ells mateixos. Aquest deu ser el primer:

«Esperava rebre notícies més aviat. Condicions acceptades. Escriviu a l’adreça de la targeta. Pierrot».

Tot seguit vindria: «Massa complicat per a una descripció. Es necessita informació completa. Us espera una bona recompensa quan lliureu el gènere. Pierrot».

Després ve: «L’assumpte crema. Es retira l’oferta fins que s’hagi tancat el tracte. Es confirmarà per anunci. Pierrot».

Finalment: «Dilluns a la nit després de les nou. Dos cops. Només vós. No sigueu tan desconfiat. Pagament en efectiu quan lliureu el gènere. Pierrot».

Un historial força complet, Watson! Si poguéssim atènyer l’home que hi ha a l’altre extrem!

Es va submergir en les seves reflexions, donant copets a la taula amb els dits. Per fi, es posà dret d’un salt.

—Bé, potser no serà tan difícil, malgrat tot. No tenim res més a fer, aquí, Watson. Crec que podríem visitar les oficines del Daily Telegraph i culminar així una profitosa jornada de treball.

Mycroft Holmes i Lestrade havien acudit a la cita convinguda per a després de l’esmorzar de l’endemà, i Sherlock Holmes els havia posat al corrent de les nostres activitats del dia abans. El detectiu professional sacsejà el cap en sentir la confessió del nostre delicte de violació de la propietat privada.

—Nosaltres, al cos, no podem fer aquesta mena de coses, Mr. Holmes —va advertir—. No m’estranya que obtingueu resultats fora del nostre abast. Però un dia d’aquests anireu massa lluny, i vós i el vostre amic ensopegareu amb problemes.

—Tot sigui en bé d’Anglaterra, oi, Watson? Serem màrtirs en ares de la nostra pàtria. Però què te’n sembla, Mycroft?

—Excel·lent, Sherlock! Admirable! Però… quin ús en faràs, de tot plegat?

Holmes agafà l’exemplar del Daily Telegraph de damunt la taula.

—Has vist l’anunci de Pierrot publicat avui?

—Què? Un altre?

—Sí, i diu el següent: «Aquesta nit. A la mateixa hora. Al mateix lloc. Dos cops. Importància vital. La vostra pròpia seguretat en joc. Pierrot».

—Diantre! —exclamà Lestrade—. Si respon a això ja l’haurem enxampat!

—Aquesta era la meva idea en posar l’anunci. Crec que si tinguéssiu l’amabilitat d’acompanyar-nos tots dos a Caulfield Gardens cap a les vuit del vespre, possiblement ens acostaríem un xic més a la solució de l’enigma.

Una de les característiques més destacables de Sherlock Holmes era la seva capacitat per a aturar el funcionament del seu cervell i dedicar tota l’atenció a qüestions més insignificants un cop s’havia autoconvençut que ja no podia treure cap més profit del seu treball. Recordo que durant tot aquell dia memorable es va consagrar a una monografia que havia encetat sobre el Motets Polifònics de Lassus. Jo, per la meva banda, no en tenia gens, d’aquest poder d’abstracció, i la jornada, en conseqüència, se’m feia inacabable. L’enorme importància que revestia el cas a nivell nacional, l’ànsia entre les altes esferes del país, la naturalesa directa de l’experiment que fèiem…, tot es combinava per a estimular el meu nerviosisme. Vaig respirar alleujat quan per fi, després d’un sopar lleuger, vàrem començar la nostra expedició. Lestrade i Mycroft es reuniren amb nosaltres a l’exterior de l’estació de Gloucester Road, com havíem convingut. La porta del pati del davant del domicili d’Oberstein havia quedat oberta la nit abans, i jo em vaig veure obligat, per tal com Mycroft Holmes declinà amb tossuderia i indignació de saltar per damunt la reixa, a entrar a la casa i obrir la porta del rebedor. A les nou érem tots asseguts al despatx, esperant pacientment l’arribada del nostre home.

Va passar una hora, i encara una altra. Quan varen tocar les onze, el ritme mesurat de les campanades procedents del rellotge de la gran església veïna semblava reflectir els cants fúnebres de les nostres esperances. Lestrade i Mycroft es remenaven inquiets als seients i consultaven el rellotge dues vegades per minut. Holmes restava silenciós i solemne, amb les parpelles mig closes però amb tots els sentits alerta. De sobte, va alçar el cap amb un moviment brusc.

—Ja ve —anuncià.

Vam sentir unes passes furtives per davant de la porta del carrer. Ara tornaven. Escoltàrem un soroll de peus arrossegant-se a fora, i tot seguit dos trucs secs amb el picaporta. Holmes es va aixecar, i ens indicà amb un gest que ens quedéssim asseguts. El llum de gas del rebedor era un puntet lluminós. El meu amic obrí la porta del carrer, i quan una fosca silueta hagué passat pel seu costat va tancar amb balda.

—És per aquí —vàrem sentir que deia, i al cap d’un moment el nostre home era davant nostre.

Holmes l’havia seguit de prop, i quan l’home es va girar amb un crit de sorpresa i alarma ell el va agafar del coll de la camisa i l’arrossegà a l’interior de la cambra. Abans que el nostre presoner hagués recuperat l’equilibri la porta era tancada i Holmes s’hi recolzava amb l’esquena. L’home esguardà al seu voltant, tentinejà, i caigué a terra sense coneixement. Com a conseqüència de l’impacte, el barret d’ala ampla li va caure rodolant del cap, la bufanda deixà els llavis al descobert, i tots vàrem poder veure la barbeta rossa i les faccions suaus i delicades del coronel Valentine Walter.

Holmes deixà anar un xiulet de sorpresa.

—Aquesta vegada podeu escriure de mi que he estat un tros d’ase, Watson —va dir—. No és pas aquest, l’ocell que jo esperava.

—Qui és? —inquirí Mycroft, frisós.

—El germà més jove del difunt Sir James Walter, el cap del Departament Submarí. Sí, sí, ara veig el caient de les cartes. Ja torna en si. Em penso que faries bé de deixar-me l’interrogatori a mi.

Havíem portat el cos prostrat fins al sofà. Ara el nostre presoner es va dreçar, mirà al voltant amb una expressió aterrida al rostre, i es passà la mà pel front, com qui no pot creure el que li dicten els sentits.

—Què vol dir això? —va preguntar—. Jo he vingut a veure Mr. Oberstein.

—Ho sabem tot, coronel Walter —replicà Holmes—. El que escapa a la meva comprensió és com un senyor anglès com vós pot captenir-se d’aquesta manera. Però tota la vostra correspondència i la relació que heu mantingut amb Oberstein són del nostre coneixement. També ho són les circumstàncies de la mort del jove Cadogan West. Permeteu-me que us aconselli que us guanyeu, almenys, l’honor del penediment i la confessió, per tal com resten encara alguns detalls que només podem esbrinar dels vostres llavis.

L’home va fer un gemec i enfonsà el rostre entre les mans. Els altres esperàvem, però ell no deia res.

—Puc assegurar-vos —digué Holmes— que ja coneixem tots els fets essencials. Sabem que necessitàveu diners; que vàreu fer un duplicat de les claus que guardava el vostre germà; i que vàreu establir correspondència amb Oberstein, el qual responia les vostres cartes mitjançant la secció d’anuncis particulars del Daily Telegraph. Ens consta que vàreu anar al despatx la nit de dilluns emparat per la boira, però fóreu vist i seguit pel jove Cadogan West, que tenia, probablement, alguna raó per a sospitar de vós. Ell va presenciar el robatori, però no podia pas donar l’alarma, perquè hi havia la possibilitat que duguéssiu els plànols al vostre germà, a Londres. Deixant de banda tots els seus compromisos privats, com a ciutadà exemplar que era, us va seguir de prop entre la boira, i us va anar estalonant fins que vareu arribar en aquesta mateixa casa. Aquí fou on va intervenir, i va ser aleshores, coronel Walter, que a la traïció hi vàreu afegir el crim més ominós potser de l’homicidi.

—Jo no ho vaig fer! Jo ho vaig fer! Juro davant Déu que no ho vaig fer! —cridà el nostre infeliç presoner.

—Digueu-nos, doncs, com el jove Cadogan West va trobar la mort abans no el deixéssiu damunt d’un vagó de tren.

—Ho diré. Us juro que ho diré. Jo no vaig fer la resta. Ho confesso. Va ser tal com vós dieu. Havia de satisfer un deute per uns valors de borsa. Necessitava diners com fos. Oberstein em va oferir cinc mil lliures. Amb això podia salvar-me de la ruïna. Però pel que fa a l’homicidi, en sóc tan innocent com vós.

—Què va passar, doncs?

—Ell sospitava de mi, i em va seguir tal com acabeu de dir. No me’n vaig adonar fins a la mateixa porta. La boira era molt espessa, i no s’hi veia a més de tres metres. Jo havia fet dos trucs i Oberstein m’havia obert la porta. El noi es va presentar de sobte i va preguntar què en volíem fer, dels documents. Oberstein tenia una porra curta. La duia sempre a sobre. Quan West va provar d’entrar a la casa darrere nostre, Oberstein el va colpejar al cap. El cop va ser mortal. Va morir en menys de cinc minuts. Era allà, estès a terra al rebedor, i nosaltres no sabíem pas què fer-ne. Llavors Oberstein va tenir aquesta idea dels trens que s’aturaven sota la finestra del darrere. Però abans va examinar els documents que jo li havia portat. Va dir que tres eren essencials, i que havia de quedar-se’ls. «No podeu pas quedar-vos-els», vaig objectar jo. «Hi haurà un enrenou espantós a Woolwich si no apareixen». «Haig de quedar-me’ls», va insistir ell, «perquè el seu contingut és tan tècnic que és impossible fer-ne còpies a temps». «Aleshores hauran de tornar tots al despatx aquesta nit», vaig replicar. Va reflexionar uns instants, i en acabat va exclamar que se li havia acudit una idea millor. «Me’ls quedaré tots tres», va dir. «Els altres, els entaforarem a la butxaca d’aquest jove. Quan el trobin, estic segur que li imputaran a ell la responsabilitat de la desaparició». Jo no hi veia cap més solució, de manera que vàrem fer el que ell proposava. Vàrem esperar mitja hora a la finestra fins que un tren s’hi va aturar. La boira era tan densa que no es veia res, i no vàrem tenir cap dificultat a baixar el cos de West fins al tren. Aquest va ser el final de la meva participació.

—I el vostre germà?

—No em va dir res, però una vegada m’havia sorprès amb les seves claus, i crec que sospitava alguna cosa. Li ho vaig llegir als ulls, que sospitava. Com ja sabeu, no ha tornat a aixecar més el cap.

L’habitació es va omplir de silenci. Fou Mycroft Holmes qui el va trencar.

—No podríeu reparar el vostre tort? Us alleujaria la consciència, i possiblement el càstig que us espera.

—Com podria reparar-lo?

—On són Oberstein i els documents?

—No ho sé.

—No us ha deixat cap adreça?

—Em va dir que la correspondència adreçada a l’Hôtel du Louvre, París, li acabava arribant.

—Doncs encara teniu ocasió de reparar el vostre error —observà Sherlock Holmes.

—Faré tot allò que pugui. No li dec gaire bona voluntat, a aquest individu. Ell ha estat la causa de la meva ruïna i perdició.

—Aquí teniu paper i ploma. Seieu en aquesta taula i escriviu el que us dictaré. Consigneu al sobre l’adreça que us va donar. Això mateix. Ara, la carta: «Distingit senyor: En relació amb el nostre tracte, a hores d’ara us haureu adonat sens dubte que manca als plànols un detall essencial. Tinc un calc que us el completarà. Aquesta tasca, però, m’ha suposat dificultats addicionals, i us he de demanar per tant un avançament de cinc-centes lliures. No confiaré el document que us falta al correu, ni acceptaré res que no sigui or o diners en efectiu. Havia planejat reunir-me amb vós a l’estranger, però si abandonava el país en aquest moment suscitaria sospites. En conseqüència, espero trobar-vos al saló de fumadors del Charing Cross Hotel dissabte vinent a les dotze del migdia. Recordeu que només acceptaré bitllets anglesos de curs legal, o bé or». Crec que això serà suficient. Quedaré molt sorprès si aquesta missiva no atreu el nostre home cap aquí.

I tant que el va atreure! Ja ha passat a la història —a la història secreta d’una nació, que és, sovint, força més àmplia i apassionant que les seves cròniques públiques— com Oberstein, àvid de culminar el cop de la seva vida, va caure al parany i va ser tancat per quinze anys en una presó britànica. Hom trobà entre les seves possessions els valuosíssims plànols del Bruce-Partington, que havia ofert a subhasta a tots els centres navals europeus.

El coronel Walter morí a la presó cap a les acaballes del segon any de la seva condemna. Pel que fa a Holmes, tornà estimulat a la seva monografia sobre els Motets Polifonies de Lassus, de la qual s’ha publicat una edició limitada per a la circulació en cercles privats, que segons el parer dels experts és l’última paraula sobre el tema. Unes setmanes més tard em vaig assabentar per casualitat que el meu amic havia passat un dia a Windsor, d’on va tornar amb una agulla de corbata guarnida amb una maragda finíssima. Quan li vaig preguntar si l’havia comprada, em va respondre que era un present de certa graciosa dama en interès de la qual havia tingut la sort de dur a terme una modesta missió. No afegí res més, però em temo que bé podria endevinar l’august nom de la dama, i no dubto gens que l’agulla de maragda evocarà per sempre més dins la memòria del meu amic l’aventura dels plànols del Bruce-Partington.





5. EL DETECTIU MORIBUND


Mrs. Hudson, la dispesera de Sherlock Holmes, era una dona abnegada. No solament el primer pis de casa seva era envaït tothora per una col·lecció de personatges singulars i sovint indesitjables, sinó que el seu extraordinari hoste mostrava una excentricitat i una irregularitat en els costums que posava a prova la seva paciència constantment. La increïble manca d’ordre de Holmes, la seva addicció a la música en hores intempestives, les ocasionals pràctiques amb el revòlver sota cobert, els estranys experiments científics, ben sovint pudents, i el clima de violència i perill que el voltava, el convertien en el pitjor hoste de Londres. D’altra banda, però, els seus pagaments eren dignes d’un príncep. No tinc cap mena de dubte que la casa hauria pogut ser comprada al preu que Holmes pagava per les seves dependències els anys que vaig conviure amb ell.

La dispesera li tenia el més gran dels respectes, i no gosava mai ficar-se en els seus procediments, per indignants que poguessin semblar. L’apreciava, també, per la gentilesa i la cortesia considerables que demostrava en el tracte amb les dones. Holmes sentia aversió i desconfiança pel bell sexe, però era sempre un adversari cavallerós. Sabedor del sincer afecte que Mrs. Hudson sentia per ell, la vaig escoltar amb enorme interès quan es va presentar un dia a casa meva el segon any de la meva vida matrimonial i em posà al corrent de la trista situació en què es trobava el meu pobre amic.

—S’està morint, Doctor Watson —va dir—. S’ha anat apagant aquests tres darrers dies, i dubto que sobrevisqui al quart. No vol que vagi a buscar-li un doctor. Aquest matí, quan l’he vist amb els ossos sortits de la cara i aquells ulls grossos i lluents mirant-me, no ho he pogut suportar més. «Amb el vostre permís o no, Mr. Holmes, aniré a cercar un metge ara mateix», li he dit. «Que sigui Watson, doncs», ha contestat ell. Jo, de vós, no esperaria ni un moment a anar-lo a veure, que potser ja no el trobaríeu amb vida.

Vaig quedar esparverat, perquè no tenia notícies de la seva malaltia. No cal ni dir que vaig córrer a agafar l’abric i el barret. En el trajecte cap a Baker Street, vaig demanar uns quants detalls.

—No és pas gaire el que us en puc dir, senyor. Ha estat treballant en un cas a Rotherhithe, en un carreró pròxim al riu, i n’ha tornat amb aquesta malaltia. Es va ficar al llit dimecres a la tarda i ja no s’ha llevat més. Aquests tres dies no ha tastat ni aliment ni líquid.

—Valga’m Déu! I com és que no vàreu cridar cap metge?

—Ell no volia, senyor. Ja sabeu com n’és, d’autoritari. No em vaig pas atrevir a desobeir-lo. A hores d’ara no li queda pas gaire temps de vida, com comprovareu vós mateix tan bon punt el veieu.

Tenia, en efecte, un quadre lamentable. A la tènue llum d’un dia boirós de novembre, la cambra del malalt ja era un lloc ben lúgubre, però fou el rostre reprim i ullerós que em fitava del llit estant el que em va glaçar el cor. Els seus ulls tenien la lluïssor de la febre, tenia una taca hèctica sobre cada galta i crostes de color fosc als llavis. Les mans esprimatxades s’agitaven incessantment sobre la vànova, la veu era ronca i espasmòdica. Restà immòbil en entrar jo a l’habitació, però la meva presència suscità una guspira de reconeixement als seus ulls.

—Bé, Watson, sembla ser que ens ha tocat de passar un tràngol difícil —va dir amb un fil de veu, però amb un deix de la despreocupació d’antany.

—Estimat amic! —vaig exclamar, acostant-m’hi.

—Enrere! Quedeu-vos on sou! —va fer, amb la brusca imperiositat que jo associava només amb els moments de crisi—. Si us acosteu a mi, Watson, us demanaré que sortiu de la casa.

—Però per què?

—Perquè vull. No n’hi ha prou?

Sí, Mrs. Hudson tenia raó. Era més autoritari que mai. Era lamentable, però, veure l’esgotament que duia a sobre.

—Jo només volia ajudar —vaig respondre.

—Justament! Com millor podeu ajudar és fent el que us dic.

—Com vulgueu, Holmes.

Relaxà l’austeritat de la seva actitud.

—No us heu enfadat? —va preguntar, panteixant.

Pobre home! Com podia jo enfadar-me veient-lo ajagut davant meu en aquell estat?

—És pel vostre bé, Watson —va explicar, amb veu rogallosa.

—Pel meu bé?

—Sé molt bé el que tinc. És una malaltia dels culis de Sumatra…, una afecció que els neerlandesos coneixen millor que nosaltres, per bé que no hi han trobat gaires remeis fins ara. Només hi ha una cosa certa: és mortal de necessitat, i terriblement contagiosa.

Enraonava ara amb una energia febril, les mans llargarudes agitant-se i tremolant mentre m’indicava que m’apartés.

—S’encomana per contacte, Watson… Això mateix, per contacte. Manteniu la distància, i no us passarà res.

—Per l’amor de Déu, Holmes! Suposeu que aquesta consideració pot influenciar-me un sol instant? Jo no m’afectaria en el cas d’un desconegut. Creieu que m’impediria de complir amb el meu deure amb un vell amic?

Vaig avançar de nou, però em rebutjà amb una mirada furiosa.

—Si us manteniu aquí on sou, parlaré. Si no, haureu d’abandonar l’habitació.

Jo sentia un respecte tan profund per les extraordinàries qualitats de Holmes que m’atenia sempre als seus desigs, fins i tot quan menys els entenia. Però ara tots els meus instints professionals estaven excitats. Ell podia ser mestre meu en qualsevol altra situació, però a la cambra d’un malalt jo ho era d’ell.

—Holmes —vaig fer—, no sou vós. Un malalt és com un infant, de manera que així us tractaré. Tant si voleu com si no, examinaré els vostres símptomes i provaré de curar-vos.

Em va mirar amb ulls malèvols.

—Si he de tenir un metge tant si vull com si no, deixeu-me, almenys, que triï algú en qui tingui confiança —va respondre.

—Aleshores… no confieu en mi?

—En la vostra amistat, és clar que sí. Però els fets són els fets, Watson, i al capdavall vós sou només un metge de capçalera amb una experiència molt limitada i amb qualificacions mediocres. És dolorós haver de dir aquestes coses, però no em deixeu cap altra elecció.

Jo em vaig sentir terriblement ferit.

—Aquest comentari és indigne de vós, Holmes. Em demostra amb molta claredat l’estat nerviós en què us trobeu. Però si no em teniu confiança, no us imposaré pas els meus serveis. Permeteu-me que us porti Sir Jasper Meek, o Penrose Fisher, o qualsevol dels millors metges de Londres. Ara, cal que algú us tracti, i és la meva última paraula. Si us penseu que em quedaré aquí veient com us moriu sense ajudar-vos tant com pugui o sense portar ningú que us ajudi, aleshores us heu equivoca d’home.

—Sé que les vostres intencions són bones, Watson —digué el malalt, amb un com entre sanglot i gemec—. Cal que us demostri jo la vostra pròpia ignorància? Digueu-me, si us plau, què en sabeu, de la febre de Tapanuli. Què en sabeu, de la corrupció negra de Formosa?

—No he sentit mai a parlar de cap de les dues.

—Hi ha molts problemes sanitaris, moltes possibilitats patològiques estranyes, a l’Orient, Watson. —Feia una pausa després de cada frase per recuperar les seves debilitades forces—. Jo n’he après molt en unes investigacions recents de caire més aviat mèdico-criminal. Ha estat llavors que he contret aquesta infecció. Vós no hi podeu fer res.

—Possiblement no. Però resulta que sé que el Doctor Ainstree, la màxima autoritat vivent sobre malalties tropicals, es troba ara a Londres. Tota resistència per part vostra serà inútil, Holmes. Me’n vaig ara mateix a cercar-lo.

Em vaig girar resoludament cap a la porta.

No havia rebut mai una impressió tan forta! En un instant, amb un salt felí, el moribund em va interceptar. Vaig sentir el soroll sec d’una clau al pany. Al cap d’un moment, havia tornat al llit amb pas insegur, exhaust i bleixant després d’aquell enorme dispendi d’energia.

—No em prendreu pas la clau per la força, Watson. Us tinc atrapat, amic meu. Sou aquí, i aquí us quedareu fins que jo decideixi el contrari. Però us complauré. —Deia tot això amb petits esbufecs, mentre feia esforços terribles per respirar entremig—. Vós no desitgeu altra cosa que el meu bé. Això ho sé perfectament, ja ho crec que sí! Fareu el que disposeu, però abans concediu-me temps perquè recuperi les forces. Però no pas ara, Watson, ara no. Són les quatre. A les sis us en podreu anar.

—Això és una bogeria, Holmes.

—Només dues hores, Watson. Us prometo que a les sis podreu marxar? Us fa res esperar?

—Crec que no tinc altra elecció.

—Cap altra, Watson. Gràcies, no necessito pas ajuda, per a recompondre la roba. Guardeu la distància, us ho prego. Ara, Watson, us he de posar una altra condició. Demanareu assistència, però no pas a l’home que heu esmentat, sinó a qui jo triï.

—D’acord.

—Són les primeres paraules prudents que pronuncieu des que heu entrat en aquesta cambra, Watson. Trobareu llibres allà al fons. Estic una mica cansat. Em pregunto com es deu sentir una bateria quan transmet electricitat a un no-conductor. A les sis, Watson, reprendrem la conversa.

Però el destí era que es reprengués molt abans, i en circumstàncies que em produïren un ensurt amb prou feines inferior al del seu salt fins a la porta. Vaig romandre uns minuts esguardant la silenciosa figura ajaguda al llit. Tenia el rostre gairebé cobert per la roba, i semblava dormir. Llavors, incapaç de posar-me a llegir, em vaig posar a passejar lentament per l’habitació, examinant les fotografies de criminals cèlebres amb què estaven guarnides totes les parets. Finalment, en el meu pelegrinatge sense objectiu, vaig atènyer la lleixa de la xemeneia. Damunt hi havia escampada una pila de pipes, petaques de tabac, xeringues, navalles, cartutxos de revòlver i altres utensilis. Enmig de tot això hi havia una capseta de marfil, blanca i negra, amb una tapadora corredora. Era un objecte molt bonic, i jo acabava d’estirar la mà per examinar-lo més de prop, quan de sobte…

Va fer un crit espantós, un xiscle que es degué sentir des del carrer. Se’m va glaçar la pell i se m’encresparen els cabells, en sentir aquell esgarip terrible. En girar-me vaig entrellucar un rostre convulsionat per l’espant i uns ulls esbatanats. Em vaig quedar paralitzat, amb la capseta a les mans.

—Deixeu-la estar! Ara mateix, Watson…, ara mateix, us dic! —Va reclinar el cap sobre el coixí i deixà anar un profund sospir d’alleujament en tornar jo la capsa al seu lloc damunt la lleixa de la xemeneia—. No suporto que toquin les meves coses, Watson. Ja ho sabeu, això. Em poseu massa nerviós. Vós, un metge…, sou suficient per a enviar un pacient a l’asil. Seieu, home, deixeu-me reposar!

L’incident va deixar una impressió molt desagradable en la meva ment. Aquell rampell violent i injustificat, seguit d’aquella agressivitat en el parlar, tan diferent de la seva suavitat habitual, em demostrava el grau de desorganització del seu cervell. D’entre totes les pèrdues, la d’una ment noble és la més deplorable. Vaig romandre en silenciós abatiment fins a l’hora estipulada. També ell semblava haver estat consultant el rellotge, perquè encara no eren ben bé les sis que va començar a enraonar amb la mateixa animació febril d’abans.

—Molt bé, Watson —va dir—. Porteu moneda menuda?

—Sí.

—I d’argent?

—Força.

—Quantes mitges corones?

—Cinc.

—Ah, massa poques! Massa poques! Quina mala sort, Watson! Tanmateix, les que teniu les podeu guardar a la butxaca del rellotge. I tota la resta de diners, a la butxaca esquerra dels pantalons. Gràcies. D’aquesta forma gaudireu d’un molt millor equilibri.

Això era follia delirant. Es va estremir, i tornà a fer un soroll entre la tos i el sanglot.

—Ara enceneu el llum de gas, Watson, però aneu amb molt de compte que la intensitat no passi de la meitat ni un sol instant. Us prego que procediu amb cura, Watson. Gràcies, així és perfecte. No, no cal que baixeu la persiana. Seríeu tan amable de deixar aquelles cartes i paperam de damunt la taula al meu abast? Gràcies. Ara acosteu-vos a la lleixa de la xemeneia. Excel·lent, Watson! Trobareu entre tot aquest escampall unes pinces de sucre. Tingueu la bondat d’agafar la capseta de vori amb l’ajut de les pinces. Poseu-la aquí, entre els papers. Molt bé! Ara ja podeu sortir i anar a cercar Mr. Culverton Smith, a 13 Lower Burke Street.

Si haig de dir veritat, el meu desig d’anar a buscar un metge s’havia afeblit, perquè el pobre Holmes manifestava un estat delirant tan evident que em semblava perillós deixar-lo tot sol. Tanmateix, es mostrava ara tan ansiós de consultar la persona esmentada com obstinat abans a rebutjar qualsevol ajuda exterior.

—No l’he sentit mai aquest nom —vaig fer.

—Possiblement no, estimat Watson. Potser us sorprendrà de saber que l’home més versat en aquesta malaltia de tot el planeta no és pas metge, sinó plantador. Mr. Culverton Smith és molt conegut a Sumatra, i ara es troba a Londres de visita. Una epidèmia de la malaltia a la seva plantació, molt lluny de qualsevol assistència mèdica, el va forçar a estudiar-la pel seu compte, amb resultats de molta repercussió. És una persona molt metòdica, i no volia que sortíssiu abans de les sis perquè era ben conscient que no el trobaríeu al despatx. Si podeu convèncer-lo perquè vingui aquí amb el benefici de la seva experiència única en aquesta malaltia, la investigació de la qual ha estat la seva distracció predilecta, no dubto gens que podrà ajudar-me.

He reproduït els comentaris de Holmes en forma de bloc consecutiu, i no provaré pas d’indicar com s’interrompien a cada moment amb esbufecs a la recerca d’aire i aquelles convulsions a les mans que expressaven l’intens dolor que patia. El seu aspecte havia empitjorat durant les poques hores que jo havia romàs al seu costat. Les taques de febre de les galtes eren més pronunciades, els ulls eren més vidriosos al fons de les ennegrides cavitats, i una suor freda lluïa sobre el front. Conservava encara, però, el to elegant del seu estil discursiu. Seria sempre el mestre, ell, fins que el tiressin dins la fossa.

—Li explicareu exactament en quines condicions m’heu deixat —continuà dient—. Li traspassareu la mateixa impressió que teniu al cap: la d’un moribund, la d’un home moribund i delirant. De fet, no puc entendre per què tot el fons de l’oceà no és una massa sòlida d’ostres, de tan prolífiques com semblen aquestes criatures. Vaja, ja m’he sortit del tema. És curiós com el cervell controla el cervell. De què parlava, Watson?

—Em donàveu instruccions sobre el que hauré de dir a Mr. Culverton Smith.

—Ah, sí, ja recordo. En depèn la meva vida. Discutiu amb ell, Watson. No hi ha gaire bones relacions entre nosaltres. El seu nebot, Watson… Jo sospitava que l’oncle estava embolicat en un assumpte tèrbol, i ho vaig comunicar al noi. Aquest va tenir una mort terrible. Em té rancúnia per aquest motiu. Vós l’estovareu, Watson. Demaneu-li, supliqueu-li, porteu-lo aquí sigui com sigui. Ell pot salvar-me…, només ell!

—El portaré amb cotxe, encara que l’hi hagi d’obligar.

—No fareu pas tal cosa. El convencereu perquè vingui. I després vós tornareu abans que ell. Inventeu qualsevol pretext per a no venir amb ell. No ho oblideu, Watson. Sé que no em fallareu. No m’heu fallat mai. No dubto que hi ha enemics naturals que limiten l’increment de les criatures. Vós i jo, Watson, ja hem fet el que ens tocava. Ha de ser el món, doncs, envaït per les ostres? No, no, seria horrible! Exposeu-li tot el que us passi pel cap.

El vaig deixar, impregnat de la imatge d’aquella intel·ligència privilegiada barbotejant com un infant ximple. Ell m’havia lliurat la clau, i se’m va acudir la prudent idea d’endur-me-la perquè no pogués tancar-se a dins. Mrs. Hudson s’esperava, tremolosa i plorosa, al passadís. Mentre baixava del primer pis, vaig sentir darrere meu la veu de Holmes, alta i fina, interpretant una mena de càntic delirant. A baix, mentre esperava que passés un cabriolé, se m’acostà un home enmig de la boira.

—Com està Mr. Holmes, senyor? —va preguntar.

Era un vell conegut, l’inspector Morton, de Scotland Yard, vestit de paisà.

—Molt malalt —li vaig respondre.

Em va mirar d’una manera molt singular. Si no hagués estat perquè fóra massa cruel, hauria dit que la resplendor del fanal revelà una expressió exultant al seu rostre.

—Ja n’havia sentit alguns rumors —va dir.

El cabriolé acabava d’arribar, i em vaig acomiadar del policia.

Lower Burke Street era un carrer de cases distingides que es trobava a la incerta frontera entre Notting Hill i Kensington. La residència davant la qual s’aturà el cotxer tenia un aire de respectabilitat pretensiosa i coqueta en les reixes de ferro d’estil antic, en la imponent porta de l’entrada i en els lluents guarniments de coure groc. Tot feia joc amb el solemne majordom, emmarcat en la resplendor rosada d’un llum elèctric encès darrere seu.

—Sí, Mr. Culverton Smith és a casa. El Doctor Watson! Molt bé, senyor, li lliuraré la vostra targeta.

El meu humil nom i títol no semblaren impressionar gens Mr. Culverton Smith. Per la porta entreoberta vaig sentir una veu forta, malhumorada i penetrant.

—Qui és, aquest home? Què vol? Per l’amor de Déu, Staples, quantes vegades t’he dit que no vull que ningú em molesti durant les meves hores d’estudi?

Seguí després un suau murmuri d’explicacions per part del majordom.

—Tant m’és, no el penso pas rebre, Staples. No puc pas deixar així com així la meva feina. No sóc a casa. Digues-li això mateix. Digues-li que torni demà al matí, si de veritat té interès a veure’m.

De nou aquell suau rumor.

—Està bé, està bé, dóna-li aquest missatge. Pot tornar demà al matí, o pot esperar-se, si vol. La meva tasca no ha de ser pertorbada.

Vaig pensar en Holmes ajagut al seu llit de dolor i comptant els minuts, potser, fins que jo pogués portar-li ajuda. No era el moment de reparar en cerimònies. La seva vida depenia de la meva decisió. Abans que el contrit majordom acabés de transmetre’m el missatge, jo ja havia passat pel seu costat i em trobava dins l’habitació.

Amb un esgarip de fúria, l’home es va aixecar d’una butaca a la vora del foc. Vaig veure una cara grossa i groguenca, molt granelluda i greixosa, amb una immensa papada, i un parell d’ulls grisos ombrius i amenaçadors que m’esguardaven sota unes celles poblades i vermelloses. Duia a la testa, alta i pelada, una gorreta d’estar per casa de vellut, decantada amb coqueteria a un costat de la calba rosada. El crani tenia una capacitat enorme, i això no obstant, en abaixar els ulls, vaig constatar amb sorpresa que el tronc de l’home era menut i fràgil, carregat d’espatlles i d’esquena com si hagués patit raquitisme durant la infantesa.

—Què us heu cregut? —em va escridassar—. Quin sentit té aquesta intrusió? No us han anunciat que us rebré demà de matí?

—Ho lamento —vaig fer jo—, però el que em duu fins aquí no pot pas esperar. Mr. Sherlock Holmes…

L’esment del nom del meu amic produí un efecte extraordinari en l’homenet. L’expressió de còlera se li va esborrar immediatament del rostre. Les faccions es varen posar tenses i alerta.

—Veniu de part de Holmes? —va preguntar.

—Acabo de deixar-lo.

—Què explica de nou? Com està?

—Està desesperadament malalt. És per això que he vingut.

L’home m’assenyalà un seient, i es va girar per arrepapar-se al seu. Mentre ho feia, vaig entrellucar el reflex de la seva cara al mirall de damunt la lleixa de la xemeneia. Podria jurar que esbossà un somriure maliciós i abominable. Però després em vaig convèncer a mi mateix que devia ser una contracció nerviosa, allò que li havia vist, perquè a l’instant, es tombà cap a mi amb una sincera preocupació pintada al rostre.

—Lamento sentir això —va dir—. Només conec Mr. Holmes d’alguns tractes comercials que hem mantingut, però li tinc molt de respecte pel seu talent i la seva personalitat. És un afeccionat al crim, com jo ho sóc a les malalties. El seu món és el dels bandits, i el meu és el dels microbis. Aquestes són les meves presons —afegí, assenyalant una renglera d’ampolles i flascons disposats damunt d’una taula auxiliar—. Entre aquests cultius en gelatina hi figuren alguns dels pitjors enemics de la humanitat.

—És precisament per causa dels vostres amplis coneixements que Mr. Holmes desitja de veure-us. Us té en gran consideració, i creu que sou l’única persona de Londres que pot ajudar-lo.

L’homenet es va sobresaltar, i la gallarda gorreta que duia al cap li caigué a terra.

—Per què? —va preguntar—. Per què Mr. Holmes ha de creure que jo puc ajudar-lo en el seu problema?

—Pels coneixements que teniu de malalties orientals.

—Però… quins motius té per a creure que la malaltia que l’afecta és oriental?

—Perquè, en el decurs d’una investigació professional, ha estat treballant entre mariners xinesos al moll.

Mr. Culverton Smith féu un somriure complagut i recollí la gorra de terra.

—Oh, de manera que és això, oi? —va fer—. Confio que la situació no sigui tan greu com suposeu. Quant de temps fa que està malalt?

—Uns tres dies.

—Desvarieja?

—De tant en tant.

—Vaja, vaja! Això sembla seriós. Seria inhumà no acudir a la seva crida. Em sap molt de greu qualsevol interrupció en el meu treball, Doctor Watson, però aquest cas és realment excepcional. Us acompanyaré de seguida.

Vaig recordar la injunció de Holmes.

—Haig d’atendre un altre compromís —vaig contestar.

—Molt bé. Aleshores hi aniré sol. La tinc anotada, l’adreça de Mr. Holmes. Podeu comptar que hi seré d’aquí a mitja hora, com a màxim.

Vaig tornar al dormitori de Holmes amb el cor encongit. Tenia por que hagués pogut passar el pitjor durant la meva absència. Vaig quedar del tot alleujat en comprovar que havia millorat molt. El seu aspecte era igual de cadavèric, però els senyals de desvariejament havien desaparegut i enraonava amb veu feble, és cert, però amb un to fins i tot més incisiu i lúcid del normal.

—I doncs, l’heu vist, Watson?

—Sí, ara ve.

—Admirable, Watson! Admirable! Sou el millor emissari del món.

—Volia venir amb mi.

—Això mai, Watson. Hauria estat òbviament impossible. Us ha preguntat quin mal tinc?

—Li he parlat dels xinesos de l’East End.

—Exacte! Bé, Watson, heu fet tot el que un bon amic podia fer-hi. Ara ja podeu desaparèixer de l’escena.

—Haig d’esperar a conèixer la seva opinió, Holmes.

—Hi teniu tot el dret. Però tinc raons per a suposar que aquesta opinió seria molt més franca i valuosa si cregués que estem tots sols. Només hi ha espai darrere la capçalera del llit.

—Benvolgut Holmes!

—Em temo que no hi ha alternativa, Watson. La cambra no brinda gaires possibilitats per a amagar-se, cosa que no va malament, perquè així és menys probable que susciti sospites. Si us quedeu aquí, Watson, em penso que tot anirà bé. —Es va incorporar de sobte amb una rígida atenció al seu rostre macilent—. Ja sento les rodes, Watson. De pressa, per l’amor de Déu! I no us moveu, passi el que passi…, passi el que passi, ho sentiu? No parleu! No us bellugueu! Limiteu-vos a escoltar amb les orelles ben dretes.

Després, en un instant, el seu sobtat accés d’energia s’esvaí, i el seu to autoritari i decidit es va fondre en els murmuris dèbils i vagues d’un home en estat semidelirant.

Des de l’amagatall en què m’havia vist confinat amb tanta urgència, vaig sentir unes passes a l’escala, i tot seguit la porta del dormitori com s’obrí i es tancà. Després, per sorpresa meva, es va fer un llarg silenci, alterat només per la dificultosa respiració i els esbufecs del malalt. M’imaginava el nostre visitant al costat del llit mentre contemplava el pacient. Per fi, aquell estrany silenci es trencà.

—Holmes! —va cridar—. Holmes! —Era el to insistent del qui prova de despertar algú que dorm—. Em podeu sentir, Holmes?

Se sentí un fru-fru, com si el nouvingut sacsegés el malalt per l’espatlla.

—Sou vós, Mr. Smith? —digué Holmes, amb un fil de veu—. Ja gairebé havia perdut l’esperança que vinguéssiu.

L’altre esclafi a riure.

—No ho crec pas —va respondre—. I tanmateix, ja ho veieu, sóc aquí. Llenya al foc, Holmes…, llenya al foc!

—És molt amable…, molt noble per part vostra. Aprecio molt els vostres coneixements especials.

El visitant s’ho va prendre amb un to burleta:

—I tant que sí! Vós sou, per sort, l’únic home de Londres que ho fa. Sabeu què és el que teniu?

—El mateix —contestà Holmes.

—Ah! En reconeixeu els símptomes.

—Massa bé, per desgràcia.

—Bé, jo no me’n sorprendria gens, Holmes. No em sorprendria gens que fossin els mateixos. Una perspectiva molt negra per a vós, si és així. El pobre Victor moria al quart dia…, un jove fort i sa com ell. Era, en efecte, com vós vàreu dir, molt sorprenent que hagués contret una malaltia asiàtica poc usual al bell mig de Londres…, una malaltia, a més, de què jo havia fet un estudi molt especial. Una coincidència singular, Holmes. Va ser molt astut per part vostra d’advertir-ho, però més aviat poc caritatiu de suggerir que n’era causa i efecte a l’ensems.

—Sabia que havíeu estat vós.

—Oh, ho sabíeu, oi? Bé, de tota manera no podíeu pas demostrar-ho. Però, com s’entén que anéssiu difonent rumors contra mi, i després em demaneu ajuda quan us trobeu en dificultats? Quina mena de joc és aquest, eh?

Jo sentia la respiració aspra i alterada del malalt.

—Doneu-me aigua! —va dir, bleixant.

—Sou molt a prop de la vostra fi, amic meu, però no vull pas que ens deixeu abans d’haver parlat amb vós. És per això que us donaré aigua. Aquí la teniu, no l’aboqueu! Això mateix. Enteneu el que us vull dir?

Holmes deixà anar un gemec.

—Feu el que pugueu per mi. Oblidem el passat —va murmurar—. Esborraré del meu cap tot el que sé…, us ho juro. Cureu-me, i us ben asseguro que ho oblidaré.

—Què és el que oblidareu?

—Bé, les circumstàncies de la mort de Victor Savage. Acabeu de tenir la decència d’admetre que la vàreu provocar vós. Estic disposat a oblidar-ho.

—Podeu oblidar-ho o recordar-ho, com preferiu. No us veig pas a la tribuna dels testimonis. Més aviat us veig dins un taüt, apreciat Holmes, us ho puc garantir. No em preocupa pas gens que sapigueu com va morir el meu nebot. No és pas d’ell, de qui enraonem ara. És de vós.

—Sí, sí.

—L’individu que ha vingut a buscar-me —n’he oblidat el nom— m’ha dit que heu contret la malaltia a l’East End, entre els mariners.

—No se m’ha acudit cap més causa.

—Esteu orgullós del vostre cervell, no és veritat, Holmes? Us creieu molt llest, oi? Però vet aquí que heu ensopegat amb algú més llest que vós, aquesta vegada. Ara feu memòria, Holmes. No se us acudeix cap altra manera d’haver agafat el virus?

—No puc pensar. Em roda el cap. Per l’amor de Déu, ajudeu-me!

—Sí, us ajudaré. Us ajudaré a entendre on sou i com hi heu arribat. M’agradaria que ho sabéssiu, abans de morir.

—Doneu-me alguna cosa que m’alleugi el dolor.

—És dolorós, oi? Sí, els culis sempre solien cridar, cap al final. Crec que s’experimenta una mena d’enrampament.

—Sí, sí, noto un enrampament.

—Bé, però almenys podeu sentir el que dic. Ara escolteu! Recordeu cap incident inusual en la vostra vida pels volts de quan varen començar els símptomes?

—No, no cap.

—Torneu a pensar-hi.

—Estic massa dèbil per a pensar.

—Bé, doncs, jo us hi ajudaré. Us va arribar res per correu?

—Per correu?

—Una capsa, posem per cas?

—Estic perdent el coneixement… Em moro!

—Escolteu, Holmes! —Se sentí un soroll com si sacsegés el moribund, i jo vaig fer tot el que vaig poder per romandre quiet al meu amagatall—. Heu d’escoltar-me. Escolteu-me bé. Us recordeu d’una capsa…, una capsa de vori? Va arribar dimecres. Vós la vàreu obrir…, recordeu?

—Sí, sí, la vaig obrir. Hi havia una molla punxeguda, a dins. Una broma…

—No era pas cap broma, com descobrireu al preu de la vostra vida. Maleït tafaner, vaig jurar-me que ho pagaríeu, i ara ho esteu pagant. Qui us va demanar que em poséssiu entrebancs? Si m’haguéssiu deixat en pau jo no us hauria fet cap mal.

—Ja recordo —digué Holmes, bleixant—. La molla! Em va fer sang. Aquella capsa…, la que hi ha damunt la taula.

—La mateixa, com hi ha Déu! Fins i tot sortirà d’aquesta habitació a la meva butxaca. Així m’enduré l’última prova que teníeu contra mi. Però us queda la veritat, Holmes, i ja podeu morir, sabent que jo us he matat. En sabíeu massa coses, del destí de Victor Savage, de manera que us he enviat a l’altre món perquè les compartiu amb ell. Sou molt a prop de la fi, Holmes. Em quedaré aquí assegut i us veuré morir.

La veu de Holmes s’havia reduït a un murmuri quasi inaudible.

—Com dieu? —va fer Smith—. Que obri més el gas? Ah, les ombres comencen a allargar-se, oi? Sí, obriré més el gas, així us podré veure millor. —Travessà l’estança, i de sobte la llum augmentà d’intensitat—. Hi ha cap més petit favor que pugui fer-vos, amic meu?

—Porteu-me llumins i una cigarreta.

Vaig estar a punt de fer un crit de joia i astorament. Holmes enraonava ara amb la seva veu natural…, un xic afeblida, potser, però la mateixa veu que jo li coneixia. Seguí una llarga pausa, i vaig intuir que Culverton Smith s’estava dret mirant el meu company en silent esbalaïment.

—Què significa això? —li vaig sentir dir, finalment, en un to de veu aspre i sec.

—La millor manera de representar un paper és ficant-s’hi a dins —respongué Holmes—. Us dono paraula que durant els tres darrers dies no he tastat menjar ni beure fins que vós heu tingut la gentilesa de servir-me aquell got d’aigua. Però és el tabac el que he trobat més a faltar. Ah, aquí hi ha algunes cigarretes. —Vaig sentir que encenien un llumí—. Això està molt millor. Vaja, vaja! Em penso que sento l’arribada d’un amic.

Unes passes s’aproparen, la porta s’obrí, i l’inspector Morton aparegué en escena.

—Tot està en ordre i aquest és el vostre home —anuncià Holmes.

L’oficial va pronunciar l’amonestació de rigor.

—Quedeu arrestat sota l’acusació d’assassinat de Victor Savage —va concloure.

—I podríeu afegir-hi l’intent d’assassinat, frustrat, de Sherlock Holmes —observà el meu amic, rient—. Per estalviar una molèstia a un invàlid, inspector, Mr. Culverton Smith ha tingut la bondat de fer el senyal convingut obrint més el gas. Per cert, el detingut té una capseta a la butxaca dreta de l’abric de la qual convindria desposseir-lo. Gràcies. Jo de vós la manipularia amb molt de compte. Deixeu-la aquí. Pot fer-hi un paper en el judici.

Vaig sentir una sobtada corredissa i una baralla, seguides d’un soroll metàl·lic i un crit de dolor.

—Així només aconseguireu de fer-vos mal —advertí l’inspector—. Estigueu-vos quiet, entesos?

Després va sonar el clic de les manilles en tancar-se.

—Un bonic parany! —cridà la veu enfurismada de Smith—. Us hi durà a vós, al banc dels acusats, Holmes, i no pas a mi. Ell m’ha demanat que vingués aquí perquè el curés. M’ha fet llàstima i he vingut. Ara pretendrà, sens dubte, que jo hagi dit alguna cosa, inventada, que corrobori les seves absurdes sospites. Podeu dir tantes calúmnies com vulgueu, Holmes. La meva paraula serà sempre tan bona com la vostra.

—Valga’m Déu! —exclamà Holmes—. Me n’havia ben oblidat. Benvolgut Watson, us dec mil disculpes. I pensar que m’havíeu passat per alt! No cal que us presenti Mr. Culverton Smith, perquè em consta que us heu conegut poc abans d’aquest mateix vespre. Teniu el cotxe a baix? Us acompanyaré de seguida que m’hagi vestit, perquè podria ser-vos d’alguna utilitat a la comissaria.

—Mai no havia necessitat tant un petit refrigeri —va dir Holmes, mentre s’obsequiava amb un got de rosat i unes quantes galetes en l’intermedi de la seva neteja personal—. Tanmateix, com ja sabeu, els meus hàbits són irregulars, i un àpat com aquest significa menys per a mi que per a la majoria dels homes. Era fonamental que impressionés Mrs. Hudson amb el realisme de la meva malaltia, per tal que ella us comuniqués la notícia a vós, i vós, al vostre torn, a ell. No us sentireu pas ofès, Watson? Heu d’admetre que entre els vostres nombrosos talents la dissimulació no hi entra, i que si haguéssiu compartit el secret no hauríeu pogut pas impressionar Smith amb la necessitat urgent de la seva presència aquí, que era l’eix sobre què girava tota l’operació. Coneixent el seu natural venjatiu, jo estava del tot convençut que vindria a comprovar l’efecte de la seva obra.

—Però, i el vostre aspecte, Holmes, el rostre ullerós…

—Tres dies de dejuni absolut no milloren la bellesa física de ningú Watson. Pel que fa a la resta, no hi ha res que una esponja no pugui fer. Amb vaselina al front, belladona als ulls, carmí a les galtes i crostes de cera d’abella entorn dels llavis, hom pot assolir efectes molt satisfactoris. L’art del maquillatge és un tema sobre el qual he considerat de vegades interessant d’escriure una monografia. Un petit discurs ocasional sobre mitges corones, ostres o qualsevol altre tema fora de to provoca un plausible efecte de deliri.

—Però…, per què no m’heu deixat acostar-me a vós, si en realitat no patíeu cap infecció?

—Com goseu preguntar-me això, estimat Watson? Creieu que no sento cap respecte pels vostres talents mèdics? Com imaginar que el vostre astut criteri pogués aprovar un moribund que, encara que feble, no presentava augment de pols ni de temperatura? A quatre metres o més podia enganyar-vos. Si no me n’hagués sortit, qui hagués posat Smith al meu abast? No, Watson, jo no la tocaria pas, aquesta capsa. Si l’observeu d’un costat veureu per on surt la molla punxeguda del ressort en obrir-la. M’atreviria a dir que devia ser mitjançant un enginy semblant que el pobre Savage, que s’interposà entre aquell monstre i una reversió, va trobar la mort. La meva correspondència, però, és, com ja sabeu, força variada, i em cal adoptar precaucions amb els paquets que m’arribin. Tenia molt clar, tanmateix, que simulant el reeiximent del seu pla en podria obtenir una confessió. He dut a terme aquesta simulació amb dedicació d’artista. Gràcies, Watson, caldrà que m’ajudeu a posar-me l’abric. Quan hàgim acabat, a la comissaria de policia, em penso que prendre alguna cosa nutritiva a Simpson’s no estarà gens fora de lloc.





6. LA DESAPARICIÓ DE LADY FRANCES CARFAX


—Però, i per què turcs? —preguntà Mr. Sherlock Holmes, mirant fixament els meus botins.

Jo seia arrepapat en una cadira amb respatller de canya, en aquell moment, i els meus peus sortints atreien la seva atenció, sempre activa.

—Són anglesos —vaig replicar, una mica sorprès—. Els vaig comprar a Latimer’s, a Oxford Street.

Holmes somrigué amb expressió de cansada paciència.

—Els banys! —va dir—. Els banys! Per què acudiu als relaxants i costosos banys turcs, en comptes de recórrer als vigoritzadors balnearis nacionals?

—Perquè aquests darrers dies m’he sentit vell i reumàtic. Un bany turc és el que anomenem en medicina un agent alterador…, un nou punt de partida, un agent de neteja del sistema. Per cert, Holmes —vaig afegir—, no tinc cap mena de dubte que la connexió entre aquests botins i els banys turcs deu ser ben patent, per a una ment lògica, i tanmateix us agrairia que me la indiquéssiu.

—La cadena de raonaments no és pas gaire complicada, Watson —respongué Holmes, amb una guspira de malícia als ulls—. Pertany a la mateixa mena elemental de deducció que faria servir si us preguntés amb qui heu compartit el cabriolé en la vostra excursió matinal.

—No admeto que una nova deducció sigui una explicació vàlida —vaig replicar jo, amb certa aspresa.

—Bravo, Watson! Un retret molt digne i lògic. Deixeu-me que pensi…, quins punts he tingut en compte? Considerem en primer lloc el darrer: el cabriolé. Fixeu-vos que teniu esquitxos de fang a la màniga i a l’espatlla esquerres de l’abric. Si haguéssiu segut al mig del cotxe probablement no hauríeu rebut cap esquitx, i si n’haguéssiu rebut hauria estat per les dues bandes. En conseqüència, és clar que us heu assegut al costat esquerre. I, per tant, és igualment clar que heu viatjat acompanyat.

—Això és ben evident.

—Absurdament trivial, no us sembla?

—Però…, i els botins i els banys?

—Igual de pueril. Vós teniu costum de cordar-vos els botins d’una determinada manera. Aquesta vegada, els veig cordats amb un doble llaç força complicat, que no és pas com el que feu habitualment. Això vol dir que us els heu tret. Qui us els ha cordat? Un enllustrador… o el noi dels banys turcs? És improbable que hagi estat l’enllustrador, perquè els botins són gairebé nous. Doncs bé, què resta? Els banys. Absurd, no creieu? Al capdavall, però, l’excusa dels banys turcs m’haurà servit.

—Per què?

—Vós dieu que n’heu pres uns perquè necessiteu un canvi. Permeteu-me que us en suggereixi un altre. Què us semblaria Lausana, benvolgut Watson…, amb bitllets de primera classe i totes les despeses pagades?

—Esplèndid! Però per què?

Holmes es va arrepapar a la cadira de braços i es va treure el bloc de notes de la butxaca.

—Una de les espècies més perilloses del món —va explicar— és la dona pàmfila i sense amics. És la criatura més inofensiva, i sovint el més útil dels mortals, però és també la inevitable incitadora del crim en els altres. És indefensa i de costums migratoris. Disposa de mitjans suficients per a desplaçar-se de país en país i d’hotel en hotel. Es perd, tant sovint com no, en un laberint de llòbregues pensions i cases d’hostes. És una gallina esbarriada en un món de guineus. Quan la devoren, amb prou feines la trobem a faltar. Molt em temo que li hagi passat una desgràcia, a Lady Frances Carfax.

Aquesta baixada sobtada del general al concret m’alleujà considerablement. Holmes consultà les seves notes.

—Lady Frances —va prosseguir— és l’únic supervivent de la família directa del difunt Comte de Rufton. Les propietats varen anar a parar, com recordareu, a la línia masculina. Ella en quedà molt limitada de recursos, però li varen tocar unes joies d’argenteria molt antigues i valuoses, i uns diamants tallats capriciosament a què se sentia molt lligada…, tan lligada, que es va negar a deixar-los al seu banquer i els duia sempre a sobre. Un personatge més aviat patètic, aquesta Lady Frances, una dona atractiva, tot just entrada a la mitjana edat, i tanmateix, per un curiós atzar, l’últim vaixell abandonat del que fa només vint anys era una flota important.

—Què se n’ha fet d’ella, doncs?

—Això mateix: què se n’ha fet, de Lady Frances? És viva o és morta? Vet aquí el problema. És una dama d’hàbits immutables, i aquests quatre anys ha tingut el costum invariable d’escriure cada dues setmanes a Miss Dobney, la seva antiga institutriu, jubilada fa molt, que viu ara a Camberwell. Ha estat Miss Dobney qui m’ha consultat al respecte. Ha passat gairebé cinc setmanes sense rebre’n notícia. L’última lletra venia des de l’Hôtel National de Lausana. Lady Frances sembla haver-ne marxat sense deixar cap adreça. Els familiars estan ansiosos i, com que són enormement rics, estan disposats a pagar el que sigui si som capaços d’aclarir l’afer.

—L’única font d’informació és Miss Dobney? Suposo que devia tenir altres corresponsals…

—N’hi ha un segur, Watson. És el banc. Les dames soles també han de viure, i les seves llibretes bancàries són poc menys que diaris resumits. El seu banc és Silvester’s. He tingut ocasió de fer un cop d’ull al seu compte. El penúltim taló estès va servir per a pagar la factura de l’estada a Lausana, però la quantitat consignada era molt gran i probablement li devia proporcionar diners en metàl·lic. Des d’aleshores, només ha estès un taló.

—A qui, i on?

—A Miss Marie Devine. No hi ha res que permeti d’esbrinar on es va estendre. Fou ingressat al Crédit Lyonnais de Montpeller fa menys de tres setmanes. La quantitat era de cinquanta lliures.

—I qui és Miss Marie Devine?

—Això també ho he pogut esbrinar. Miss Marie Devine és la donzella de Lady Frances Carfax. Encara no hem determinat per quin motiu li va pagar aquest taló. No tinc, però, cap dubte que les vostres investigacions aclariran el tema ben aviat.

—Les meves investigacions?

—D’aquí ve la proposta de la saludable anada a Lausana que us acabo de fer. Ja sabeu que a mi no m’és possible marxar de Londres mentre el vell Abrahams continuï tenint una por tan gran per la seva vida. A més, considerant els principis generals, és millor que no abandoni el país. A Scotland Yard se senten sols, sense mi, i això provoca una efervescència insana en els cercles criminals. Aneu-hi doncs, estimat Watson, i si el meu modest consell pot ser valorat a un preu tan extravagant com el de dos penics per paraula, estarà a la vostra disposició nit i dia en aquest extrem de la línia telegràfica continental.

Dos dies més tard em trobava a l’Hôtel National de Lausana, on vaig rebre tota mena d’atencions de part de M. Moser, el seu conegut gerent. Lady Frances, segons que em va informar ell, s’hi havia allotjat unes quantes setmanes. S’havia fet estimar de tots els qui la conegueren. No devia tenir mes de quaranta anys. Era bella, encara, i tenia tot l’aspecte d’haver estat molt atractiva, de jove. M. Moser no en sabia res, de cap joia valuosa, però el servei de l’establiment havia comentat que el voluminós bagul del dormitori de la dama estava sempre escrupolosament tancat amb clau. Marie Devine, la donzella, era tan popular com la seva senyora. S’havia promès amb un dels caps de cambrers de l’hotel, i no vaig tenir cap dificultat a assabentar-me de la seva adreça. Era 11 Rue de Trajan, Montpeller. Tot això vaig poder esbrinar, i tenia la impressió que ni el mateix Holmes hauria estat més hàbil a aplegar els fets.

Només un racó persistia en la fosca. Cap llum, de part meva, no podia aclarir la causa de la sobtada partida de la dama. Hi era molt feliç a Lausana. Hi havia molts motius per a creure que es quedaria a passar la resta de la temporada en les seves luxoses dependències, que donaven al llac. I, això no obstant, havia marxat sense haver avisat abans, la qual cosa la va obligar al pagament inútil del lloguer d’una setmana. Només Jules Vibart, el promès de la donzella, tingué una suggerència a fer. Relacionà la sobtada partida amb la visita a l’hotel, un o dos dies abans, d’un home alt, bru i barbut. «Un sauvage…, un véritable sauvage!», exclamà Jules Vibart. L’home en qüestió residia en algun indret de la ciutat. L’havien vist enraonant seriosament amb madame al passeig de la vora del llac. Després, es va tornar a presentar, però ella es va negar a rebre’l. L’home era anglès, però no hi havia constància del seu nom. Madame se’n va anar tot seguit. Jules Vibart i, més important encara, la xicota de Jules Vibart creien que aquesta visita i aquesta fugida eren causa i efecte. Només hi havia una cosa que Jules no podia dir, i era el motiu pel qual Marie havia deixat la seva patrona. D’això, no en podia dir res. Si m’interessava de saber-ho, me n’havia d’anar a Montpeller i preguntar-li-ho a ella.

Així acabà el primer capítol de les meves perquisicions. El segon, el vaig consagrar a la destinació de Lady Frances Carfax en abandonar Lausana. En relació amb això havien corregut rumors que confirmaven la idea que se n’havia anat amb la intenció de treure’s algú del davant. D’altra manera, per què no va despatxar l’equipatge directament a Baden? Tant ella com les maletes arribaren al famós balneari Renà després d’una ruta molt llarga. Tot això és el que em va explicar el gerent de l’oficina local de Cook’s. Per tant, vaig fer cap a Baden, després d’enviar a Holmes un relat de tots els meus progressos, que ell va respondre per telegrama amb un elogi mig jocós.

A Baden, el rastre no fou gens difícil de seguir. Lady Frances s’havia hospedat quinze dies a la Englischer Hof. Mentre s’hi estava féu coneixença amb un tal Doctor Shlessinger i la seva esposa, un missioner procedent d’Amèrica del Sud. Com la majoria de dames solitàries, Lady Frances trobava el consol i l’ocupació en la religió. L’extraordinària personalitat del Doctor Shlessinger, la seva entusiasta devoció i la circumstància que s’estigués restablint d’una malaltia contreta en l’exercici dels seus deures apostòlics, la varen afectar pregonament. Fins i tot va ajudar Mrs. Shlessinger en l’assistència al sant convalescent. Aquest es passava el dia, segons que em va dir el gerent, assegut en una butaca a la terrassa, amb una sol·lícita dama a cada costat. Preparava un mapa de Terra Santa, amb una referència especial al regne dels madianites, del qual escrivia també una monografia. Finalment, després que la seva salut hagués millorat prou, ell i la seva esposa tornaren a Londres, i Lady Frances se n’anà amb ells. Feia ja tres setmanes d’això, i el gerent no havia tornat a tenir-ne notícies. Quant a la donzella, Marie, se n’havia anat uns quants dies abans amb els ulls plens de llàgrimes, després d’informar les altres criades que abandonava el servei per sempre més. Poc abans d’anar-se’n el Doctor Shlessinger pagà el compte de tot el grup.

—Per cert —va afegir l’hostaler, com a conclusió— que vós no sou pas l’únic amic de Lady Frances Carfax que ens ha preguntat per ella. Fa només cosa d’una setmana ens va visitar un home amb la mateixa finalitat.

—Us va dir el seu nom? —vaig preguntar.

—No, però era anglès, tot i que tenia un aspecte força inusual.

—Un salvatge? —vaig inquirir, lligant els fets com solia fer el meu il·lustre amic.

—Exacte. Aquest adjectiu li escau d’allò més. És un individu gros, barbut, colorat pel sol, que sembla com si hagués de trobar-se més a gust en una fonda de pagès que no pas en un hotel de luxe. Un home dur, ferotge, m’atreviria a dir, un home que faria que m’hi pensés dues vegades abans d’ofendre’l.

El misteri començava a aclarir-se a mesura que els personatges es feien més nítids en aixecar-se la boira. Aquella dama bona i piadosa era empaitada arreu per un individu sinistre i implacable. Ella li tenia por, o, si no, no hauria fugit de Lausana. Ell, però, l’havia seguida. Més tard o més d’hora l’atraparia. Potser ja l’havia enxampada a hores d’ara? Raïa en això el secret del seu perllongat silenci? Podria la bona gent que l’acompanyava protegir-la de la violència o el xantatge d’aquell home. Quin horrible propòsit, quina profunda trama s’amagava darrere aquesta llarga persecució? Aquest era el problema que jo havia de resoldre.

Vaig escriure a Holmes per mostrar-li la promptitud i seguretat amb què havia arribat a l’arrel del problema. Vaig rebre com a resposta un telegrama on se’m demanava una descripció de l’orella esquerra del Doctor Shlessinger. El sentit de l’humor de Holmes era estrany i ocasionalment ofensiu, de manera que no en vaig fer cap cas, d’aquesta broma inoportuna. En realitat, jo ja havia arribat a Montpeller a la recerca de la criada Marie, en rebre el seu missatge.

No hi vaig trobar dificultats, a localitzar l’ex-donzella i assabentar-me de tot el que podia dir-me. Era una persona molt lleial, que només havia deixat la seva senyora després d’assegurar-se que quedava en bones mans, i perquè, en tot cas, el seu imminent matrimoni feia la separació inevitable. La seva patrona havia demostrat, segons que em va confessar amb inquietud, una certa irritabilitat amb ella durant la seva estada a Baden, i fins i tot l’havia interrogada una vegada com si dubtés de la seva honestedat, la qual cosa va fer la partida més fàcil del que ho hauria estat en altres circumstàncies. Lady Frances li havia donat cinquanta lliures com a regal de noces. Com jo mateix, Marie considerava amb pregona desconfiança el desconegut que havia empès la seva mestressa a marxar de Lausana. La noia havia vist amb els propis ulls com aquell home agafava la dama pel canell amb gran violència al passeig públic que discorria vora el llac. Era un home ferotge i terrible. Creia que era per por d’ell que Lady Frances havia acceptat l’escorta dels Shlessinger fins a Londres. La dama no n’havia enraonat mai amb Marie, d’aquest assumpte, però molts petits senyals havien convençut la criada que la seva senyora vivia en un estat d’aprensió nerviosa persistent. Havia arribat en aquest punt del seu relat, quan de sobte s’aixecà de la cadira d’un salt i féu una ganyota de sorpresa i temor.

—Mireu! —va cridar—. El poca-vergonya encara cerca! Vet aquí l’home de què us parlava.

Per la finestra oberta de la sala d’estar vaig veure un individu bru i corpulent, de barba negra i eriçada, que caminava lentament pel mig del carrer i observava amb atenció els números de les cases. Era clar que, igual que jo, anava a la recerca de la criada. Actuant sota l’impuls del moment, vaig sortir corrents i el vaig abordar.

—Vós sou anglès —vaig fer.

—I què, si ho sóc? —féu ell, amb una mirada d’allò mes vil.

—Puc preguntar-vos com us dieu?

—No, no podeu —va respondre, amb decisió.

La situació era violenta, però sovint la via més directa és també la millor.

—On és Lady Frances Carfax? —vaig preguntar.

M’esguardà amb esbalaïment.

—Què li heu fet? Per què l’empaiteu? Insisteixo que em doneu una resposta! —vaig cridar.

L’home deixà anar un bram d’ira i em va saltar al damunt com si fos un tigre. Jo me n’he sortit força bé, en més d’una batussa, però aquell individu tenia uns punys de ferro i la fúria d’un dimoni. M’estava estrenyent el coll amb una mà, i jo ja gairebé havia perdut el coneixement, quan un ouvrier francès, sense afaitar i vestit amb una granota blava, va sortir d’un cabaret del davant amb una porra a la mà i clavà al meu assaltant un fort cop a l’avantbraç que féu que em deixés anar. Va romandre quiet un instant, tot enfurismat i dubtant de si reprendre l’atac. Després, amb un rugit de ràbia, es va allunyar i entrà a la casa d’on jo acabava de sortir. Em vaig girar per donar les gràcies al meu defensor, al meu costat enmig del carrer.

—Bé, Watson! —va exclamar—, us heu fet un bon embolic. Em penso que el millor que podeu fer ara és tornar amb mi a Londres amb l’exprés de la nit.

Una hora més tard Sherlock Holmes, amb el seu aspecte i posat de sempre, seia a la meva habitació privada de l’hotel. L’explicació que em va donar de la seva improvisada i oportuna aparició era ben simple, per tal com, veient que podia marxar de Londres, havia decidit avançar-se a mi a la següent escala del meu recorregut. Sota la disfressa d’obrer, s’havia assegut al cabaret en espera de la meva arribada.

—Heu dut a terme una investigació singularment consistent, benvolgut Watson —va observar—. No puc recordar, ara com ara, cap possible disbarat que hàgiu comès. L’efecte global dels vostres procediments ha estat donar l’alarma arreu sense haver descobert encara res.

—Potser vós no ho hauríeu fet millor —vaig fer amargament.

—Aquí no hi cap, la paraula «potser». Jo ho he fet millor. Vet ací l’Honorable Philip Green, que s’hospeda en aquest mateix hotel amb vós, en el qual tal volta trobarem el punt de partida d’una investigació més reeixida.

Acabava d’arribar-nos una targeta en una safata, seguida del mateix bergant barbut que m’havia atacat al carrer. Es va sobresaltar tan bon punt em va veure.

—Què vol dir això, Mr. Holmes? —va preguntar—. He rebut la vostra nota i he vingut. Però, què hi té a veure aquest home en el cas?

—Us presento el meu vell amic i soci, el Doctor Watson, que ens ajuda en el cas que ens ocupa.

El desconegut em va donar una mà grossa i colrada pel sol, juntament amb unes paraules de disculpa.

—Espero no haver-vos fet mal. Quan m’heu acusat d’haver-li fet mal he perdut tot control sobre mi mateix. De fet, no sóc gaire responsable dels meus actes, aquests dies. Tinc els nervis de punta. Però aquesta situació se m’escapa. M’agradaria saber, en primer lloc, Mr. Holmes, com diantre us heu assabentat de la meva existència.

—Mantinc contacte amb Miss Dobney, la institutriu de Lady Frances.

—La vella Susan Dobney, la de la còfia? La recordo bé.

—I ella es recorda de vós. Ja fa una bona colla de dies, d’això, abans que vós creguéssiu convenient de viatjar a l’Àfrica.

—Ah, ja veig que coneixeu tota la meva història. No tinc necessitat d’amagar-vos res. Us ben juro, Mr. Holmes, que mai no hi ha hagut al món cap home que estimés una dona amb un amor més sincer que el que jo sentia per la Frances. Jo era un jove eixelebrat, ja ho sé, però no pas més que d’altres de la meva condició. La mentalitat d’ella era pura com la neu. No podia suportar cap ombra de grolleria. Així, quan va sentir enraonar d’algunes coses que jo havia fet, va declarar que no volia tenir res més a veure amb mi. I, tanmateix, m’estimava —això és el més prodigiós de tot—, m’estimava prou per a quedar-se soltera la resta dels seus dies, només per mi. Després d’uns quants anys, quan jo ja havia fet uns quants calés a Barberton, vaig considerar la possibilitat d’anar-la a buscar i ablanir-la. M’havien dit que encara no s’havia casat. La vaig trobar a Lausana, i vaig provar tot el que se’m va acudir. Es va estovar, segons que crec, però posseïa una voluntat forta, i en tornar-la a visitar ja havia abandonat la ciutat. La vaig seguir fins a Baden, i al cap d’un temps vaig esbrinar que la seva criada era aquí. Sóc un home impulsiu, he menat una vida atzarosa, i quan el Doctor Watson m’ha parlat d’aquella manera he perdut un moment el control de mi mateix. Però, per l’amor de Déu, digueu-me què se n’ha fet, de Lady Frances.

—Això és el que volem saber —digué Sherlock Holmes, amb una peculiar seriositat—. Quina és la vostra adreça a Londres, Mr. Green?

—Em trobareu al Langham Hotel.

—Aleshores us recomano que retorneu i sigueu localitzable, no fos cas que us poguéssim necessitar. No tinc cap desig de suscitar falses esperances, però podeu donar per segur que farem tot el que podrem per la seguretat de Lady Frances. No us puc dir res més, ara com ara. Us deixo la meva targeta per tal que pugueu posar-vos en contacte amb nosaltres. Ara, Watson, mentre vós prepareu l’equipatge enviaré un telegrama a Mrs Hudson perquè dispensi una reconfortant acollida a dos viatgers famolencs demà a dos quarts de vuit.

Un telegrama ens esperava en arribar a les nostres habitacions de Baker Street. Holmes el va llegir amb una exclamació d’interès i me’l va passar tot seguit. «Oscada o doblegada», deia el missatge, i el lloc d’origen era Baden.

—Què és això? —vaig preguntar.

—Ho és tot —respongué Holmes—. Suposo que recordareu la meva pregunta, aparentment irrellevant, sobre l’orella esquerra d’aquell senyor del clergat. Vós no la vàreu contestar.

—Ja havia deixat Baden, i no podia investigar-ho.

—Exacte. Per aquest motiu en vaig enviar un duplicat al gerent de l’Englischer Hof, i aquesta és la resposta.

—I què demostra?

—Demostra, apreciat Watson, que tractem amb un home excepcionalment astut i perillós. El Reverend Doctor Shlessinger, missioner a l’Amèrica del Sud, no és cap altre que Holy Peters, un dels galifardeus més implacables que hagi produït mai Austràlia, que tot i ser un país tan jove ha originat alguns tipus força definits. L’especialitat particular d’aquest és l’ensarronada de dames soles jugant amb els seus sentiments religiosos, i la seva presumpta esposa, una anglesa anomenada Fraser, és una còmplice digna de tota la seva confiança. La naturalesa de les seves tàctiques em va suggerir la seva identitat, i aquesta peculiaritat física —va rebre una mossegada terrible en el decurs d’una batussa en una taverna d’Adelaida l’any 89— confirma les meves sospites. Aquesta pobra dama està en mans d’una parella infernal, que no s’aturarà davant de res, Watson. Una suposició molt probable és que ja sigui morta. Si no, es troba, sens dubte, confinada d’alguna manera i incapacitada per a escriure a Miss Dobney o a la resta de les seves amistats. Sempre és possible que no hagi arribat a Londres, o que només hi hagi estat de pas, però això primer sembla bastant improbable, per tal com, gràcies al sistema de registre, als estrangers no els és gens fàcil d’enganyar la policia continental; i la segona opció també és improbable, perquè aquests brivalls no poden confiar a trobar cap més lloc on els sigui tan fàcil de mantenir una persona segrestada. Tot el meu instint em diu que ella és a Londres, però, com que no disposem encara de mitjà que ens permeti de determinar on, només podem fer els passos obvis, despatxar el nostre sopar i assossegar l’ànima amb paciència. Més tard, a la nit, sortiré a estirar les cames i bescanviaré un parell d’impressions amb l’amic Lestrade a Scotland Yard.

Però ni la policia oficial ni la petita, per bé que molt eficient, organització del mateix Holmes no varen bastar per a treure l’entrellat del misteri. Entre els milions d’habitants apilonats a Londres, les tres persones que cercàvem eren totalment invisibles, com si no haguessin existit mai. Provàrem amb anuncis al diari, però fou en va. Seguírem unes quantes pistes, però no duien enlloc. Tots els caus de delinqüents que Shlessinger podia freqüentar foren escorcollats sense èxit. I llavors, de sobte, després d’una setmana d’impotent incertesa, s’encengué una guspira de llum. Una arracada de plata i brillants, de disseny espanyol antic, havia estat empenyorada a Bevington’s, a Westminster Road. El pignorador era un home gros, ben afaitat, d’aspecte clerical. El seu nom i adreça eren demostrablement falsos. Hom no havia tingut en compte el detall de l’orella, però la descripció corresponia, segurament, a Shlessinger.

El nostre barbut amic del Langham Hotel ens havia visitat tres vegades en demanda de notícies, la tercera poc més d’una hora després d’aquest darrer esdeveniment. La roba començava a anar-li folgada damunt el seu gran cos. Semblava consumir-se progressivament en la seva ànsia.

—Ha començat a pignorar les joies. No trigarem gaire a enxampar-lo.

—Creieu que això pot voler dir que Lady Frances hagi sofert cap mal?

Holmes brandà el cap amb un posat molt seriós.

—Suposant que l’hagin tinguda presonera fins ara, és clar que no poden pas alliberar-la sense córrer el risc de la seva pròpia destrucció. Cal que estiguem preparats per al pitjor.

—Què puc fer jo?

—Us coneix de vista aquesta gent?

—No.

—Pot ser que visitin algun altre prestamista, més endavant. En aquest cas, haurem de començar de nou. D’altra banda, el nostre home ha rebut un preu just sense preguntes a canvi, de manera que si es veu en la necessitat d’aconseguir més diners en efectiu probablement tornarà a Bevington’s. Us donaré una nota per a ells, i us permetran que espereu a la botiga. Si l’home es presentava, seguiu-lo fins a casa seva. Però no cometeu cap indiscreció i, sobretot, cap acte violent. Cal que em jureu pel vostre honor que no fareu cap pas sense el meu coneixement i el meu consentiment.

Durant dos dies l’Honorable Philip Green (haig d’esmentar que era el fill del cèlebre almirall del mateix nom que comanda la flota de la Mar d’Azov a la Guerra de Crimea) no ens dugué cap notícia. La tarda del tercer dia entrà precipitadament a la saleta, pàl·lid, tremolós, amb tots els músculs del seu cos poderós estremint-se d’excitació.

—Ja el tenim! Ja el tenim! —va proclamar.

S’expressava d’una manera força incoherent, de tan esverat com estava. Holmes l’assossegà amb unes poques paraules, i el va fer acomodar en una butaca.

—Bé, ara ja podeu relatar-nos els fets ordenadament —va dir.

—Acaba de venir ella no fa pas més d’una hora. Era la dona, aquesta vegada, però l’arracada que ha portat és la parella de l’altra. És una dona alta i pàl·lida, amb ulls de fura.

—És ella.

—Ha sortit de la botiga, i jo l’he seguida. Ha enfilat Kennington Road, i jo m’he mantingut darrere seu. De cop, ha entrat en un establiment. Mr. Holmes, era una funerària!

El meu company es va sobresaltar.

—Què més? —va fer, amb aquell to de veu vibrant que delatava un esperit encès darrere el rostre fred i inexpressiu.

—Enraonava amb la dona que hi havia darrere el taulell. Jo també hi he entrat. «És tard», li he sentit dir, o quelcom semblant. La dependenta s’estava excusant. «Ja hauria de ser aquí», ha dit. «Trigarà una mica encara, perquè és especial».

Totes dues han tallat la conversa i m’han mirat alhora, de manera que he preguntat el primer que se m’ha acudit i en acabat he sortit de l’establiment.

—Ho heu fet impecablement bé. Què ha passat després?

—La dona ha sortit. Jo era amagat darrere un portal. Em penso que li hauria desvetllat sospites, perquè ha mirat al seu voltant. Llavors ha cridat un cotxe i hi ha pujat. Jo he tingut la sort d’agafar-ne un altre i he continuat la persecució. Ha baixat per fi al número 36 de Poultney Square, Brixton. Jo he passat de llarg, he fet aturar el cotxe a la cantonada de la plaça, i he observat l’edifici.

—Heu vist ningú?

—Totes les finestres eren a les fosques llevat d’una al pis de baix. Tenia la persiana tirada, de manera que no en podia veure l’interior. Em trobava allà, preguntant-me què faria tot seguit, quan ha arribat un carruatge cobert amb dos homes a dalt. Els homes han baixat, n’han tret un objecte i l’han pujat per les escales fins a la porta del vestíbul. Mr. Holmes, era un taüt!

—Dimoni!

—He estat a punt d’abalançar-me a l’interior de la casa. La porta s’havia obert perquè entressin els homes i el seu carregament. Era la dona qui l’havia oberta. Però mentre era allí, m’ha vist i crec que m’ha reconegut. L’he vista com se sobresaltava i tancava la porta corrents. He recordat la promesa que us vaig fer, i aquí em teniu.

—Heu fet una tasca excel·lent —observà Holmes, mentre gargotejava unes paraules en mig full de paper—. No podem emprendre cap acció legal sense una ordre d’escorcollament, i vós servireu millor la causa presentant aquesta nota a les autoritats i obtenint-ne una. Potser us posaran alguna objecció, però jo diria que la venda de les joies serà suficient. Lestrade s’ocuparà de tots els detalls.

—Però podrien matar-la, mentrestant. Què pot significar el taüt, i per a qui deu de ser sinó per a ella?

—Farem el que podrem, Mr. Green. No perdrem ni un sol instant. Deixeu-ho en les nostres mans. Ara, Watson —afegí, mentre el nostre client sortia a corre-cuita—, ell posarà les forces regulars en moviment. Nosaltres som, com de costum, les forces especials, i haurem de seguir la nostra pròpia línia d’acció. La situació em sembla tan desesperada que em penso que les mesures més extremes són justificades. No podem pas perdre ni un segon. Anem a Poultney Square.

—Provem de reconstruir la situació —va dir Holmes, mentre el cotxe passava veloçment per davant l’edifici del Parlament i passava el Pont de Westminster—. Aquests canalles han ensarronat la infeliç dama fins a Londres, després d’haver-la fet violentar-se amb la seva fidel donzella. Si ha escrit cap carta, la hi han interceptada. Han llogat una casa moblada mitjançant algun còmplice. Un cop instal·lats, l’han feta presonera i s’han apoderat de les valuoses joies, que eren el seu objectiu des del primer moment. Han començat ja a vendre’n una part d’una forma que els sembla prou segura, per tal com no tenen motius per a creure que ningú estigui interessat en el destí de la dama. Quan l’alliberin, ella, com és lògic, els denunciarà. En conseqüència, no la poden pas alliberar. Però tampoc no poden mantenir-la tancada amb pany i clau sempre més. Així doncs, l’assassinat és la seva única solució.

—Això sembla prou clar.

—Ara prendrem una altra línia de raonament. Quan hom segueix dues vies diferents de pensament, Watson, sempre troba algun punt d’intersecció que el pot acostar a la veritat. Començarem, ara, no per la dama, sinó pel taüt, i anirem enrere. Aquest incident demostra, més enllà de tot dubte, em temo, que la dama és morta. Assenyala també un enterrament normal, amb acompanyament de certificat mèdic i la sanció oficial de rigor. Si la dama hagués estat assassinada, l’haurien enterrada en un forat al jardí del darrere. Però tots els tràmits són legals i ordinaris. Què vol dir això? Segurament, que li han produït la mort per algun procediment que ha enganyat el forense, simulant una defunció per causes naturals: un emmetzinament, potser. I tanmateix, és estrany que hagin deixat entrar un metge, llevat que sigui un còmplice, la qual cosa és una suposició amb prou feines creïble.

—No podrien haver falsificat un certificat mèdic?

—Perillós, Watson, molt perillós. No, no m’ho imagino pas. Atureu-vos, cotxer! Aquesta és evidentment la funerària, perquè tot just acabem de passar per davant de la casa de préstecs. Voleu entrar-hi vós, Watson? El vostre aspecte inspira confiança. Pregunteu a quina hora se celebrarà demà el funeral de Poultney Square.

La dona de l’establiment em va respondre sense vacil·lació que seria a les vuit del matí.

—Ja ho veieu, Watson: cap misteri. Tot en regla! D’una manera o altra s’han ajustat a les formalitats legals, i pensen que no hi ha motius per tenir por. Bé, no ens resta més recurs que una ofensiva frontal. Aneu armat?

—Porto el meu bastó!

—Molt bé, molt bé, serem prou forts. Aquell qui pren la iniciativa en el combat va triplement armat. Senzillament, no ens podem pas permetre d’esperar la policia, ni de mantenir-nos dins els quatre cantons de la llei. Deixeu-nos aquí mateix, cotxer. Ara, Watson, provarem sort plegats, com ja hem fet alguna altra vegada en èpoques passades.

Holmes va trucar sorollosament a la porta d’un llòbrec casalot situat al mig de Poultney Square. Varen obrir de seguida, i la figura d’una dona alta es retallà sobre un vestíbul dèbilment il·luminat.

—Bé, què voleu? —inquirí ella bruscament, escrutant-nos a través de la fosca.

—Voldria enraonar amb el Doctor Shlessinger —digué Holmes.

—Aquí no hi ha ningú que s’anomeni així —va contestar la dona, i va provar de tancar la porta, però Holmes l’havia travada amb el peu.

—Bé, doncs, vull veure l’home que viu en aquesta casa, es digui com es digui —va insistir Holmes, amb fermesa.

Ella vacil·là un instant. Després obri la porta de bat a bat.

—D’acord, passeu! —va dir—. El meu marit no té por d’afrontar ningú, sigui qui sigui.

Va tancar la porta darrere nostre, i ens dugué a una sala que es trobava a la dreta del vestíbul. Abans de deixar-nos encengué el llum de gas.

—Mr. Peters serà amb vós ara mateix —va anunciar.

Les seves paraules foren literalment certes, ja que amb prou feines havíem tingut temps de contemplar l’estança, polsosa i devorada per les arnes, que la porta s’obrí i un home gros, calb i ben afaitat entrà amb decisió a la sala. Tenia un rostre ample i rogenc, de galtes que li penjaven, i un posat general de superficial benevolència traït per una boca cruel i perversa.

—Segurament hi deu haver un error, senyors —va dir, amb un to de veu cordial i llagoter—. Em temo que us heu confós. Potser si provàveu un xic més avall d’aquest carrer…

—Ni pensar-hi, no podem pas perdre el temps —respongué el meu company, amb fermesa—. Vós sou Henry Peters, d’Adelaida, més tard el Reverend Doctor Shlessinger, de Baden i Amèrica del Sud. N’estic tan segur com que jo em dic Sherlock Holmes.

Peters, com l’anomenaré d’ara endavant, es va sobresaltar i esguardà amb duresa el seu formidable perseguidor.

—El vostre nom no m’intimida gens, Mr. Holmes —replicà fredament—. Quan hom té la consciència tranquil·la, no el poden pas confondre. Què us ha portat a casa meva?

—Vull saber què n’heu fet de Lady Frances Carfax, que vàreu dur aquí des de Baden.

—També m’agradaria a mi de saber-ho, on és aquesta dama —va respondre Peters, impertorbable—. Tinc una factura en contra seva per valor de gairebé cent lliures, i res més a canvi que un parell d’arracades sense valor que un comerciant amb prou feines es miraria. Ella mateixa es va enganxar a Mrs. Peters i a mi a Baden (el fet que jo emprés un altre nom en aquells moments és circumstancial), i no ens va deixar fins que vàrem arribar a Londres. Jo li vaig pagar la factura de l’hotel i el bitllet. Una vegada a Londres, ens va defugir, i, tal com us dic, ens va deixar aquelles joies antiquades per pagar els seus deutes. Trobeu-la, Mr. Holmes, i us quedaré molt agraït.

—Tinc intenció de trobar-la —digué Sherlock Holmes—. Regiraré aquesta casa fins que l’hagi trobada.

—Puc veure la vostra ordre d’escorcollament?

Holmes es va treure un revòlver de la butxaca.

—Em temo que us haureu de conformar amb això a manca de res millor.

—Vaja!, que sou un vulgar lladregot.

—Podeu anomenar-me així, si voleu —contestà Holmes alegrement—. El meu company és també un bandit perillós. Tots dos regirarem la vostra casa.

El nostre adversari obrí la porta i cridà:

—Vés a buscar la policia, Annie!

Se sentí un fru-fru de faldilles de dona pel passadís, i un moment després la porta del carrer s’obria i es tancava.

—El nostre temps és limitat, Watson —va dir Holmes—. Si proveu d’aturar-nos, Peters, és molt probable que en resulteu ferit. On és el taüt que han portat a casa vostra.

—Per què el voleu, el taüt? L’estem fent servir. Hi ha un cos a dins.

—He de veure aquest cos.

—No sense el meu consentiment.

—Doncs sense ell.

Amb un moviment ràpid, Holmes va apartar l’individu i va sortir al vestíbul. Hi havia una porta entreoberta immediatament davant nostre. Hi vàrem entrar. Era el menjador. Damunt la taula, sota un canelobre mig encès, reposava el taüt. Holmes va encendre el llum de gas i aixecà la tapadora. AI fons del taüt jeia una figura demacrada. La resplendor dels llums revelà un rostre vell i arrugat. Per cap procediment possible de crueltat, fam o malaltia, aquelles despulles tan gastades no podien correspondre a l’encara bella Lady Frances. L’expressió de Holmes manifestava el seu esbalaïment, i també el seu alleujament.

—Gràcies al cel! —va murmurar—. És una altra persona.

—Ah, aquesta vegada heu regat fora del test, Mr. Sherlock Holmes —va fer Peters, que ens havia seguit a l’interior de l’estança.

—Qui és aquesta dona?

—Bé, si de debò necessiteu saber-ho, és una vella criada de la meva dona, anomenada Rose Spender, que vàrem trobar a la Brixton Workhouse Infirmary. La vàrem dur fins aquí, vàrem cridar el Doctor Horsom, que viu a 13 Firbank Villas —us prego que prengueu nota de l’adreça, Mr. Holmes— i vàrem dispensar-li les atencions necessàries, com faria tot bon cristià. Va morir el tercer dia, de decrepitud senil, segons el certificat, però això és només l’opinió del metge, i, per descomptat, vós en sabeu més que ell. Hem encarregat el funeral a Stimson & Co., de Kennington Rd., i l’enterrament es farà demà a les vuit del matí. Teniu cap objecció a fer-hi, en tot això, Mr. Holmes? Acabeu de cometre una estúpida relliscada, heu de reconèixer-ho. Donaria qualsevol cosa per tenir una fotografia de la cara que heu posat en deixar aquesta tapadora al costat, esperant de trobar a dins Lady Frances Carfax, i en descobrir-hi una pobra vella de noranta anys.

L’expressió de Holmes es mostrava tan impassible com sempre davant les burles del seu antagonista, però els punys closos traïen la seva intensa contrarietat.

—Regiraré la resta de la casa —va anunciar.

—Ho creieu de debò? —exclamà Peters, mentre se sentia una veu de dona i unes sorolloses passes al passadís—. Ho veurem ben aviat. Per aquí, oficials, si us plau. Aquests homes han entrat a cas meva per la força i no me’n puc alliberar. Ajudeu-me a fer-los fora.

Un sergent i un agent de policia comparegueren al llindar de la porta. Holmes els lliurà la seva targeta de visita.

—Aquí teniu el meu nom i adreça. És el meu amic, el Doctor Watson.

—Valga’m Déu, senyor! Us coneixem molt bé —va fer el sergent—, però aquí no hi podeu ser sense ordre d’escorcollament.

—Naturalment que no. Ja me’n faig càrrec.

—Arresteu-lo! —cridà Peters.

—Sabem molt bé com hem de tractar-lo aquest senyor —va respondre el sergent, majestàtic—. Haureu d’anar-vos-en, Mr. Holmes.

—Sí, Watson, ens en haurem d’anar.

Un minut després tornàvem a ser al carrer. Holmes es mostrava tan fred com de costum, però jo estava encès d’ira i humiliació. El sergent ens havia seguit.

—Ho lamento, Mr. Holmes, però és la llei.

—En efecte, sergent; no podíeu fer altra cosa.

—Suposo que hi ha alguna bona raó per a la vostra presència aquí. Si hi ha res que jo pugui fer…

—Es tracta d’una dama desapareguda, sergent, i creiem que és en aquesta casa. Confio que arribarà l’ordre d’escorcollament d’un moment a l’altre.

—Doncs em quedaré en espera de l’escamot, Mr. Holmes. Si passa res, ja us ho faré saber.

Només eren les nou del vespre, i reprenguérem la recerca tot seguit. Primer ens arribàrem a la Brixton Workhouse Infirmary, on ens informaren que, efectivament, una parella caritativa els havia visitat feia pocs dies, havien reclamat una vella imbècil que havia treballat per a ells de criada i havien rebut l’autorització d’endur-se-la a casa. La notícia que l’anciana era morta no va causar cap mena de sorpresa.

El metge era el següent objectiu. L’havien cridat, havia trobat la dona morint-se de pura senilitat, havia presenciat el traspàs i signat el certificat de defunció de forma legal. «Us asseguro que tot era perfectament normal i no hi havia cap possibilitat d’engany en tot plegat», va declarar. Res a la casa no li havia semblat sospitós, llevat el fet un xic estrany que una parella de la seva condició no tingués servei domèstic. Això és tot el que ens en va saber o voler dir el doctor.

Finalment, vàrem fer cap a Scotland Yard. Hi havia hagut dificultats de tramitació en relació amb l’ordre d’escorcollament. El retard era inevitable. No es podria obtenir la signatura del magistrat fins l’endemà al matí. Si Holmes es prenia la molèstia de tornar pels volts de les nou, podria acompanyar Lestrade i assistir a l’escorcollament personalment. Així acaba la jornada, només que el nostre amic, el sergent, va passar per casa per informar-nos que havia vist llums tremoloses a les finestres del casalot fosc, però que no n’havia sortit ni entrat ningú. No ens quedava més alternativa que armar-nos de paciència i esperar l’endemà.

Sherlock Holmes estava massa irritable per a conversar i massa inquiet per a dormir. El vaig deixar fumant pels descosits, amb les celles espesses i fosques arrufades, i els dits llargs i nerviosos tustant els braços de la butaca, mentre escodrinyava la seva ment a la recerca d’alguna possible solució al problema. Per fi, poc després que jo m’hagués despertat al matí, entrà precipitadament a la meva habitació. Duia la bata posada, però la seva cara pàl·lida i ullerosa em deia que havia passat la nit desvetllat.

—A quina hora era el funeral? A les vuit, oi? —va inquirir, frisós—. Bé, ara són les set i vint. Per tots els sants, Watson, què se n’ha fet, del cervell que el bon Déu em va donar? Afanyeu-vos, home! És qüestió de vida o mort…, cent possibilitats de mort per cada una de vida. No m’ho perdonaré mai, mai, si arribéssim massa tard!

No havien passat encara cinc minuts que ja volàvem dins un cabriolé per Baker Street. Però, tot i així, només faltaven vint-i-cinc minuts per les vuit que passàvem pel Big Ben, i ja eren les vuit tocades que enfilàrem Brixton Road. Però no érem pas els únics a fer tard. Deu minuts després de l’hora el cotxe funerari s’esperava encara davant la porta de la casa, i al mateix moment que el nostre cavall, amarat d’escuma, s’aturava en sec, el taüt, que duien tres homes a les espatlles, apareixia a l’entrada. Holmes féu un salt endavant i els barrà el pas.

—Entreu-lo a dins! —va cridar, posant una mà sobre el pit de l’home capdavanter—. Entreu-lo a dins ara mateix!

—Què diantre us heu proposat de fer? Us ho preguntaré una altra vegada i on és la vostra ordre d’escorcollament? —cridà el furiós Peters, amb la seva carassa roja mirant des de l’altra punta del taüt.

—L’ordre és en camí. Aquest taüt es quedarà a la casa fins que arribi.

El to autoritari de Holmes va fer el seu efecte en els mossos. Peters s’hi esvaí de sobte a l’interior de la casa, i ells obeïren aquestes noves ordres.

—De pressa, Watson, de pressa! Aquí hi ha un tornavís —va exclamar, mentre tornaven a col·locar el taüt damunt la taula—. Aquí n’hi ha un altre per a vós, amic meu: un sobirà si traiem la tapadora en menys d’un minut. No feu preguntes…, treballeu! Aquest ja és fora! Un altre! I l’últim! Ara empenyem alhora. Ja cedeix! Ja cedeix! Ah, això està fet!

Vàrem retirar la tapadora del taüt amb un esforç conjunt.

Mentre ho fèiem, va sortir de dins una esbalaïdora i aclaparadora olor de cloroform. Un cos jeia a l’interior, amb el cap tot embolcallat amb cotó, que havien amarat de narcòtic. Holmes va treure el cotó i descobrí el rostre marmori d’una dona bella i espiritual de mitjana edat. En un instant, li va passar un braç al voltant del cos i l’incorporava a una posició asseguda.

—És morta, Watson? Ens queda cap bri d’esperança? Espero que no hàgim arribat massa tard!

Durant mitja hora semblà que realment havíem fet tard. Sota els efectes de l’asfíxia i els metzinosos efluvis del cloroform, Lady Frances semblava haver-se’n anat definitivament. Però després, per fi, gràcies a la respiració artificial, a les injeccions d’èter, a tots els remeis que la ciència podia suggerir, una guspira de vida, una vibració a les parpelles, un cert baf en un mirall, anunciaren el lent retorn de la vida a aquell cos inert. Un cotxe acabava d’aturar-se, i Holmes, enretirant la persiana, va mirar a fora.

—Aquí tenim Lestrade amb la seva ordre d’escorcollament —va dir—. Aviat descobrirà que els ocells han volat. I aquí —afegí, mentre unes ràpides passes ressonaven pel passadís— arriba algú amb més dret a ocupar-se d’aquesta dama que no pas nosaltres. Bon dia, Mr. Green. Crec que, com més aviat puguem evacuar Lady Frances, millor. Mentrestant, el funeral pot continuar, i la pobra anciana que encara espera en aquell taüt podrà anar-se’n tota sola a la seva darrera estança.

—Si us preneu la molèstia d’incorporar aquest cas als vostres annals, benvolgut Watson —digué Holmes, aquell vespre—, només pot ser com a exemple de l’eclipsi temporal de què fins i tot la ment més equilibrada és susceptible. Aquests lapsus són comuns a tots els mortals, i el més gran és el qui sap reconèixer-los i reparar-los. Em penso que potser hi puc aspirar, a aquest honor. He passat la nit obsessionat per la idea que en algun indret una pista, una frase estranya, una observació curiosa, m’havia cridat l’atenció però l’havia descartada amb excessiva promptitud. Després, de sobte, a primera hora del matí, les paraules m’han tornat al cap. Es tractava del comentari de la dona de la funerària, tal com Philip Green l’havia reproduït. La frase era aquesta: «Ja hauria de ser aquí. Però trigarà una mica, perquè és especial». Era del taüt, del que enraonava. Era especial. Això només podia significar que l’havien fet d’unes mides inhabituals. Però, per què? Per què? Llavors, en qüestió de segons he recordat els costats fondos i la figura petita i marcida que n’ocupava el fons. Per què un taüt tan gros per a un cos tan petit? Per a deixar espai a un altre cos. Tots dos serien enterrats amb el mateix certificat. La situació era clara com la llum del dia, si la meva pròpia visió no se m’hagués estat ennuvolat. A les vuit enterrarien Lady Frances. La nostra única opció era aturar el taüt abans no abandonés la casa.

»Era una possibilitat remota de trobar-la encara viva, però era una possibilitat, com el resultat s’ha encarregat de demostrar. Aquella gent no havia comès mai, que jo sàpiga, cap homicidi. Potser no gosarien recórrer a la violència física, a última hora. Podien enterrar-la sense deixar senyal de com li havia esdevingut la mort, i fins i tot si l’exhumaven encara tindrien alguna oportunitat. Jo confiava que aquestes consideracions acabarien persuadint-los. Podeu reconstruir l’escena perfectament. Ja heu tingut ocasió de veure l’espantosa llodriguera del pis de dalt, on la pobra dama ha romàs presonera tot aquest temps. Hi han entrat i l’han dominada amb cloroform, l’han baixada al pis de baix, han tirat més narcòtic dins el taüt per assegurar-se que no es despertés, i després han collat la tapadora. Una estratègia enginyosa, Watson. Per a mi que és nova en els annals del crim. Si els nostres amics ex-missioners aconsegueixen defugir les grapes de Lestrade, suposo que ens assabentarem d’algunes proeses brillants en la carrera futura d’aquesta parella.





7. EL PEU DEL DIABLE


En consignar de tant en tant algunes de les curioses experiències i interessants records que associo amb la meva llarga i estreta amistat amb Mr. Sherlock Holmes, he hagut d’afrontar constantment les dificultats provocades per la seva aversió a la publicitat. Davant el seu esperit crític i cínic, qualsevol reconeixement popular era sempre detestable, i res no el divertia més, al final d’un cas exitós, que fer-ne l’exposició completa a algun oficial com cal, i escoltar amb un somriure burleta el cor general d’inoportunes felicitacions. Ha estat aquesta actitud del meu amic, i no pas la manca de material interessant, el que ha fet que aquests darrers anys hagi posat ben pocs dels meus relats a l’abast del públic. La meva participació en algunes de les seves aventures era sempre un privilegi que m’exigia discreció i reserva.

Va ser, doncs, amb una sorpresa considerable que vaig rebre un telegrama de Holmes dimarts passat —ell no escrivia mai cap carta si un telegrama podia acomplir la mateixa missió— en els termes següents: «Per què no publiqueu l’horror còrnic, el cas més insòlit que hagi treballat». Jo no tenia idea de quina circumstància podia haver refrescat aquell cas a la seva memòria, ni de quin prodigi l’havia impulsat a desitjar que jo el referís. De qualsevol manera, em vaig apressar, abans no arribés un altre telegrama desautoritzador, a aplegar les notes que em fornien els detalls del cas i a compondre la narració per als meus lectors.

Fou durant la primavera de l’any 1897 que la salut de ferro de Holmes mostrà símptomes d’afebliment com a conseqüència de la seva feina dura, constant i extenuadora, agreujada, potser, per imprudències ocasionals de part seva. El març d’aquell mateix any el Doctor Moore Agar, de Harley Street, la dramàtica presentació del qual davant Holmes descriuré algun dia, dona instruccions estrictes en el sentit que el famós detectiu privat havia d’abandonar tots els casos i lliurar-se al repòs absolut si no volia arribar al col·lapse total. El seu estat de salut era un tema a què el mateix Holmes no dedicava el més petit interès, per tal com se’n desentenia absolutament, però finalment va accedir, sota l’amenaça de ser desqualificat a perpetuïtat de la feina, a concedir-se un canvi complet d’aires i escenari. Així fou com a començaments de la primavera d’aquell any ens trobàrem tots dos en una caseta de camp pròxima a la badia de Poldhu, a la punta més llunyana de la península còrnica.

Era un lloc singular i peculiarment adequat a l’humor macabre del meu pacient. Des de les finestres de la caseta emblanquinada, que ocupava una posició encinglerada en un promontori cobert de gespa, albiràvem el sinistre semicercle de Mounts Bay, un vell parany mortal per a la navegació, amb el seu marge de negres penya-segats i esculls escombrats per l’escuma, on no pocs mariners havien trobat la fi. Quan bufa la brisa del nord, la badia esdevé un indret plàcid i arrecerat que convida els vaixells castigats pel temporal a entrar-hi a la recerca de calma i protecció.

Després es produeix el sobtat canvi de direcció del vent, el tempestuós vendaval del sud-oest, la nau garreja, la costa queda a sotavent, i la tripulació lliura la seva darrera batalla sota els rompents de color crema. El mariner prudent es manté allunyat d’aquest indret pervers.

A la banda de terra, els nostres encontorns eren tan llòbrecs com a la de mar. Era una comarca d’erms ondulats, solitaris i d’un color gris marronenc, amb un campanar ocasional que marcava la situació d’alguna vila antiga. En aquests erms hi havia vestigis, en totes direccions, d’alguna raça extingida que havia passat per aquelles terres en època molt llunya, deixant-hi com a únic record estranys monuments de pedra, piles irregulars que contenien les cendres dels morts, i curiosos terraplens que insinuaven l’escenari de lluites prehistòriques. L’encís i el misteri del lloc, amb el seu ambient sinistre de nacions oblidades, apel·laven a la imaginació del meu amic, que dedicava molt de temps a llargues passejades i meditacions solitàries pels erms. L’antiga llengua còrnica havia atret també la seva atenció, i recordo que va concebre la idea que aquest llenguatge era semblant al caldeu, i derivat en bona part dels comerciants d’estany fenicis. Havia rebut una comanda de llibres de filologia i es disposava a desenvolupar la seva teoria quan de sobte, davant la meva consternació i el seu palès delit, ens trobàrem, fins i tot en aquella terra de somnis, immersos en un problema, al nostre propi llindar, més intens, més absorbent i infinitament més misteriós que els que ens havien obligat a fugir de Londres. La nostra vida senzilla i la rutina tranquil·la i saludable foren interrompudes sobtadament, i ens vàrem precipitar en una sèrie de fets que originaren una enorme agitació no sols a Cornwall sinó arreu de l’oest d’Anglaterra. Molts dels meus lectors conservaran algun record del que es va anomenar en aquella època «l’horror còrnic», per bé que la premsa londinenca es va fer ressò del cas amb una crònica d’allò més imperfecta. Ara, tretze anys més tard, facilitaré els veritables detalls d’aquest afer inconcebible per al públic.

Ja he dit que els campanars dispersos identificaven les localitats que ocupaven aquesta part de Cornwall. La més propera a nosaltres era el llogaret de Tredannick Wollas, on les cases d’uns dos-cents habitants es congregaven al voltant d’una església antiga i envaïda per la molsa. El vicari de la parròquia, Mr. Roundhay, era una mena d’arqueòleg, i com a tal s’havia presentat a Holmes. Era un home de mitjana edat, gros i afable, i posseïa un fons considerable de saviesa popular. En resposta a la seva invitació, havíem anat a prendre el te a la vicaria, on tinguérem ocasió de conèixer també Mr. Mortimer Tregennis, un home independent que incrementava els escassos recursos del clergue amb el lloguer d’un pis de la seva immensa casa. El vicari, que era solter, es mostrava satisfet d’aquest tracte, tot i que tenia ben poques coses en comú amb el seu hoste, un home prim, bru, amb ulleres i una inclinació del cos endavant que feia la impressió d’una veritable deformació física. Recordo que durant la nostra curta visita el vicari va estar molt garlaire, mentre que el seu hoste semblava estranyament reticent, amb una expressió trista i un posat introspectiu, seient en silenci amb la mirada absent, concentrat aparentment en els seus propis assumptes.

Aquests eren els dos homes que entraren precipitadament a la nostra petita sala d’estar el dimarts 16 de març, poc després de l’hora de l’esmorzar, quan fumàvem plegats mentre ens disposàvem a encetar la nostra excursió diària pels erms.

—Mr. Holmes —va fer el vicari, amb veu agitada—, aquesta nit ha passat un fet d’allò més extraordinari i tràgic. És un cas inaudit. Només podem considerar com un do especial de la providència que us trobeu ara aquí entre nosaltres, perquè de tot Anglaterra vós sou l’home que necessitem.

Jo vaig fitar el vicari amb una mirada no gaire cordial, però Holmes es va treure la pipa dels llavis i es dreçà a la cadira com un vell gos de caça quan sent el toc de corneta. Va indicar el sofà amb un gest de la mà, i el nostre esverat visitant, juntament amb el seu excitat company, s’hi assegueren de costat. Mr. Mortimer Tregennis es mostrava més reservat que el clergue, però el tremolor de les seves mans esprimatxades i la lluïssor dels seus ulls negres anunciaven que compartien una emoció.

—Enraono jo o vós? —va preguntar al vicari.

—Bé, com que sembla ser que heu estat vós qui ha fet el descobriment, sigui el que sigui, i el senyor vicari se n’ha assabentat de segona mà, potser fóra aconsellable que en parléssiu vós —suggerí Holmes.

Vaig observar el clergue, vestit apressadament i sense cura, amb l’hoste ben vestit i endreçat al costat seu, i em va divertir la sorpresa que la simple deducció de Holmes semblava de suscitar als seus rostres.

—Potser jo hauria de dir unes paraules, abans —intervingué el vicari—, i aleshores podreu jutjar si us interessa d’escoltar els detalls de boca de Mr. Tregennis, o si hauríem de sortir sense dilació cap a l’escenari d’aquest misteriós episodi. Us explicaré, doncs, que el nostre amic aquí present va passar el vespre d’ahir en companyia dels seus dos germans, Owen i George, i de la seva germana Brenda a la casa que tenen a Tredannick Wartha, que és prop de l’antiga creu de pedra que hi ha a l’erm. Els va deixar, poc després de les deu, jugant a cartes al voltant de la taula del menjador, en un estat anímic i de salut excel·lent. Aquest matí, com que és força matiner, ha sortit a passejar en aquella direcció abans de l’esmorzar, quan s’ha trobat amb el carruatge del Doctor Richards, el qual li ha explicat que acabava de rebre una crida urgent perquè anés a Tredannick Wartha. Mr. Mortimer Tregennis, com és natural, l’hi ha acompanyat. Quan ha arribat a Tredannick Wartha s’ha trobat amb una situació extraordinària. Els seus dos germans i la seva germana seien al voltant de la taula exactament tal com ell els havia deixat, amb les cartes encara esteses davant i les espelmes consumides fins al suport. La germana es recolzava al respatller de la seva cadira, morta, mentre que els dos joves seien a ambdós costats d’ella rient, cridant i cantant, com si haguessin perdut el seny. Tots tres, la dona morta i els dos homes folls, tenien a la cara una expressió d’horror suprem…, una ganyota de terror que glaçava les venes només de veure-la. No hi havia cap senyal de presència de ningú més a la casa llevat de Mrs. Porter, la vella cuinera i mestressa de la casa, la qual ha declarat que ha dormit com un soc i no ha sentit cap soroll en tota la nit. No semblava pas que haguessin robat ni desordenat res, i no hi ha cap mena d’explicació sobre què podia haver espantat una dona fins a la mort i dos homes forts fins a la follia. Aquesta és la situació, Mr. Holmes, resumida en poques paraules, i si podeu ajudar-nos a aclarir-la haureu fet una tasca excel·lent.

Jo mantenia l’esperança, fins a un cert punt, que podria coaccionar el meu company a reprendre la vida tranquil·la que era l’objectiu del nostre viatge. Tanmateix, un cop d’ull al seu rostre vehement i a les celles arrufades m’indicaren que les meves expectatives eren, a hores d’ara, vanes. Es va mantenir en silenci una estona, absort en l’estrany drama que acabava de torbar la seva pau.

—Estudiaré el tema —va dir al final—. D’entrada, tot sembla indicar que és un cas d’unes característiques molt excepcionals. Hi heu estat, allà, Mr. Roundhay?

—No, Mr. Holmes. Mr. Tregennis ha tornat a la vicaria amb la notícia, i jo he vingut de seguida amb ell a demanar-vos consell.

—A quina distància es troba la casa on s’ha esdevingut aquesta singular tragèdia?

—A cosa d’un quilòmetre i mig cap a l’interior.

—Aleshores hi anirem a peu tots plegats. Però, abans de posar-nos en camí, hauria de fer-vos un parell de preguntes, Mr. Mortimer Tregennis.

L’altre havia romàs callat tot aquest temps, però jo m’havia fixat que la seva excitació, més controlada, era encara més gran que la visible emoció del clergue. Tenia la cara pàl·lida i tensa, i la mirada ansiosa clavada en Holmes, mentre s’agafava les mans d’una forma convulsiva. Els seus llavis descolorits tremolaven mentre escoltava l’espantosa experiència soferta per la seva família, i aquells ulls negres semblaven reflectir una ombra de l’horror de l’escena presenciada.

—Pregunteu tot el que vulgueu, Mr. Holmes —va contestar, amb avidesa—. És un tema molt desagradable de parlar, però us en diré tota la veritat.

—Parleu-me de la nit passada.

—Bé, Mr. Holmes, vaig sopar allà, com ha dit el senyor vicari, i el meu germà més gran, George, va proposar una partida de whist en acabat. Ens hi vàrem posar pels volts de les nou. Quan em vaig aixecar per anar-me’n era un quart d’onze. Els vaig deixar allí, al voltant de la taula, tan feliços.

—Qui us va obrir la porta?

—Mrs. Porter s’havia retirat a descansar, de manera que me la vaig obrir jo mateix. Vaig tancar la porta del vestíbul darrere meu. La finestra de la peça on es trobaven era tancada, però no n’havien tirat la persiana. Aquest matí no he apreciat cap canvi en cap de les portes i finestres, ni cap motiu per a creure que un estrany hagués entrat a la casa. I, malgrat tot, els he trobat així, ells dos bojos de terror, i la Brenda morta, amb el cap penjant sobre el braç de la cadira. No em podré treure del cap la visió d’aquella estança en tot el que em resti de vida.

—Els fets, tal com els expliqueu, són certament molt singulars —observà Holmes—. Suposo que no us haureu pas format encara cap teoria que els faci entenedors.

—És demoníac, Mr. Holmes! Demoníac! —cridà Mortimer Tregennis—. Això no pot ser d’aquest món. Alguna cosa ha entrat en aquella habitació que els ha llevat la llum de l’enteniment. Quina invenció humana podria haver fet res semblant?

—Em temo —va dir Holmes— que si el cas transcendeix els límits humans fuig també del meu abast. Això no obstant, hauríem d’exhaurir totes les explicacions naturals abans no ens veiem obligats a recórrer a una teoria com aquesta. Pel que a vós respecta, Mr. Tregennis, tinc entès que estàveu distanciat, d’alguna manera, de la vostra família, per tal com ells vivien junts i vós residiu en un altre indret.

—En efecte, Mr. Holmes, encara que el tema ja és cosa del passat i està oblidat. Érem una família de minaires d’estany a Redruth, però vàrem vendre les nostres propietats a una companyia, i així ens vàrem retirar amb recursos suficients per a viure. No negaré que hi va haver algunes diferències relacionades amb el repartiment dels diners que ens van enemistar durant un temps, però tot havia quedat perdonat i oblidat, i ara manteníem molt bones relacions tots quatre.

—Tornant al vespre que vàreu passar junts, recordeu cap detall que pugui aportar alguna llum sobre la tragèdia? Penseu detingudament, Mr. Tregennis, en qualsevol pista que pugui ajudar-me.

—No puc recordar res d’especial, senyor.

—Els vostres germans, estaven de l’humor habitual?

—No podien estar més animats.

—Eren persones nervioses? Mostraven mai aprensió per cap perill imminent?

—Res d’això.

—No teniu res més a afegir, doncs, que pogués ajudar-me?

Mortimer Tregennis va reflexionar uns instants.

Ara m’ha vingut una cosa al cap —digué, per fi—. Mentre érem asseguts a taula jo estava d’esquena a la finestra, i el meu germà George, que era el meu company de joc, hi estava de cara. Una vegada el vaig veure mirar fixament per damunt la meva espatlla, de manera que em vaig girar i també vaig mirar. La persiana era aixecada i la finestra, tancada, però només es distingien uns quants matolls a la gespa, i un moment em va semblar que hi veia alguna cosa entremig. Ni tan sols podria dir si era un home o un animal, però vaig pensar que hi havia alguna cosa allà fora. Quan vaig preguntar al meu germà què mirava, em va respondre que tenia la mateixa sensació. Això és tot el que en puc dir.

—No vàreu investigar?

—No, l’anècdota es va considerar insignificant.

—Vàreu deixar els vostres germans, doncs, amb cap premonició sinistra?

—No gens.

—No puc entendre com us heu assabentat tan aviat de la notícia, aquest matí.

—Acostumo a llevar-me d’hora, i tinc per costum sortir a fer un tomb abans de l’esmorzar. Aquest matí amb prou feines havia caminat quatre passes que el metge, amb el seu carruatge, ha arribat a la meva altura. M’ha dit que la vella Mrs. Porter li havia enviat un noi amb un missatge urgent. He saltat dalt del carro i l’hi he acompanyat. Quan hem arribat a la casa, ens hem trobat amb aquella escena horripilant. Les espelmes i el foc devien haver-se extingit feia hores, i ells s’havien quedat allí asseguts en la foscor fins a l’alba. El doctor ha dit que la Brenda duia morta més de sis hores. No presentava cap senyal de violència. Seia caiguda sobre el braç de la cadira amb aquella expressió a la cara. En George i l’Owen cantaven fragments de cançons i forfollaven com si fossin micos. Oh, era un quadre espantós! Jo no ho he pogut suportar, i el doctor estava blanc com la cera. S’ha esfondrat sobre una cadira afectat per una mena de desmai, i ha anat de poc que no haguéssim d’ocupar-nos també d’ell.

—Extraordinari…, realment extraordinari! —exclamà Holmes, tot aixecant-se i prenent el seu barret—. Crec que potser fóra millor que anéssim a Tredannick Wartha ara mateix. Confesso que rara vegada he conegut un cas que presentés, a primera vista, un problema més singular que aquest.

Les nostres activitats aquell primer matí aportaren ben pocs progressos a la investigació. Estigueren marcades, però, al començament, per un incident que deixà una impressió d’allò més sinistra a la meva ment. L’accés a l’indret de la tragèdia és per un camí estret i sinuós. Mentre hi passàvem, sentírem el trontolleig d’un carruatge que venia en la nostra direcció, i ens vàrem apartar a un costat per deixar-li pas. Quan passava avant nostre vaig entrellucar per la finestrella tancada un rostre espantosament deformat i somrient que ens mirava. Aquells ulls sortits i les dents carrisquejants varen passar en un instant com una visió terrorífica.

—Els meus germans! —cridà Mortimer Tregennis, blanc fins l’arrel dels cabells—. Els porten a Heston.

Contemplàrem amb horror com s’allunyava el carruatge, avançant pesadament cap a la seva destinació. Tot seguit reprenguérem la marxa cap a la casa de mal averany on els passatgers del carro havien conegut el seu estrany fat.

Era un edifici gran i alegre, més aviat una casa d’esplai que no pas una masia, amb un jardí de dimensions considerables que ja estava, gràcies al clima còrnic, curull de flors primaverals. La finestra de la sala d’estar donava a aquest jardí, i d’ell, segons Mortimer Tregennis, degué sortir aquella cosa diabòlica que havia arruïnat de pur horror, en un instant, les seves ments. Holmes es va passejar, lentament i pensativa, entre els testos amb flors i pel senderol abans d’entrar a la porxada. Tan absort estava en els seus pensaments, recordo, que es va entrebancar amb la regadora, n’abocà el contingut, i remullà els nostres peus i el caminet del jardí. A l’interior de la casa ens va rebre l’anciana majordoma, còrnica, Mrs. Porter, que, amb l’ajuda d’una noia jove, s’ocupava de satisfer les necessitats de la família. Va respondre amablement totes les preguntes de Holmes. No havia sentit res, aquella nit. Tots els seus amos havien gaudit d’un humor excel·lent els últims temps, i no els havia vist mai tan optimistes i pròspers. S’havia desmaiat en entrar a la sala aquell matí i descobrir aquella espantosa camarilla al voltant de la taula. Després de recuperar-se, havia obert la finestra perquè hi entrés l’aire matinal, i tot seguit havia sortit corrents al caminoi, des d’on havia enviat un xicot a la recerca del metge. La dama era a dalt, ajaguda al seu llit, per si la volíem veure. Es varen necessitar quatre homes per a ficar els dos germans al carruatge del manicomi. Mrs. Porter no volia quedar-se ni un dia més en aquella casa, i aquella mateixa tarda sortiria de viatge per reunir-se amb la seva família a St. Ives.

Vàrem pujar les escales i examinàrem el cadàver. Miss Brenda Tregennis havia estat una noia molt maca, per bé que ara ranejava la mitjana edat. La seva cara, bruna i ben definida, era bonica, fins i tot morta, però persistia encara en ella un vestigi d’aquella convulsió de terror que havia estat la seva darrera emoció humana. Del dormitori vàrem baixar a la sala on s’havia esdevingut la singular tragèdia. Les cendres consumides del foc extingit eren a la llar. Damunt la taula hi havia les quatre espelmes acabades i acanalades, amb les cartes escampades. Les cadires havien estat enretirades arran de paret, però tota la resta estava tal com ho havien deixat la nit abans. Holmes deambulava per l’habitació amb passes àgils i ràpides. Es va asseure en les diferents cadires, que movia de lloc per reconstruir les seves posicions. Va comprovar quina part del jardí era visible. Examinà el terra, el sostre i la llar, però ni per una sola vegada, mentre feia tot això, li vaig veure aquella guspira als ulls ni aquella tibantor de llavis que m’haurien presagiat que albirava alguna resplendor enmig de tanta foscor.

—Per què un foc? —va preguntar, una vegada—. Hi encenien sempre foc, en aquesta saleta, els vespres de primavera.

Mortimer Tregennis explicà que la nit abans havia estat freda i humida. Fou per aquesta raó que encengueren foc després que ell hagués arribat.

—Què penseu fer, ara, Mr. Holmes? —va dir.

El meu amic va somriure i em posà una mà al braç.

—Em penso, Watson, que reprendré el procés d’emmetzinament per tabaquisme que tan sovint i amb tanta raó heu condemnat —digué—. Amb el vostre permís, senyors, nosaltres tornarem ara a la nostra caseta, perquè no crec pas probable que hi puguem trobar res més aquí. Analitzaré els fets detingudament, Mr. Tregennis, i si se m’acudís res em posaria en contacte immediatament amb vós i el senyor vicari. Mentrestant, us desitjo que tingueu un bon dia.

No va ser fins molt després d’haver retornat a Poldhu Cottage que Holmes va trencar el seu silenci complet i sorrut. Seia recargolat a la butaca, amb el rostre ascètic i macilent a penes visible entre les espirals blaves del fum de tabac, les celles arrufades, el front corrugat, la mirada buida i extraviada. Finalment, va deixar la pipa i s’aixecà d’un salt.

—No hi ha manera, Watson! —exclamà, tot rient—. Anem a fer un tomb plegats pels penya-segats a veure si trobem fletxes de sílex. És més probable que trobem vestigis prehistòrics que no pas pistes en aquest problema. Fer treballar el cervell sense material suficient és com accelerar excessivament un motor. Acaba per trencar-se a trossos. L’aire del mar, sol i paciència, Watson… La resta ja vindrà.

»Ara, definim la nostra posició amb calma, Watson —va prosseguir, mentre vorejàvem els penya-segats—. Arrapem-nos a les escasses dades que coneixem, per tal que quan sorgeixin fets nous estiguem preparats per a col·locar-los al lloc que els pertoca. Entendré, en primera instància, que cap de nosaltres no està disposat a admetre intrusions diabòliques en els assumptes dels homes. Comencem per desterrar enterament aquesta possibilitat. Molt bé. Ens queden tres persones que s’han vist severament afectades per alguna ingerència humana, conscient o inconscient. Això és terreny sòlid. Doncs bé, on va succeir el fet? Evidentment, si entenem que el seu testimoni és cert, poc temps després que Mr. Mortimer Tregennis hagués abandonat l’habitació. Això és un aspecte molt important. La suposició és que l’incident es va produir cosa de pocs minuts després. Les cartes encara eren damunt la taula. Ja havia passat la seva hora habitual d’anar-se’n a dormir. Tanmateix, no havien canviat d’opinió ni havien enretirat les cadires. Repeteixo, doncs, que el fet tingué lloc immediatament després que hagués marxat el nostre amic, no pas més tard de les onze de la nit.

»El següent pas evident consisteix a determinar, tan bé com puguem, els moviments de Mortimer Tregennis un cop hagué abandonat la sala. En això no hi ha hagut dificultats, i semblen lliures de sospita. Un bon coneixedor dels meus mètodes com vós és conscient, per descomptat, del procediment un pèl barroer pel qual he obtingut una impressió del seu peu més clara que per qualsevol altre mitjà. El terra sorrenc i mullat del camí es presta admirablement a aquesta mena de recursos. Ahir al vespre feia humitat, a més, com recordareu, i no m’ha estat difícil —després d’haver-ne aconseguit una empremta de mostra— destriar el seu rastre d’entre els altres i seguir les seves evolucions. Sembla ser que se’n va anar a bon pas en direcció a la vicaria.

»Així doncs, si Mortimer Tregennis va desaparèixer de l’escena, i tanmateix alguna persona aliena va pertorbar els jugadors de cartes, com podem reconstruir aquesta persona, i com va transmetre una impressió d’horror tan intensa? Podem eliminar Mrs. Porter. Sembla una dona del tot inofensiva. Hi ha cap prova que algú s’arribés fins a la finestra del jardí i produís, d’alguna manera, un efecte tan terrorífic en els qui el varen veure que els llevés el seny? L’única suggerència en aquest sentit prové del mateix Mortimer Tregennis, que afirma que el seu germà va veure algun moviment al jardí. Aquest és un detall certament remarcable, per tal com feia una nit plujosa, fosca i boirosa. Qualsevol amb ganes d’alarmar aquella gent s’hauria vist obligat a enganxar la cara al vidre perquè el poguessin veure. Hi ha un parterre amb flors davant d’aquella finestra, però cap petjada. Es fa difícil d’imaginar, doncs, com un desconegut podia provocar una impressió tan terrible en el grup, ni hem trobat tampoc cap possible motiu per a un intent tan estrany i elaborat. Us adoneu de les nostres dificultats, Watson?

—Em semblen massa paleses —vaig respondre, amb convicció.

—I això no obstant, amb un poc més de material, podrem demostrar que no són pas insalvables —observà Holmes—. Suposo que en els vostres extensos arxius, Watson, podeu trobar casos gairebé tan obscurs com el que ara ens ocupa. Mentrestant, caldrà que el deixem de banda fins que disposem de dades més precises, i consagrarem la resta del matí a la percaça de l’home neolític.

Ja he comentat abans el poder de desconnectar mentalment que posseïa el meu amic, però mai no me n’havia meravellat tant com aquell matí primaveral a Cornwall, quan es va passar dues hores enraonant sobre celtes, puntes de fletxa i fragments de terrissa, amb un to de veu tan jovial com si no hi hagués cap misteri sinistre a l’espera d’una solució. Un cop haguérem retornat, a mitja tarda, a la nostra casa de camp, vàrem trobar un visitant esperant-nos, el qual no trigà a atreure la nostra atenció cap al cas que havien deixat en mans de Holmes. Cap dels dos no tenia necessitat que ningú ens digués qui era aquell visitant. El cos gegantí, el rostre angulós i solcat d’arrugues amb uns ulls penetrants i un nas ganxut, els cabells grisencs que fregaven gairebé el sostre de la casa, la barba —daurada als costats i blanca a prop dels llavis, llevat de la taca de nicotina produïda pel seu cigar perpetu—, eren unes faccions tan ben conegudes a Londres com a l’Àfrica, i només podien associar-se amb l’extraordinària personalitat del Doctor Leon Sterndale, el gran caçador de lleons i explorador.

Ens havíem assabentat de la seva presència al districte, i un parell de vegades havíem distingit la seva alta figura pels camins de l’ermàs. Ell no se’ns acostava mai, però, ni nosaltres ens hauríem plantejat d’abordar-lo a ell, perquè tothom sabia que era el seu amor a la reclusió el que propiciava que es passés la major part dels intervals entre els viatges en una petita cabana endinsada al solitari bosc de Beauchamp Arriance. Allà, entre els seus llibres i mapes, menava una vida absolutament retirada, satisfent les seves senzilles necessitats i parant, almenys en aparença, molt poca atenció als afers dels seus veïns. En conseqüència, va ser una sorpresa per a mi sentir-li preguntar a Holmes, amb veu ansiosa, si havia fet cap progrés en la reconstrucció del misteriós episodi.

—La culpa és de la policia del comtat —va dir—, però potser la vostra experiència, més vasta, hagi suggerit alguna explicació concebible. L’única raó perquè confieu en mi és que durant les meves nombroses estades aquí he arribat a conèixer la família Tregennis força bé —de fet, podria considerar-los com a cosins per la banda de la meva mare, còrnica—, i la seva estranya tragèdia ha estat, naturalment, un cop molt dur per a mi. Us diré que aquest matí he arribat a Plymouth en ruta cap a l’Àfrica quan me n’he assabentat, i he tornat de dret a contribuir a la investigació.

Holmes alçà les celles.

—Heu perdut el vaixell per causa d’això?

—Ja agafaré el següent.

—Valga’m Déu! Això és una verdadera amistat.

—Ja us he dit que érem parents.

—Sí…, cosins per part de mare. Teníeu l’equipatge al vaixell?

—No pas tot. La part principal era encara a l’hotel.

—Entenc. Però suposo que la notícia no us ha arribat pas per la premsa matinal de Plymouth.

—No, senyor; he rebut un telegrama.

—Puc preguntar-vos de qui?

Una ombra enfosquí el rostre reprim de l’explorador.

—Sou molt inquisitiu, Mr. Holmes.

—És el meu ofici.

El Doctor Sterndale, no sense esforç, recobrà la seva trasbalsada compostura.

—No tinc cap objecció a dir-vos-ho —va respondre—. Ha estat Mr. Roundhay, el vicari, qui m’ha enviat el telegrama que m’ha retingut al país.

—Gràcies —digué Holmes—. Puc afirmar, en resposta a la vostra pregunta inicial, que no me n’he format encara una idea clara, d’aquest cas, però afegiré que no he perdut de cap manera l’esperança d’atènyer alguna conclusió. Fóra prematur de dir res més.

—Potser no us importaria de dir-me si les vostres sospites apunten en cap direcció concreta.

—No, em temo que no us hi puc pas respondre, a això.

—Aleshores he perdut el temps, i no veig motiu per a allargar la visita.

El cèlebre doctor abandonà la casa força malhumorat, i cinc minuts més tard Holmes sortia darrere seu. Ja no el veuria fins al vespre, quan va tornar amb pas fatigat i rostre ullerós, símptomes que m’asseguraven que no havia fet grans progressos en la seva investigació. Va llegir el telegrama que l’esperava, i el llençà a la llar.

—És de l’hotel de Plymouth, Watson —em va informar—. N’he esbrinat el nom pel vicari, i hi he escrit per constatar si el relat del Doctor Leon Sterndale era cert. Sembla ser que, en efecte, ha passat l’última nit allà, i que ha autoritzat que una part del seu equipatge sortís cap a l’Àfrica, mentre ell tornava per a ser present en aquesta investigació. Què en deduïu, d’això, Watson?

—Que hi està molt interessat.

—Molt interessat, sí. Aquest és un fil que encara no hem copsat, i que podria ajudar-nos a desembullar el garbuix. Alegreu l’expressió, Watson, perquè estic del tot segur que encara no ens hem fet amb la totalitat del material a aplegar. Quan ho aconseguim, ja veureu com ben aviat deixarem enrere les nostres dificultats.

Jo poc m’imaginava com d’aviat s’acomplirien les paraules de Holmes, ni quin nou esdeveniment estrany i sinistre obriria una via completament nova a la nostra investigació. L’endemà al mati, m’estava afaitant davant la finestra de la meva cambra quan vaig sentir un soroll de cascos de cavall, i, en mirar a fora vaig veure una calessa que s’acostava al galop pel camí. S’aturà davant la porta, i el nostre amic el vicari va saltar a terra i arrenca a córrer pel senderol del jardí. Holmes ja estava vestit, i tots baixàrem apressadament a rebre’l.

El nostre visitant estava tan excitat que amb prou feines podia articular paraula, però finalment, entre ofecs i ràfegues, ens va contar la seva tràgica història.

—Estem endimoniats, Mr. Holmes! La meva pobra parròquia està endimoniada! —va cridar—. El mateix Satanàs s’hi ha ficat a dins! Estem a la seva mercè!

Va dansar, en el seu estat de gran exaltació, una escena absurda si no és per la cara pàl·lida i els ulls esbatanats. Finalment, deixà anar les seves terribles notícies.

—Mr. Mortimer Tregennis ha mort aquesta nit, i exactament amb els mateixos símptomes que la resta de la família.

Holmes es posà dret com impulsat per un ressort, tot energia, en un instant.

—Podeu portar-nos a tots dos en la vostra calessa?

—Sí que puc.

—Aleshores, Watson, posposarem el nostre esmorzar. Mr. Roundhay, estem enterament a la vostra disposició. De pressa, de pressa, abans no remenin res!

L’hoste ocupava dues habitacions a la vicaria, que feien angle entre elles, l’una sobre l’altra. A baix hi havia una àmplia sala d’estar; a dalt, el seu dormitori. Donaven a un camp de croquet que s’estenia fins a les finestres. Arribàvem abans que el metge i la policia, de manera que tot estava absolutament intacte. Permeteu-me que descrigui amb detall el quadre tal com el vàrem veure aquell boirós matí de març. Em va causar una impressió que no em podré treure mai més del cap.

L’habitació feia una olor de resclosit espantosa i depriment. La criada que hi havia entrat primer devia haver obert la finestra, si no hauria estat encara més insuportable. Això podia ser causat, en part, per la làmpada que cremava i fumejava al mig de la taula. Al costat hi havia el difunt, recolzat al respatller de la cadira, amb la barbeta prominent, les ulleres al front i el rostre, xuclat i bru, girat cap a la finestra i deformat per la mateixa ganyota de terror que havia aparegut a les faccions de la seva germana morta. Tenia els membres convulsionats i els dits flexionats, com si hagués mort en el decurs d’un paroxisme de por. Estava completament vestit, tot i que s’apreciaven signes d’haver-se posat la roba de forma precipitada. Ens assabentarem, doncs, que havia dormit al seu llit, i que la tràgica fi l’havia sorprès a primera hora del matí.

Hom s’adonà de la candent energia amagada sota l’aparença flegmàtica de Holmes en veure el sobtat canvi que li esdevingué en el just moment d’entrar a la funesta cambra. En un instant es posà tens i alerta, amb els ulls lluents, la cara rígida, els membres vibrant d’intensa agitació. Sortí a la gespa, entrà per la finestra, voltà la sala i pujà al dormitori com un gos guineuer enfollit empaitant un rastre calent. Un cop al dormitori, va fer una ràpida observació al seu voltant, i acabà per obrir la finestra, que pel que sembla li fou un nou motiu d’excitació, per tal com s’hi va abocar amb sorolloses exclamacions d’interès i delit. Tot seguit es precipità escales avall, tornà a sortir per la finestra oberta, es posà de quatre grapes sobre la gespa, es dreçà d’un salt i entrà a les habitacions una vegada més, tot això amb l’energia del caçador que estalona la presa. Va examinar la làmpada, de model ordinari, amb prodigiós deteniment, i féu unes quantes medicions sobre el globus. Escrutà minuciosament amb la lupa el revestiment de talc que recobria la part superior de la xemeneia, va desprendre un xic de la cendra que hi havia adherida a la superfície de dalt, i en va ficar unes mostres dins un sobre, que es va guardar a la butxaca. Finalment, just quan el metge i la policia oficial feien acte de presència, va fer un senyal al vicari i tots tres sortirem a la gespa.

—Em complau de dir que la meva investigació no ha estat del tot infructuosa —va comentar—. No em puc quedar a discutir el tema amb la policia, però us estaria immensament agraït, Mr. Roundhay, si volguéssiu transmetre els meus compliments a l’inspector i dirigir la seva atenció cap a la finestra del dormitori i la làmpada de la sala. Cada un d’aquests dos elements és suggerent, i plegats resulten quasi concloents. Si la policia desitjava més informació, seria un plaer rebre qualsevol dels seus representants a la nostra caseta. I ara, Watson, potser aprofitaríem millor el temps en algun altre lloc.

Podria ser que la policia hagués censurat la intrusió d’afeccionats, o bé que s’imaginés que seguia una línia d’investigació esperançadora, però l’únic cert és que no en vàrem tenir cap notícia els dos dies següents. En aquest lapse, Holmes dedicà una part del seu temps a fumar i somiejar a la casa de camp, però, la proporció més gran, a caminades en solitari per la contrada de les quals tornava força hores més tard sense fer cap mena de comentari sobre on havia estat. Un experiment va servir per a mostrar-me la línia de la seva investigació. Ell havia comprat una làmpada exacta com la que havíem trobat cremant a l’habitació de Mortimer Tregennis el matí de la tragèdia. La va omplir del mateix oli que empraven a la vicaria, i calculà acuradament el temps que trigava a consumir-se. Un altre experiment que féu tingué un caràcter més desagradable, i no crec pas que l’oblidi mai.

—Ja recordareu, Watson —em va dir, una tarda—, que hi ha un sol punt comú de similitud, en els diversos informes que ens han arribat. Em refereixo a l’efecte de l’ambient de la cambra en cada cas sobre els qui hi entraven primer. Recordeu que Mortimer Tregennis, en la descripció de l’episodi de la seva darrera visita a casa dels seus germans, va comentar que el metge es va esfondrar sobre una cadira així que va entrar a l’habitació. Ho havíeu oblidat? Doncs bé, puc garantir que això és el que va passar. Ara, recordareu també que Mrs. Porter, la majordoma, ens va dir que ella mateixa s’havia desmaiat tot just entrar a l’estança, i que després havia obert la finestra. En el segon cas —la mort del mateix Mortimer Tregennis—, no crec pas que hàgiu oblidat l’espantosa fortor que feia la sala quan hi arribàrem, tot i que la criada n’havia obert la finestra de bat a bat. Aquesta criada, segons vaig esbrinar en un interrogatori, es trobà tan malalta que es va haver de retirar al llit. Cal que admeteu, Watson, que aquests fets resulten molt suggerents. En cada cas hi ha l’evidència d’un aire metzinós. En cada cas, també, s’ha produït una combustió a la cambra: d’un foc al primer cas, d’una làmpada al segon. El foc era necessari, però la làmpada va ser encesa —com demostra l’observació de l’oli consumit— molt després que hagués clarejat el dia. Per què? Segurament perquè hi ha alguna connexió entre tres coses: la combustió, l’ambient sufocant i, finalment, la follia o la mort d’aquelles infortunades persones. Això està clar, no creieu?

—Bé ho sembla.

—Si més no, podem acceptar-ho com una hipòtesi de treball. Suposarem, doncs, que es cremés alguna cosa en cada cas que produís un ambient provocador d’estranys efectes tòxics. Molt bé. En el primer exemple —el de la família Tregennis—, aquesta substància fou tirada al foc. Aquí la finestra era tancada, però el foc trauria, com és natural, una part dels fums per la xemeneia. En funció d’això fóra d’esperar que els efectes de la metzina deguessin ser menys letals que en el segon cas, en què hi havia menys vies de fuita per als efluvis. Els resultats semblen confirmar aquesta expectativa, ja que en el primer cas només la dona, que tenia presumiblement l’organisme més vulnerable, va morir, mentre que els altres dos presentaven aquell estat de follia transitori o permanent que és, evidentment, el primer efecte de la droga. En el segon exemple, el resultat va ser complet. Els fets, per tant, semblen abonar la teoria d’un gas letal que actuava per combustió.

»Amb aquesta seqüència de raonament al cap, vaig escorcollar l’habitació de Mortimer Tregennis a la recerca d’algun vestigi d’aquesta substància. El lloc més obvi on buscar-los era a la pantalla de talc o al conducte de fums de la làmpada. Allí, en efecte, vaig trobar-hi unes quantes cendres brillants, i a les vores un serrell de pólvores amarronades que encara no s’havien consumit. En vaig treure la meitat, com vàreu veure, i les vaig introduir en un sobre.

—Per què la meitat, Holmes?

—Jo no sóc qui, benvolgut Watson, per a ficar-me en l’acció dels cossos oficials de policia. De verí, encara en restava sobre el talc, si tenien l’agudesa necessària per a buscar-lo. Ara, Watson, encendrem la làmpada. Adoptarem, però, la precaució d’obrir la finestra per tal d’evitar la defunció prematura de dos membres dignes de la societat, i vós us asseureu al costat d’aquella finestra oberta en una butaca, llevat que, com a home entenimentat que sou, decidiu de no tenir res a veure amb el tema. Oh, de manera que ho voleu veure, oi? Em creia que el coneixia millor, el meu amic Watson. Situaré aquesta cadira davant vostre, per tal que estiguem a la mateixa distància del verí, i l’un enfront de l’altre. Deixarem la porta ajustada. Ara ens trobem en una posició que ens permet a tots dos d’observar l’altre i interrompre l’experiment quan els símptomes resultin alarmants. Ho teniu tot clar? Bé, doncs, trauré les pólvores —o allò que en queda— del sobre i les posaré sobre la làmpada encesa. Així! Ara, Watson, seiem i esperem els esdeveniments.

No trigaren pas gaire a produir-se. Tot just acabava d’acomodar-me a la cadira quan vaig sentir una pudor de moscat, espessa, subtil i nauseabunda. A la primera alenada, ja vaig perdre el control sobre el cervell i la imaginació. Un núvol negre i dens flotava davant dels meus ulls, i la ment em deia que en aquell núvol, secret encara, però disposat a apoderar-se dels meus paralitzats sentits, residia tot allò vagament horrible, tot allò monstruós i inconcebiblement maligne de l’univers. Formes imprecises es materialitzaven i dissipaven dins el núvol fosc, cada una d’elles amenaça i advertiment de quelcom imminent, de l’adveniment d’un morador inefable del més enllà, la mera ombra del qual destruiria la meva ànima. Un terror esgarrifós s’apoderà de mi. Vaig notar que se m’eriçaven els cabells, que se’m sortien els ulls, que tenia la boca oberta, que la llengua semblava de cuir. El tumult dins el meu cap era tal, que em creia que acabaria rebentant. Vaig provar de xisclar, i vaig percebre vagament una mena de grall ronc que era la meva veu, però distant i separada de mi. Al mateix moment, en un esforç per fugir, vaig travessar aquell núvol de desesper i vaig copsar una imatge fugaç del rostre de Holmes, blanc, rígid i alterat per l’horror…, la mateixa expressió que havia vist en les faccions dels morts. Fou aquesta visió el que em donà un instant de lucidesa i energia. Em vaig aixecar de la cadira, vaig passar un braç al voltant de Holmes, i plegats ens abalançàrem sobre la porta. Un segon després, ens havíem llançat damunt la gespa i jèiem l’un al costat de l’altre, conscients només de l’esplèndid sol que s’obria pas per entre l’infernal núvol de terror que ens havia engolit. Aquest se’ns va llevar lentament dels esperits com la boira d’un paisatge, fins que la pau i la raó hagueren tornat. Ens asseguérem damunt la gespa, eixugant-nos el front amarat de suor i mirant-nos l’un a l’altre amb aprensió per identificar els últims vestigis de l’experiència terrorífica que acabàvem de suportar.

—Valga’m Déu, Watson! —exclamà Holmes, finalment, amb veu insegura—. Us dec tant el meu agraïment com les meves disculpes. Era un experiment injustificable per a un mateix, i doblement per a un amic. Em sap molt de greu.

—Ja sabeu —vaig respondre, amb una certa emoció, perquè no havia vist mai en Holmes una demostració d’humilitat com aquesta— que és per a mi un gran plaer i un privilegi poder-vos ajudar.

Ell restablí de seguida el tarannà mig humorístic mig cínic que era la seva actitud habitual amb els qui l’envoltaven.

—Fóra superflu que ens tornéssim bojos, estimat Watson —va dir—. Un observador atent declararia que ja ho érem abans d’embarcar-nos en un experiment tan salvatge. Confesso que no m’imaginava que l’efecte fos tan sobtat i tan greu.

Es precipità a l’interior de la casa, va reaparèixer amb la làmpada encesa separada tota la llargada del seu braç, i la va llançar enmig d’uns esbarzers.

—Haurem de donar a l’habitació una mica de temps perquè s’airegi. Suposo, Watson, que ja no us queda ni ombra de dubte sobre la forma com es varen produir aquestes tragèdies.

—Ja ho poden ben dir.

—Però el cas roman tan fosc com abans. Veniu amb mi a aquella glorieta, i ho discutirem plegats. Encara sento aquell fum terrible ficat a la gola. Crec que hem d’admetre que tota l’evidència apunta cap al tal Mortimer Tregennis com a autor criminal de la primera tragèdia, per bé que fou la víctima de la segona. Cal que recordem, d’entrada, que existeix la història d’una disputa familiar, seguida d’una reconciliació. No coneixem la gravetat de la disputa, ni la solidesa de la reconciliació. Quan penso en Mortimer Tregenis, amb la seva cara de guineu i uns ullets menuts i envidriats darrere les ulleres, no em sembla pas un home gaire disposat al perdó. Bé, en segon lloc, recordareu que la seva idea d’algú movent-se pel jardí, que va apartar la nostra atenció un moment de la causa real de la tragèdia, va sortir d’ell. Tenia un motiu per a desorientar-nos. Finalment, si no va ser ell qui va tirar aquesta substància al foc en el moment d’abandonar l’habitació, qui podia haver-ho fet? El fet passà immediatament després que ell se n’hagués anat. Si hagués entrat alguna altra persona, la família s’hauria alçat de taula. A més, al pacífic Cornwall, no és costum que compareguin visitants a les deu de la nit tocades. Podem interpretar, doncs, que tota l’evidencia assenyala Mortimer Tregennis com a culpable.

—Voleu dir que la seva pròpia mort va ser un suïcidi?

—Bé, Watson, no és pas una suposició impossible, en funció de la resta. L’home que carregava sobre la seva consciència la culpa d’haver ocasionat aquest destí a la seva pròpia família podia haver estat impulsat pel remordiment a acabar amb ell mateix. Hi ha, però, raons poderoses que s’hi oposen. Per fortuna, hi ha un home a Anglaterra que ho sap tot sobre això, i he fet els preparatius necessaris perquè puguem conèixer els detalls aquesta tarda dels seus propis llavis. Ah!, veig que arriba un xic abans de l’hora convinguda. Potser tindríeu la gentilesa de venir cap aquí, Doctor Leon Sterndale. Hem estat realitzant un experiment químic sota teulada que ha deixat la nostra saleta en unes condicions poc dignes per a rebre-hi un visitant tan distingit com vós.

Jo havia sentit el soroll de la porta del jardí, i ara la figura majestàtica del gran explorador africà apareixia al caminet. S’adreçà amb una certa sorpresa a la rústica pèrgola on ens trobàvem.

—Heu vingut a cercar-me, Mr. Holmes. He rebut la vostra nota fa cosa d’una hora, i he vingut, encara que no sé realment per què hauria d’obeir els vostres requeriments.

—Potser ho podrem aclarir abans de separar-nos —respongué Holmes—. Mentrestant, us estic molt agraït per la vostra gentil presència. Ja ens disculpareu per aquesta recepció informal a l’aire lliure, però el meu amic Watson i jo acabem d’afegir un capítol addicional al que els diaris anomenen «l’horror còrnic», i preferim un ambient net en aquests moments. Potser, ja que els temes que hem de discutir us afectaran personalment de manera molt íntima, convenia que enraonéssim en un lloc on no ens pogués sentir ningú.

L’aventurer es va treure el cigar de la boca i esguarda el meu company amb severitat.

—Estic ansiós de conèixer, senyor —va dir—, de que voleu enraonar que m’afecti personalment de manera tan íntima.

—De l’assassinat de Mortimer Tregennis —li etzibà Holmes.

Un moment vaig desitjar de tenir una arma. El rostre ferotge de Sterndale adoptà un color morat, li sortien guspires dels ulls i les venes, nodoses i ardents, li bategaven al front mentre es llançava cap al meu company amb les mans closes. Llavors es va refrenar, i amb un enorme esforç va restablir una calma freda i rígida que feia preveure, potser, més perill que no pas el seu rampell de fúria.

—He viscut tant de temps entre salvatges i fora de tota llei —va dir—, que m’he acostumat a prendre’m la justícia pel meu compte. Faríeu molt bé, Mr. Holmes, de tenir-ho present, perquè no desitjo fer-vos cap mal.

—Ni jo tampoc desitjo de fer-vos mal a vós, Doctor Sterndale. I la millor prova d’això és que, sabent tot el que sé, hagi acudit a vós en comptes de la policia.

Sterndale es va asseure amb un esbufec, intimidat, potser, per primera vegada en la seva vida aventurera. L’actitud de Holmes transmetia una serena seguretat de poder a què ningú no es podia resistir. El nostre visitant quequejà un moment, mentre obria i cloïa les mans gegantines dominat per una gran agitació.

—Què voleu dir amb això? —preguntà per fi—. Si és una broma de mal gust de part vostra, Mr. Holmes, heu triat una víctima incòmoda. No fugim més d’estudi. Què voleu dir?

—Us ho diré —va fer Holmes—, i el motiu de dir-vos-ho és que confio que la franquesa engendri franquesa. El meu pas següent dependrà enterament del caràcter de la vostra pròpia defensa.

—La meva defensa?

—Sí, senyor.

—La meva defensa de què?

—De l’acusació de l’assassinat de Mortimer Tregennis.

Sterndale s’eixugà el front amb un mocador.

—Us asseguro que ja n’esteu fent un gra massa —va replicar—. Que potser tots els vostres èxits depenen d’aquesta prodigiosa capacitat de fanfarroneria?

—La fanfarroneria —respongué Holmes, immutable— és vostra, Doctor Leon Sterndale, no pas meva. Com a demostració, us exposaré uns quants dels fets en què es basen les meves conclusions. Del vostre retorn des de Plymouth, permetent que una bona part de les vostres possessions sortissin cap a l’Àfrica, no en puc dir més que em va fer veure per primer cop que vós éreu un dels factors a considerar en la reconstrucció del drama…

—Si vaig tornar…

—Ja us en vaig escoltar els motius, i els vaig trobar inconvincents i impropis. Ho deixarem de banda. Vàreu venir fins aquí a preguntar-me de qui sospitava. Jo em vaig negar a respondre-us. Després vàreu anar a la vicaria, vàreu esperar-vos a fora un cert temps, i finalment vàreu tornar a casa vostra.

—Com ho sabeu, això?

—Perquè us vaig seguir.

—No vaig pas veure ningú.

—Això és el que podeu esperar de veure quan jo us segueixi. Us vareu passar tota la nit desvetllat a casa vostra, i vàreu preparar un pla, que vàreu executar a primera hora d’aquell matí. Vàreu sortir de casa just quan començava a clarejar, i us vàreu omplir la butxaca amb una grava vermellosa que hi havia amuntegada al costat de l’entrada de la vostra propietat.

Sterndale se sobresaltà violentament, i va fitar Holmes ple d’esbalaïment.

—Llavors vàreu recórrer amb pas decidit el quilòmetre i mig que us separava de la vicaria. Dúieu posat, puc afegir, el mateix parell de sabates de tennis acanalades que dueu ara mateix als peus. Un cop a la vicaria, vàreu travessar l’hort i la tanca lateral, fins a arribar sota la finestra de l’hoste Tregennis. Ara ja s’havia fet de dia, però els residents de l’edifici encara no s’havien llevat. Us vàreu treure una mica de grava de la butxaca, i la vàreu llançar a la finestra que hi hauria damunt vostre.

Sterndale es posà dret d’un salt.

—Crec que vós sou el mateix dimoni! —va cridar.

Holmes acollí aquest compliment amb un somriure.

—Vàreu necessitar dos, o possiblement tres, grapats perquè l’hoste mirés per la finestra. Vós li vàreu fer senyal perquè baixés. Ell es va vestir a corre-cuita i va baixar a la sala. Vós hi entràreu per la finestra. Vàreu tenir una conversa —molt breu— durant la qual vós us passejàreu per l’habitació amunt i avall. Després, vàreu sortir per on havíeu entrat i vàreu tancar la finestra, fumant un cigar i observant des de la gespa el que passava. Finalment, després de la mort de Tregennis, vàreu tornar per on havíeu vingut. Ara, Doctor Sterndale, com justifiqueu aquesta conducta, i quins foren els motius de la vostra acció? Si tergiverseu els fets o jugueu amb mi, us dono plenes garanties que l’assumpte s’escaparà de les meves mans per sempre.

El rostre del visitant s’havia anat tornant d’un color cendrós a mesura que escoltava les paraules del seu acusador. Ara se submergí una estona en els seus pensaments amb la cara ensorrada entre les mans. Després, amb un gest sobtat i impulsiu es va treure una fotografia de la butxaca i la deixà damunt la taula rústica, davant nostre.

—Vet aquí per què ho he fet —va dir.

La fotografia mostrava la cara i el bust d’una dona molt atractiva. Holmes s’hi abocà al damunt.

—Brenda Tregennis! —va exclamar.

—Sí, Brenda Tregennis —repetí el nostre visitant—. L’he estimada durant molts anys. Ella també m’estimava. Aquí rau el secret de la meva reclusió còrnica, que tant estranyava la gent. Em permetia de ser a prop de l’única persona al món que jo estimava de debò. No podia pas casar-m’hi, perquè tinc una esposa que em va abandonar fa uns quants anys i de qui, per causa de les deplorables lleis angleses, encara no he pogut divorciar-me. La Brenda ha estat esperant tots aquests anys, igual com jo. Però l’únic que n’hem tret és aquest espantós desenllaç.

Un sangloteig terrible sacsejà el seu cos gegantí, i es va subjectar la gola sota la barba marró clapejada. Després, fent un esforç, es va controlar i reprengué la declaració.

—El vicari ho sabia. Era el nostre confident. Ell us pot donar fe que la Brenda era una criatura angelical. Per això em va enviar un telegrama i jo vaig tornar de seguida. Què significaven el meu equipatge o l’Àfrica per a mi quan m’assabentava del cruel destí esdevingut a la meva estimada? Aquí teniu la clau que us mancava per a justificar la meva acció, Mr. Holmes.

—Continueu —va fer el meu amic.

El Doctor Sterndale es va treure de la seva butxaca un paquet de paper i el deixà damunt la taula. A fora deia: «Radix pedis diaboli», amb una advertència roja de producte tòxic a sota. Ho va posar al meu abast.

—Tinc entès que vós sou metge, senyor. Heu sentit a parlar mai d’aquest preparat?

—Arrel de peu de diable! No, no n’he sentit a parlar mai.

—No és pas cap retret als vostres coneixements professionals —va dir ell—, perquè crec que, llevat d’una mostra en un laboratori de Buda, no n’hi ha cap més exemplar a Europa. Encara no s’ha incorporat a la farmacopeia ni a la literatura sobre toxicologia. L’arrel té forma de peu, mig d’home mig de boc; d’aquí ve la denominació encunyada per un missioner botànic. Es fa servir com a verí d’experimentació per part dels bruixots de determinades regions de l’Àfrica occidental, que ho guarden com a secret. Aquest espècimen en concret, el vaig aconseguir sota circumstàncies molt extraordinàries al territori ubanghi.

Mentre enraonava anava desembolicant el paquet, i descobrí un munt de pólvores de color marró vermellós.

—I bé? —inquirí Holmes, impassible.

—Estic disposat a explicar-vos, Mr. Holmes, tot el que ha passat, perquè ja en sabeu tant que va clarament a favor dels meus interessos que us n’assabenteu del tot. Ja us he descrit la relació que mantenia amb la família Tregennis. Per l’afecció que sentia per la germana, jo apreciava també els germans. Hi hagué una discussió familiar sobre diners que em va disgustar amb el tal Mortimer, però en teoria tot es va arreglar, i posteriorment el vaig continuar veient, igual que als altres. Era un home reservat, misteriós i astut, i algunes de les seves actituds m’inspiraven desconfiança, però jo no tenia motius per a barallar-m’hi obertament.

»Un dia, fa només un parell de setmanes, va venir a casa meva i jo li vaig mostrar unes quantes de les meves curiositats africanes. Entre d’altres coses, vaig mostrar-li aquestes pólvores, i li vaig explicar les seves estranyes propietats, com estimula els centres cerebrals que controlen l’emoció de la por, i com la follia o bé la mort és el destí de l’infortunat nadiu sotmès a la prova per part del bruixot de la seva tribu. Li vaig comentar també que la ciència europea no està preparada encara per a detectar aquesta substància. No us sabria pas dir com me les va prendre, per tal com jo no vaig abandonar la cambra en cap moment, però no hi ha dubte que va ser aleshores, mentre jo obria armaris i examinava l’interior de les capses, quan ell s’ho devia manegar per sostreure una part de l’arrel de peu del diable. Recordo bé que em va assetjar a preguntes sobre la dosi i el temps que es requerien perquè fes efecte, però jo poc sospitava que tingués motius personals per a demanar-m’ho.

»No vaig pensar més en el tema fins que vaig rebre el telegrama del vicari a Plymouth. Aquell malvat devia creure que jo seria a mar abans no pogués arribar-me la notícia, i que m’absentaria uns quants anys a l’Àfrica. Però vaig tornar de seguida. Per descomptat, no vaig ser capaç d’escoltar-ne els detalls sense tenir la certesa que havien emprat la meva metzina. Aleshores vaig acudir a vós per si se us hagués acudit alguna altra explicació. Però no podia haver-n’hi cap més. Estava convençut que Mortimer Tregennis era l’assassí; que per causa dels diners, i amb la idea, potser, que si els altres membres de la família estaven tots folls ell esdevindria l’únic beneficiari de les possessions comunes, havia utilitzat les pólvores de peu del diable contra els seus germans, havia llevat el seny a dos d’ells, i havia matat la seva germana Brenda, l’únic ésser humà que jo he estimat o que m’hagi estimat a mi. Aquest era el seu crim; quin havia de ser el seu càstig?

»Havia d’apel·lar a la justícia? Quines proves tenia? Jo coneixia la veracitat dels fets, però com podia aconseguir que un jurat integrat per camperols es cregués una història tan fantàstica? Potser sí, que hagués pogut. Però no em podia pas permetre de fallar. L’ànima em demanava venjança. Ja us he dit abans, Mr. Holmes, que m’he passat molt de temps lluny de l’abast de la llei, i que he après a aplicar la justícia pel meu propi compte. Així ho he fet aquesta vegada. Vaig decidir que havia de compartir la mateixa sort que els altres. O això, o jo m’ocuparia personalment d’acabar amb ell amb les meves mans. No hi pot haver a Anglaterra ningú que doni tan poc valor a la seva vida com jo a la meva, en aquest moment.

»Ara ja us ho he explicat tot. Vós mateix heu aportat la resta. Tal com heu dit, vaig sortir d’hora de casa meva després d’una nit d’insomni. Ja preveia la dificultat de despertar-lo, de forma que vaig aplegar una mica de grava del munt que heu esmentat, i la vaig fer servir per tirar-la a la seva finestra. Ell va baixar i em deixà entrar per la finestra de la sala. Vaig exposar-li les meves acusacions. Li vaig dir que jo m’erigia en jutge i botxí alhora. El canalla es va deixar caure sobre una cadira, paralitzat davant la visió del meu revòlver. Vaig encendre la làmpada, hi vaig posar les pólvores a sobre, i em vaig quedar fora de la finestra, disposat a complir la meva amenaça de disparar-li si gosava abandonar l’habitació. Va trigar cinc minuts a morir. I quina mort més espantosa, Déu meu! Però sentia el cor empedreït, perquè no va patir res que la meva innocent estimada no hagués sofert abans. Aquest és el meu relat, Mr. Holmes. Potser, si vós estiméssiu una dona, hauríeu actuat igual que jo. En tot cas, estic en les vostres mans. Podeu adoptar les mesures que cregueu més convenients. Com ja he significat, no hi ha home viu que pugui témer la mort tan poc com jo.

Holmes romangué una estona en silenci.

—Quins plans teníeu? —va preguntar, finalment.

—Havia pensat exiliar-me a l’Àfrica central. La meva tasca allà està a mig fer.

—Aneu-hi, i completeu-ne l’altra meitat —va dir Holmes—. Jo, si més no, no estic en posició d’impedir-vos-ho.

El Doctor Sterndale dreçà la seva planta de gegant, es va inclinar amb posat solemne i es va allunyar de la glorieta. Holmes va encendre la pipa i em passà la bossa de tabac.

—Uns fums que no resultin metzinosos resultaran un canvi agradable —va suggerir—. Em penso que estareu d’acord, Watson, que no és pas un cas en què hom ens pugui acusar d’intrusisme. Les nostres indagacions han estat independents, i la nostra acció posterior també ho serà. Teniu intenció de denunciar aquest home?

—És clar que no —vaig contestar.

—Jo no he estimat mai, Watson, però si ho hagués fet i si la dona que estimés hagués trobat una fi similar, hauria actuat igual com el nostre rebel caçador de lleons. Qui sap? Bé, Watson, no vull pas ofendre la vostra intel·ligència explicant allò que és obvi. La grava sobre l’ampit de la finestra ha estat, naturalment, el punt de partida de les meves perquisicions. No hi havia cap material similar al jardí de la vicaria. Només en concentrar la meva atenció en el Doctor Sterndale i la seva propietat n’he descobert l’origen. La làmpada encesa a plena llum del dia i les restes de pólvores sobre la pantalla de talc eren baules consecutives d’una cadena força evident. I ara, benvolgut Watson, crec que podem treure’ns el tema del cap, i retornar amb consciència clara a l’estudi de les arrels caldees que de ben segur han de subsistir en la branca còrnica de la gran llengua celta.





8. ELS DARRERS APLAUDIMENTS


UN EPÍLEG DE SHERLOCK HOLMES

Eren les nou de la nit de la segona quinzena d’agost…, l’agost més terrible de la història del món. Hom podia creure que la maledicció de Déu s’ajeia ja sobre un planeta degenerat, per tal com hi havia una calma tensa i una sensació de vaga expectació a l’aire sufocant i estancat. El sol s’havia post feia estona però una esberla de color sanguinós persistia a l’horitzó de ponent com una ferida oberta. A dalt, les estrelles lluïen amb intensitat; i a baix, els llums dels vaixells resplendien a la badia. Els dos famosos alemanys romanien al costat de la barana de pedra del passeig, amb la casa llarga i baixa, de teulada de dos vessants molt inclinats, darrere. Contemplaven la vasta extensió de platja al peu de l’imponent penya-segat de guix, del qual Von Bork, com una àguila errant, s’havia penjat feia quatre anys. Tenien els caps molt junts i enraonaven en veu baixa i amb confiança. Des de baix, les puntes incandescents dels seus cigars podien semblar els ulls malèvols d’algun dimoni pervers mirant a través de la penombra.

Un home notable, aquest Von Bork…, un home pràcticament sense parió entre tots els fidels agents del Kàiser. Eren els seus talents el que l’havia recomanat per a dur a terme la missió anglesa, la missió més important de totes, però d’ençà que se n’ocupà, aquests talents s’havien fet cada cop més manifestos per a la mitja dotzena de persones que tenien un contacte real amb la veritat. Un d’aquests personatges era el seu company actual, el baró Von Herling, secretari en cap de la legació; el seu enorme automòbil Benz de cent cavalls de potència obstaculitzava el camí mentre s’esperava per a dur el seu propietari de tornada a Londres.

—Si haig de jutjar pel curs dels esdeveniments, probablement haureu tornat a Berlín aquesta mateixa setmana —deia el secretari—. Quan hi arribareu, apreciat Von Bork, em penso que quedareu sorprès de la rebuda de què sereu objecte. Resulta que sé què n’opinen, a les altes instàncies, de la vostra tasca en aquest país.

El secretari era un home alt i ben plantat, de parla lenta i solemne, atribut principal en la seva carrera política.

Von Bork esclafí a riure.

—No són gaire difícils d’enganyar —va adduir—. No es podria imaginar una gent més dòcil i senzilla.

—Jo no n’estaria pas tan segur —digué l’altre, amb aire pensarós—. Posseeixen límits estranys, i convé aprendre a observar-los. És aquesta simplicitat superficial el que esdevé un parany per als forasters. La primera impressió que fan és ser del tot vulnerables. Després, hom ensopega amb quelcom molt dur, i sap llavors que ha assolit el límit i ha d’adaptar-s’hi. Tenen, per exemple, les seves convencions insulars, que, senzillament, cal observar.

—Us referiu a la «tradició» i aquesta mena de valors? —interrogà Von Bork, amb un sospir, com aquell qui ha patit molt.

—Em refereixo al prejudici britànic en totes les seves singulars manifestacions. Puc citar, a manera d’exemple, un dels meus pitjors fracassos. Em puc permetre d’enraonar dels meus fracassos, per tal com ja coneixeu la meva tasca prou bé perquè tingueu constància dels meus èxits. Va passar quan vaig arribar aquí per primera vegada. Em varen convidar a una reunió de cap de setmana a la casa de camp d’un ministre del govern. La conversa va resultar extraordinàriament indiscreta.

Von Bork assentí amb el cap.

—Ja hi vaig ser present —va dir a la lleugera.

—Exacte. Bé, com és natural vaig enviar un extracte de la informació a Berlín. Per desgràcia, el nostre bon canceller és una mica desconsiderat en aquesta mena d’afers, i va transmetre un comentari que demostrava que estava al corrent del que s’havia dit. Això, per descomptat, va dur la pista directament a mi. No teniu idea del perjudici que em va causar. No hi hagué gens de tolerància en els nostres hostes britànics, aquella vegada, us ho puc garantir. Vaig passar dos anys purgant l’error. I ara vós amb aquest posat esportiu.

—No, no; no ho qualifiqueu de posat. Un posat és una cosa artificial. El meu és perfectament natural. Sóc un esportista nat. M’agrada.

—Bé, això us resultarà molt útil. Vós navegueu contra ells, caceu amb ells, hi jugueu a polo, competiu amb ells en tots els jocs. El vostre cotxe de quatre cavalls guanyaria un guardo a l’antiga Olímpia. Fins i tot he sentit a dir que practiqueu la boxa amb els oficials joves. Quin resultat en traieu? Que ningú no us pren seriosament. Sou un «bon esportista», «un individu bastant decent per a ser alemany», un jove bevedor, un amant dels night-clubs, un perdulari… I, al mateix temps, aquesta tranquil·la casa de camp on residiu és el centre de la meitat dels mals que pateix Anglaterra: darrere l’esportista s’amaga l’agent de serveis secrets més murri d’Europa. Sou un geni, benvolgut Von Bork…, un geni!

—M’afalagueu, baró. Però, en efecte, haig de reconèixer que els quatre anys que he viscut en aquest país no han pas estat improductius. No us he mostrat mai el meu petit magatzem. Us fa res d’entrar un moment?

La porta del despatx donava directament a la terrassa. Von Bork la va obrir i, precedint el seu convidat, connectà el llum elèctric. A continuació va tancar la porta darrere el corpulent personatge que el seguia i ajustà acuradament la gruixuda cortina sobre la finestra envidriada. Només un cop adoptades i verificades totes aquestes precaucions, va girar el rostre aquilí i colrat pel sol cap al seu invitat.

—Em falten uns quants documents —va dir—. Quan la meva esposa i el servei varen marxar ahir cap a Flushing se’n varen endur els menys importants. Per descomptat, hauré de demanar la protecció de l’ambaixada per a la resta.

—El vostre nom ja ha estat registrat perquè gaudiu d’un acompanyament personal. No tindreu dificultats ni vós ni el vostre equipatge. Evidentment, és possible també que no ens en hàgim d’anar. Anglaterra podria abandonar França a la seva sort. Estem segurs que no hi ha cap pacte vinculant, entre totes dues.

—I també Bèlgica?

—Sí, i Bèlgica també.

Von Bork va sacsejar el cap.

—No veig pas com podria ser. Hi ha un pacte concret, amb ells. No se’n podria recuperar mai, d’una humiliació com aquesta.

—Si més no, tindria la pau, de moment.

—Però… i l’honor?

—Benvolgut amic, vivim en temps pragmàtics. L’honor és un concepte medieval. A més, Anglaterra no està pas preparada, per a la guerra. És una idea inconcebible, però ni tan sols el nostre pressupost especial de guerra per valor de cinquanta milions, que hom podria creure que delata el nostre propòsit tan clarament com si aparegués publicat a la primera plana de The Times, no ha despertat aquesta gent de la seva inòpia. Hom escolta una pregunta per tot arreu. El meu deure és trobar-hi una resposta. També hi ha irritació, arreu. El meu deure és mitigar-la. Però us puc assegurar que, pel que fa als elements essencials —l’emmagatzemament de municions, els preparatius per a l’atac submarí, les mesures per a produir explosius potents—, no s’ha mogut ni un dit. Com pot, doncs, entrar en conflicte, Anglaterra, sobretot quan hem contribuït a un brou de cultiu integrat per la guerra civil amb Irlanda, les Fúries que trenquen vidres, i Déu sap quants invents per a mantenir les seves preocupacions en els seus afers interns?

—També ha de pensar en el seu futur.

—Ah, això és una altra cosa. Em temo que tenim plans molt concrets per al futur d’Anglaterra, i crec que la vostra informació ens serà fonamental, en aquest sentit. John Bull[1] reaccionarà, tard o d’hora. Si és avui, estem preparats. Si és demà, ens hi trobarà encara més. Em penso que considerarien més prudent lluitar amb aliats que no pas sense, però això és decisió seva. El seu destí aquesta setmana es decidirà. Però estàveu enraonant dels vostres documents.

Es va asseure a la butaca amb la llum resplendent sobre el seu cap ample i calb, mentre es fumava tranquil·lament un cigar.

L’extensa sala, decorada amb revestiments de fusta de roure i flanquejada de llibres, contenia una cortina penjada al racó de l’altra punta. Quan es corria, descobria una enorme caixa de cabals. Von Bork es va treure una petita clau de la cadena del rellotge i, després de manipular el pany una bona estona, obrí la gruixuda porta.

—Mireu! —va dir, apartant-se i fent un gest amb la mà.

La llum lluïa amb intensitat dins la caixa oberta, i el secretari de l’ambaixada observà amb gran interès les fileres de caselles que contenia. Cada casella tenia la seva etiqueta, i els seus ulls les varen recórrer llegint una llarga sèrie de llegendes com «Ponts», «Defenses portuàries», «Avions», «Irlanda», «Egipte», «Forts de Portsmouth», «El Canal», «Rosyth» i una bona pila més. Cada compartiment estava atapeït de plànols i documents.

—Sensacional! —exclamà el secretari, deixant el cigar i aplaudint tímidament amb unes mans rodanxones.

—I tot en només quatre anys, baró. No és pas una actuació deficient, per a un jove bevedor i perdulari. Però la joia de la meva col·lecció encara ha d’arribar, i l’estoig que li tinc reservat és aquest.

Assenyalà un espai sobre el qual figurava la llegenda «Senyals navals».

—Però ja en teniu un bon expedient, aquí.

—Paperam obsolet i inútil. El Ministeri de Marina va sospitar alguna cosa i ha canviat tots els codis. Va ser un cop dur, baró, el pitjor contratemps de tota la meva carrera. Però gràcies al meu talonari i a la col·laboració del nostre amic Altamont ho tindré tot aquesta nit.

El baró consultà el seu rellotge, i deixà anar una exclamació gutural de desil·lusió.

—Bé, el cert és que no puc esperar més. Ja us podeu imaginar que hi ha força moviment, a Carlton Terrace, a hores d’ara, i que tots hem de ser al nostre lloc. Tenia l’esperança de poder-los comunicar la notícia de la vostra proesa. Us ha citat Altamont a cap hora concreta?

Von Bork exhibí un telegrama.

«Vindré aquesta nit sens falta i portaré bugies noves. ALTAMONT».

—Bugies noves, eh?

—Es fa passar per expert en motors i jo tinc un garatge ple. En el nostre codi, tot el que pugui sortir rep el nom d’una peça de recanvi. Si parla d’un radiador, és un vaixell de guerra, un dipòsit d’oli és un creuer, etcètera. Les bugies són senyals navals.

—Despatxat a Portsmouth aquest migdia —va dir el secretari, examinant el timbre d’expedició—. Per cert, què li donareu?

—Cinc-centes lliures per aquest treball concret. Per descomptat, cobra un sou fix, també.

—El molt brivall! Són útils, aquests traïdors, però considero que els regalem els diners.

—Jo no li regalo res, a Altamont. És un treballador excel·lent. Si el pago bé, com a mínim em lliura el gènere, com diu ell. A més, no és traïdor a ningú. Us asseguro que el nostre junker pangermanista més fervent és un colomí, en els seus sentiments per Anglaterra, comparat amb aquest autèntic nacionalista irlandès americà.

—Oh, és un irlandès americà?

—Si l’escoltéssiu parlar no en dubtaríeu gens. Us ben juro que de vegades em costa d’entendre el que diu. Sembla haver declarat la guerra tant als anglesos del rei com al rei dels anglesos. De veritat heu de marxar? Arribarà d’un moment a l’altre.

—No. Ja em sap greu, però no m’hi puc estar més. Us esperarem demà a primera hora, i quan deixeu aquest llibre de senyals a la porteta de l’escala del Duc de York haureu acabat de posar una brillant conclusió al vostre historial anglès. Què? Tokay!

Va assenyalar una ampolla segellada i coberta de pols que descansava al costat de dues copes altes sobre una safata.

—Em permeteu que us en ofereixi una copa, abans del vostre viatge?

—No, gràcies, però sembla preparat per a una celebració.

—Altamont té un gust exquisit, en matèria de vins, i es va encapritxar del meu Tokay. És un xicot susceptible, i necessita que el tinguin una mica consentit. L’he estudiat, us ho asseguro.

Havien sortit a la terrassa de nou, i la varen recórrer junts fins a l’altre extrem, on el xofer del baró s’apressà a posar en marxa el motor del sumptuós automòbil.

—Allò deuen ser els llums de Harwich —digué el secretari, mentre es tirava la capa sobre les espatlles—. Que silenciós i tranquil sembla tot! Hi haurà una altra mena de llums, aquesta setmana, i la costa anglesa esdevindrà un lloc força menys tranquil! Tampoc el cel no estarà tan serè si tot el que l’amic Zeppelin promet es fa realitat. Per cert, qui és aquella dona?

Només una finestra projectava llum darrere seu. A dins hi havia una làmpada, i al seu costat, asseguda en una taula, es veia una dona vella de cara rogenca amb un barret rústic. Feia ganxet, i s’aturava de tant en tant a acaronar un enorme gat negre ajagut sobre una estora.

—És la Martha, l’única criada que em queda.

El secretari va fer una rialleta.

—Es podria dir que personifica la Gran Bretanya —va observar—, amb el seu entotsolament absolut i un aire general de confiada somnolència. Bé, au revoir, Von Bork!

Saludà amb la mà per darrera vegada i saltà a l’interior del cotxe. Un instant després, els dos cons daurats dels fars davanters avançaven obrint-se pas per la foscor. El secretari es va arrepapar en els coixins de la luxosa limusina, amb els pensaments tan impregnats per la imminent tragèdia europea que amb prou feines es va adonar, en enfilar l’automòbil el carrer del poble, de creuar-se amb un petit Ford que venia en sentit oposat.

Von Bork retornà lentament al despatx quan la darrera resplendor dels fars del cotxe s’hagué esvaït al lluny. En el seu trajecte, observà que l’anciana majordoma havia apagat la làmpada i s’havia retirat. Era una experiència nova per a ell, el silenci i la foscor d’aquella àmplia casa, per tal com la seva família i el servei havien estat nombrosos. El tranquil·litzava de pensar, però, que tots ells es trobaven en lloc segur i que, tret d’aquella anciana que ara romancejava per la cuina, tenia l’edifici per a ell tot sol. Hi havia molta feina de neteja a fer, dins el seu despatx, i s’hi va posar tot seguit, fins que el seu rostre entusiasta i atractiu es va posar vermell de l’escalfor dels papers que cremaven a la llar. Hi havia un maletí de pell al costat de la taula, i procedí a disposar-hi ordenadament el valuós contingut de la caixa forta. Amb prou feines havia encetat la tasca, però, que les seves afuades oïdes varen captar de lluny el brogit d’un automòbil. Deixà anar una exclamació de satisfacció, va lligar les corretges del maletí, va tancar la caixa amb clau, i sortí corrents a la terrassa. Arribà just a temps de veure els llums d’un cotxe petit que s’aturava davant la porta. En va baixar un passatger, que s’adreçà àgilment cap a ell, mentre que el xofer, un home cepat, d’edat avançada i bigoti gris, s’estirava al seient com aquell qui es resigna a una llarga espera.

—I bé? —preguntà Von Bork, impacient, mentre corria a rebre el visitant.

—Aquesta nit teniu bones raons per a felicitar-me, senyor —contestà l’altre. M’he ben guanyat les garrofes.

—Porteu els senyals?

—Els mateixos que us he anunciat al telegrama. Tots els darrers: semàfors, codi de llums, Marconi… És una còpia, sabeu?, no l’original. Era massa perillós. Però el gènere és el mateix, i podeu confiar-hi de totes totes.

Va donar un copet amistós a l’espatlla de l’alemany amb una rudesa tal, que l’altre va fer una ganyota de dolor.

—Entreu —va dir Van Bork—. M’hi estic tot sol, a casa. Només esperava això. Per descomptat, una còpia és millor que l’original. Si trobessin a faltar l’original, ho canviarien tot. Creieu que és digna d’entera confiança, aquesta còpia?

L’irlandès americà havia entrat al despatx i ara estirava els seus llargs membres assegut a la butaca. Era un home alt i esprimatxat de seixanta anys, faccions anguloses i barbeta de boc, de semblança general amb les caricatures de l’Oncle Sam. Un cigar amarat i mig consumit li penjava de la comissura dels llavis, i mentre seia va encendre un llumí i el va tornar a encendre.

—Us prepareu per a un canvi de residència? —va inquirir, mirant al seu voltant—. Escolteu, senyor —va afegir, quan els ulls li ensopegaren amb la caixa de cabals, que la cortina deixava al descobert—, no em digueu que guardeu els documents allà dins.

—Per què no?

—Diantre, en un dispositiu tan vulnerable com aquest! A més, reconeixerien a l’acte que sou espia. Vaja, que un lladregot ianqui hi accediria amb un simple obrellaunes. Si hagués sabut que les meves cartes anirien a petar en una andròmina com aquesta, me n’hauria guardat bé prou, d’escriure-us una sola ratlla.

—No ho crec pas, que cap lladre pogués forçar aquesta caixa —respongué Von Bork—. No l’aconseguiríeu de tallar amb cap eina, aquesta planxa de metall.

—Però… i el pany?

—Tampoc, és un pany de doble combinació. Sabeu què és això?

—No en tinc ni idea.

—Bé, necessitaríeu conèixer una paraula i una sèrie de xifres, abans no poguéssiu accionar el pany. —Es va aixecar i mostrà un disc de doble radi al voltant del forat del pany—. El de fora és per a les lletres, i el de dins per als números.

—Bé, bé, ja ho entenc.

—De forma que no és pas tan senzill com us pensàveu. La vaig encarregar fa quatre anys i, què creieu que vaig triar per a la paraula i les xifres?

—No m’ho imagino.

—Doncs bé, vaig triar «agost» com a paraula, i «1914» com a xifres, i vet aquí que ja hi som.

El rostre de l’americà demostrà sorpresa i admiració.

—Diantre, però que en sou, de llest! Ho vàreu triar per a una bona causa.

—Sí, alguns de nosaltres prevèiem la data ja aleshores. Ara ja hi som i demà de matí tancaré la parada.

—Bé, suposo que haureu d’endur-vos a mi també. No vull quedar-me en aquest fumut país tot sol. D’aquí a una o dues setmanes, calculo, John Bull estarà dret sobre les potes del darrere i en posició rampant. M’estimaria més veure’l des de l’altra banda de l’oceà.

—Però vós sou ciutadà americà…

—Bé, també n’era Jack James, de ciutadà americà, i ara compleix condemna a Portland. No fa bona impressió a cap poli britànic, de dir-li que ets ciutadà americà. Us respondré que «aquí regeix la justícia i l’ordre britànics». Per cert, mister, parlant de Jack James, em fa l’efecte que no feu gran cosa, per protegir els vostres agents.

—Què insinueu? —replicà Von Bork, bruscament.

—Bé, vós sou el seu patró, no és veritat? És responsabilitat vostra de procurar que no caiguin. Però cauen, i quan us heu molestat a aixecar-los? El cas de James, per exemple…

—Va ser culpa del mateix James. Això ja ho sabeu. Era massa tossut, per a la feina.

—James era un cap de trons, en això us dono la raó. Després tenim Hollis.

—Era un boig.

—Bé, va perdre un xic els nervis cap al final. N’hi ha prou perquè un home perdi el seny, havent de representar un paper del matí al vespre amb un centenar de nois disposats a inculcar-li la filosofia dels polis. Però també hi ha el cas de Steiner…

Von Bork se sobresaltà amb virulència, i la seva cara rogenca prengué un matís més pàl·lid.

—Què li passa, a Steiner?

—Bé, que l’han agafat, vet aquí el que li passa. Han assaltat el seu negoci aquesta nit, i tant ell com tots els seus papers són a la presó de Portsmouth. Vós fugireu, però ell, pobre, haurà de pagar els plats trencats, i encara bo si aconsegueix de sortir-ne viu. És per això que vull travessar l’oceà amb vós.

Von Bork era fort i coratjós, però era evident que aquelles noves l’havien afectat.

—Com poden haver arribat fins a Steiner? —va murmurar—. És el pitjor contratemps que hem tingut.

—Bé, doncs heu estat a punt de tenir-ne un d’encara pitjor, perquè crec que no són gaire lluny de mi.

—No em digueu!

—En efecte. A la meva dispesera, quan anava a Fratton, li han fet unes quantes preguntes, i en assabentar-me’n he cregut que havia arribat l’hora de fugir. Però el que jo vull saber, mister, és com els polis arriben a esbrinar aquesta mena de coses. Steiner és el cinquè home que heu perdut d’ençà que treballo per a vós, i ja sé el nom del sisè si no em bellugo. Com ho justifiqueu, això? No us fa vergonya de veure com els vostres homes cauen d’aquesta manera?

—Com goseu parlar-me en aquests termes?

—Si no gosés fer coses, mister, no estaria al vostre servei. Però us diré sense embuts el que penso. He sentit a dir que vosaltres, els polítics alemanys, no planyeu la ruïna d’un agent un cop que ha realitzat la seva feina.

Von Bork es posà dret d’un salt.

—Goseu insinuar que jo he denunciat els meus propis agents?

—Jo no he dit pas tal cosa, mister, però hi ha algun ressentit o delator, i us pertoca a vós d’esbrinar on és. De tota manera, no penso córrer més riscos. Me n’aniré a Holanda, i com més aviat millor.

Von Bork havia dominat la seva irritació.

—Hem estat aliats massa temps per a discutir ara, justament a l’hora de la victòria —va dir—. Heu fet una tasca esplèndida i corregut riscos, i això no ho puc pas oblidar. Aneu a Holanda com sigui, i allà podreu agafar un vaixell de Rotterdam a Nova York. Cap altra línia marítima no serà segura, d’aquí a una setmana. Prendré aquest llibre i el guardaré amb la resta.

L’americà tenia el petit paquet a la mà, però no va pas fer el gest de deixar-lo anar.

—Què hi ha de la pasta? —va preguntar.

—Com dieu?

—La prima. La recompensa. Les cinc-centes lliures. L’artiller es va portar d’una forma molt grollera, al final, i vaig haver d’oferir-li cent dòlars més, perquè si no ho hauríem tingut molt pelut, tant vós com jo. «No ho faré pas», va dir, però els últims cent dòlars el varen convèncer. M’ha costat dues-centes lliures, de manera que no m’és pas possible de donar-vos-ho si no rebo el meu feix.

Von Bork va somriure amb una certa amargor.

—Ja veig que no teniu una opinió gaire favorable del meu honor —va dir—. Voleu els diners abans de deixar anar el llibre.

—Bé, mister, és una proposta de negoci.

—D’acord, com vulgueu.

Es va asseure a la taula i emplenà un taló, que arrencà del talonari, però es va guardar prou de lliurar-lo al seu interlocutor.

—Al capdavall, ja que hem hagut de recórrer a aquestes condicions, Mr. Altamont —digué l’alemany—, no veig cap raó perquè jo hagi de confiar més en vós del que vós confieu en mi. M’enteneu? —afegí, mirant l’americà per damunt l’espatlla—. Deixaré el taló damunt la taula. Reclamo el dret a examinar el contingut del paquet abans que recolliu els diners.

L’americà va cedir el paquet sense dir ni un mot. Von Bork va desfer un cordill amb un nus i dos embolcalls de paper. Tot seguit, esguardà un instant amb mut astorament el petit llibre blau que tenia al davant. A la portada hi havia imprès amb lletres daurades el títol Manual pràctic d’apicultura. L’espia alemany només tingué temps de fer un cop d’ull a aquesta inscripció estranyament irrellevant. Tot seguit notà la pressió d’una mà de ferro al clatell i una esponja amarada de cloroform al seu rostre crispat.

—Una altra copa, Watson? —preguntà Mr. Sherlock Holmes, sostenint l’ampolla de Tokay Imperial.

El rabassut xofer, que s’havia assegut al costat de la taula, acostà la copa amb una certa impaciència.

—És un bon vi, Holmes.

—Un vi notable, Watson. El nostre amic ajagut al sofà em va garantir que és del celler especial de Francesc Josep, del Palau de Schoenbrunn. Obriu la finestra, si sou tan amable, perquè l’olor del cloroform no ens afecti el paladar.

La porta de la caixa forta estava ajustada, i Holmes, dret al seu davant, en treia un expedient rere l’altre, els examinava breument un per un, i a continuació el col·locava amb cura al maletí de Von Bork. L’alemany jeia al sofà roncant estrepitosament, amb una corretja entorn dels braços i una altra al voltant de les cames.

—No cal que ens precipitem, Watson. No hi ha pas perill que ens interrompin. Us faria res de trucar el timbre? No hi ha ningú a la casa, llevat de la vella Martha, que hi ha jugat un bon paper, en aquesta operació. Vaig fer que controlés la situació aquí en responsabilitzar-me del cas. Ah, Martha, us alegrareu de saber que tot ha anat bé.

L’agradable anciana acabava de comparèixer al llindar de la porta. Va dedicar una reverència i un somriure a Mr. Holmes, però esguardà amb una certa llàstima la figura estesa al sofà.

—No passeu pena, Martha. No li hem fet cap mal.

—Celebro de saber-ho, Mr. Holmes. Segons les seves inspiracions, ha estat un patró considerat. Volia que me n’anés amb la seva senyora a Alemanya ahir, però això no hauria servit gaire els vostres plans, veritat, senyor?

—I tant que no, Martha. Que fóssiu aquí m’ha tranquil·litzat. Hem esperat un quant temps el vostre senyal.

—Hi havia el secretari, senyor.

—Ja ho sé. Ens hem creuat amb el seu automòbil.

—Em pensava que no marxaria mai. Sabia que no us interessava pas, trobar-lo aquí.

—És clar que no. Bé, la qüestió és que només hem hagut d’esperar una mitja hora fins que, en apagar vós la làmpada, hem sabut que el camí era expedit. Podeu venir a informar-me demà a Londres, Martha, al Claridge’s Hotel.

—Molt bé, senyor.

—Suposo que ho teniu tot preparat per a marxar.

—Sí, senyor. Avui ha enviat set cartes. En tinc les adreces, com de costum.

—Excel·lent, Martha. Demà les estudiaré. Bona nit. Aquests documents —continuà dient, un cop la vella hagué desaparegut— no tenen gaire importància, perquè, com és lògic, la informació que contenen va ser enviada fa temps al govern alemany. Aquests són els originals, que no podien treure del país amb plenes garanties de seguretat.

—Aleshores no tenen cap utilitat.

—Jo no diria pas tant, Watson. Si més no, mostraran als nostres què saben els alemanys i què no saben. Puc dir que una bona part d’aquests papers han arribat aquí per mi, i no cal que afegeixi que són del tot falsos. Alegraria els dies de la meva vellesa de veure un creuer alemany navegant pel canal The Solent amb l’ajut dels mapes de camps de mines que els he subministrat. Però vós, Watson —va interrompre el treball i agafa el seu amic per les espatlles—, no heu canviat gens. Com pot ser que els anys us hagin respectat tant? Sembleu el mateix noi rialler de sempre.

—Em sento vint anys més jove, Holmes. Rara vegada m’he sentit tan feliç com en rebre el vostre telegrama demanant-me que em reunís amb vós a Harwich amb el cotxe. Però vós, Holmes…, heu canviat molt poc, llevat d’aquesta horrible barbeta de boc.

—Són els sacrificis que un hom ha de fer pel seu país, Watson —respongué Holmes, estirant-se el petit tupè—. Demà només seran un espantós record. Quan m’hagi tallat els cabells i m’hagi sotmès a uns quants canvis superficials, no dubto que demà reapareixeré al Claridge’s tal com era abans d’acceptar aquesta feina americana.

—Però ja us havíeu retirat, Holmes. Vàrem assabentar-nos que fèieu vida d’ermità entre les vostres abelles i llibres en una petita granja de les planes del sud.

—Exacte, Watson. Vet aquí el fruit de la meva instructiva reclusió, el magnum opus dels meus darrers anys! —Va recollir el volum de la taula i en llegí el títol sencer—. Manual pràctic d’apicultura, amb algunes observacions sobre la separació de la reina. El vaig escriure tot sol. És el fruit de nits de reflexió i dies de dur treball, quan observava la tasca de les abelles com en altres temps observava el món criminal de Londres.

—Però, com és que us heu posat a treballar de nou?

—Ah, sovint me n’he meravellat jo mateix. El sol ministre d’afers estrangers ja me n’hauria convençut, però quan el primer ministre es va dignar també a visitar el meu humil domicili…! El cas és, Watson, que aquest senyor que ara jeu al sofà era un xic massa bo per als nostres. No tenia comparació possible. La situació anava malament, i ningú no podia entendre per què. Se sospitava d’alguns agents i fins i tot se’ls arrestava, però hi havia proves de l’existència d’alguna força central poderosa i secreta. Era absolutament necessari descobrir-la. Vaig rebre fortes pressions perquè m’ocupés del tema. M’ha costat dos anys d’esforç, Watson, però no han estat pas mancats d’emoció. Quan us digui que vaig començar amb un pelegrinatge a Chicago, que em vaig introduir en una societat secreta irlandesa a Buffalo, que vaig causar considerables maldecaps a la policia a Skibbareen i així vaig aconseguir d’atreure l’atenció d’un agent subordinat de Von Bork, el qual em va recomanar com a aspirant, us adonareu que el cas ha estat complicat. D’ençà d’aleshores m’ha honorat amb la seva confiança, cosa que no ha pas impedit que la major part dels seus plans hagin fracassat de forma subtil ni que cinc dels seus millors agents estiguin tancats a la presó. Jo els vigilava, Watson, i els anava collint a mesura que maduraven. Bé, senyor, espero que això no us hagi perjudicat gaire!

El darrer comentari anava adreçat al mateix Von Bork, que després de panteixar i parpellejar una bona estona romania en silenci escoltant la declaració de Holmes. Ara pronunciava un furiós reguitzell d’improperis en alemany, amb el rostre deformat per la passió. Holmes reprengué la seva ràpida investigació de documents mentre el seu presoner jurava i perjurava.

—Per bé que poc musical, l’alemany és el més expressiu de tots els idiomes —observà Holmes, quan Von Bork hagué callat de pur esgotament—. Vaja, vaja! —va exclamar, mentre examinava detingudament la punta d’un paper de calcar abans de posar-lo al maletí—. Això permetrà de tancar un altre ocell a la gàbia. No tenia idea que el tresorer fos un brivall, tot i que fa força temps que el vigilo. Mister Von Bork, hi ha moltes coses de què haureu de respondre.

El presoner s’havia incorporat al sofà amb una certa dificultat i fitava el seu capturador amb una estranya barreja d’esbalaïment i odi.

—Ja passarem comptes, Altamont —va amenaçar, parlant amb deliberada lentitud—. Encara que hi esmerci tota la vida, us en passaré factura!

—La vella cançoneta de sempre —replicà Holmes—. Quantes vegades l’he sentida? Era la cantarella favorita del difunt i plorat Professor Moriarty. També l’havia interpretada el coronel Sebastian Moran. I, tanmateix, encara visc i cuido abelles a les planes del sud.

—Maleït sigueu, doble traïdor! —bramà l’alemany, removent-se dins les corretges i projectant la mort pels ulls.

—No, no; no és pas tan dolent com això —va contestar Holmes, amb un somriure—. Com les meves paraules segurament us hauran demostrat, Mr. Altamont de Chicago, no existia. L’he fet servir, i ara ja no hi és.

—Aleshores, qui sou?

—És certament irrellevant qui pugui ser, però com que sembla que el tema us interessa, Mr. Von Bork, us diré que aquesta no és pas la meva primera trobada amb els membres de la vostra família. Hi he fet molta feina, a Alemanya, i és probable que el meu nom us sigui familiar.

—M’agradaria de saber-lo —va dir el prussià, sorrut.

—Vaig ser jo qui propicià la separació entre Irene Adler i el difunt rei de Bohèmia quan el vostre cosí Heinrich era ambaixador imperial. També vaig ser jo qui va salvar de l’assassinat, a mans del nihilista Klopman, el comte Von und Zu Grafenstein, el germà gran de la vostra mare. Vaig ser jo…

Von Bork es va aixecar, estupefacte.

—Només hi ha un home! —va exclamar.

—En efecte —respongué Holmes.

Von Bork deixà anar un gemec i es va esfondrar al sofà.

—I la major part d’aquesta informació m’ha arribat a través de vós! —va cridar—. De què servirà? Què he fet? És la meva ruïna per sempre més.

—És certament, una mica falsejada —va admetre Holmes—. Requerirà algunes comprovacions, i no teniu pas gaire temps per a comprovar-la. El vostre almirall potser trobarà els nous canons més grossos del que s’espera, i els creuers potser un xic més veloços.

Von Bork es posà les mans a la gola, desesperat.

—Hi ha molts altres detalls que, sens dubte, sortiran a la llum al seu moment. Però vós posseïu una qualitat molt rara en un alemany. Mr. Von Bork, vós sou un esportista, i no em guardareu rancor quan us adoneu que vós, que heu derrotat tants altres adversaris, també heu estat derrotat. Al capdavall, heu fet tot el que heu pogut pel vostre país, com jo he fet tot el que he pogut pel meu, i no hi ha res més natural. A més —va afegir, amb delicadesa, mentre posava una mà sobre l’espatlla de l’home prostrat—, això és millor que caure en poder d’un enemic més innoble. Aquests papers ja estan a punt, Watson. Si m’ajudeu amb el nostre presoner, em penso que ja podem sortir cap a Londres de seguida.

No era una tasca fàcil moure Von Bork, per tal com era fort i estava desesperat. Finalment, agafant-lo pels braços, els dos amics l’acompanyaren, molt a poc a poc, pel passeig del jardí que ell havia trepitjat escasses hores abans amb orgullosa confiança en rebre les felicitacions del cèlebre diplomàtic. Amb un últim esforç, el varen asseure, encara lligat de mans i peus, al seient buit del petit automòbil. El seu preciós maletí fou instal·lat al seu costat.

—Confio que aneu tan còmode com les circumstàncies permetin —digué Holmes, després dels últims preparatius—. Seria massa que encengués un cigar i el col·loqués entre els vostres llavis?

Però totes les comoditats foren desaprofitades per l’enrabiat alemany.

—Suposo que us adoneu, Mr. Sherlock Holmes —va dir—, que si el vostre govern us autoritza a aquest tractament es pot considerar una acció de guerra.

—I què me’n dieu del vostre govern i tot aquest tractament? —replicà Holmes, donant uns copets al maletí.

—Sou una persona civil. No teniu cap ordre de detenció contra mi. Tot el procediment és completament il·legal i ofensiu.

—Completament —va admetre Holmes.

—Heu raptat un súbdit alemany.

—I he robat els seus documents privats.

—Bé, ja veig que us adoneu de la vostra posició, vós i el vostre còmplice. Si crido demanant ajuda quan passem pel poble…

—Benvolgut senyor, si fóssiu estúpid probablement ampliaríeu el limitat ventall de noms de les nostres fondes de poble amb el títol «El prussià penjat» en un rètol. L’anglès és pacient, però ara com ara té el temperament un xic encès i faríeu bé de no provocar-lo gaire. No, Mr. Von Bork, ens acompanyareu de manera plàcida i raonable a Scotland Yard, des d’on podreu reclamar la presència del vostre amic el baró Von Herling i comprovar si fins i tot no podreu ocupar el lloc que us té reservat a la suite de l’ambaixada. Pel que fa a vós, Watson, suposo que no tindreu inconvenient a tornar-nos a prestar els vostres serveis i ens portareu fins a Londres. Quedeu-vos una estona amb mi aquí, a la terrassa, que potser serà l’última xerrada tranquil·la que compartirem.

Els dos amics varen conversar animadament una estona, evocant de bell nou els temps passats, mentre el presoner intentava en va de desfer les corretges que el tenien lligat. Quan tornaren al cotxe, Holmes assenyalà el mar il·luminat per la lluna i brandà el cap amb posat reflexiu.

—S’acosta un vent de llevant, Watson.

—Jo diria que no, Holmes. És molt càlid.

—Ai, vell amic Watson! Vós sou l’únic punt immutable en aquesta època de canvis. S’acosta un vent de llevant, un vent com no ha bufat mai sobre Anglaterra. Serà fred i penetrant, Watson, i molts de nosaltres podrem pansir-nos sota les seves ràfegues. Però és, tanmateix, el vent de Déu, i una terra més neta, més forta i millor emergirà a la llum del sol quan la tempesta hagi passat. Engegueu el motor, Watson, perquè ja és hora de posar-nos en camí. Tinc un taló de cinc-centes lliures que hauria de fer efectiu aviat, per tal com el sotasignant és molt capaç d’anul·lar l’operació, si pot.





Notes


[1] Heroi d’una novel·la que personifica Anglaterra. (N. del T.) [Torna]





ELS ARXIUS DE SHERLOCK HOLMES





Títol original: The Case-Book of Sherlock Holmes

Títol original dels relats:

The Adventure of the Illustrious Client

The Adventure of the Blanched Soldier

The Adventure of the Mazarin Stone

The Adventure of the Three Garridebs

The Adventure of the Sussex Vampire

The Adventure of the Three Garridebs

The Problem of Thor Bridge

The Adventure of the Creeping Man

The Adventure of the Lion’s Mane

The Adventure of the Veiled Lodger

The Adventure of Shoscombe Old Place

The Adventure of the Retired Colourman



Arthur Conan Doyle, 1927

Traducció: Jordi Vidal i Tubau, 1992

Edició digital: Raticulina (v1.0)

Digitalització: Raticulina

ePUBCat base r1.3





Publicat el 1927, Els arxius de Sherlock Holmes posa punt final, amb les seves dotze històries, a l’obra completa del perspicaç i irrepetible Holmes. Han transcorregut deu anys d’ençà de la publicació de Els darrers aplaudiments, i Conan Doyle, a contracor, ha anat publicant en diferents revistes les aventures i habilitats del detectiu més famós de la història. Aventures en les quals el lector es troba amb elements que recorden altres històries ja resoltes: clients que li encarreguen que trobi persones desaparegudes («El soldat pàl·lid», «Els tres Garridebs», «El colorista jubilat»), esclareixi obscures intencions d’estranyes personalitats («El client il·lustre», «Els tres frontons», «Thor Bridge», «L’home que s’arrossegava», «Shoscombe Old Place») i intervencions en casos que es mouen en el terreny del fantàstic («La cabellera de lleó», «L’hostessa del vel») o vampíric («El vampir de Sussex»).





1. EL CLIENT IL·LUSTRE


—Ara ja no pot perjudicar ningú —fou el comentari de Mr. Sherlock Holmes quan, per desena vegada en aquest mateix nombre d’anys, li vaig demanar que em permetés de divulgar el relat següent.

Així va ser com, al final, vaig obtenir la seva autorització per a traslladar al paper allò que havia estat, en certa manera, el moment àlgid de la seva carrera.

Tant Holmes com jo teníem debilitat pels banys turcs. Era enmig del vapor, en l’agradable lassitud de la sala d’eixugament, on jo el trobava menys reservat i més humà. Al pis de dalt de l’establiment de Northumberland Avenue hi ha un racó aïllat amb dos sofàs costat per costat, i allí ens estàvem arrepapats aquell 3 de setembre del 1902, la data en què comença la meva narració. Jo li havia preguntat si se sentia trasbalsat per res, i ell per tota resposta va estendre un dels seus braços llargs i nerviosos fora dels llençols que l’embolcallaven i va treure un sobre de la butxaca interior de l’abric que penjava davant seu.

—Podria tractar-se d’un foll orgullós i perepunyetes, com també d’un cas de vida o mort —va observar, mentre que em passava la nota—. No en sé res més que el que diu aquest missatge.

Era del Carlton Club, i duia la data del dia abans. Heus aquí el que hi vaig llegir:

«Sir James Damery presenta els seus compliments a Mr. Sherlock Holmes i li anuncia la seva visita a les 16.30 de demà. Sir James afirma que l’assumpte sobre el qual desitja consultar Mr. Holmes és molt delicat, i també molt important. Confia, per tant, que Mr. Holmes farà tot el possible per assegurar aquesta entrevista, i que la confirmarà per telèfon al Carlton Club».

—No cal dir que ja l’he confirmada, Watson —digué Holmes, quan jo li tornava el paper—. En sabeu res, d’aquest tal Damery?

—Només que el seu nom és molt conegut entre l’alta societat.

—Bé, doncs jo us en puc dir més coses, encara. S’ha guanyat una certa reputació en la resolució d’assumptes delicats que convenia que no transcendissin a la premsa. Potser recordareu les seves negociacions amb Sir George Lewis en relació amb el cas Hammerford Will. És un home de món amb unes aptituds naturals per a la diplomàcia. Estic disposat a acceptar, en conseqüència, que això no és cap pista falsa i que té una necessitat real dels nostres serveis.

—Dels nostres?

—Sí, si teniu la bondat d’avenir-vos-hi, Watson.

—Serà un honor.

—Així doncs, ja sabeu l’hora: les quatre trenta. Fins aleshores podem oblidar-nos del tema.

En aquell temps jo vivia a casa meva a Queen Anne Street, però vaig ser a Baker Street abans de l’hora indicada. A dos quarts de cinc en punt anunciaren l’arribada del coronel Sir James Damery. Em sembla superflu de descriure’l, per tal com molts dels meus lectors recordaran aquella persona corpulenta, brusca i honesta, aquell rostre ample i ben afaitat, i, per damunt de tot, aquella veu càlida i amable. Els seus ulls irlandesos, de color gris, destil·laven franquesa, i els seus llavis expressius i somrients palesaven bonhomia. El lluent barret de copa que duia, la levita fosca, tots els detalls, des de l’agulla amb perla de la corbata de setí negre fins als botins d’espígol sobre les sabates enllustrades, manifestaven la meticulositat en el vestir que el caracteritzava. La figura grossa i majestàtica de l’aristòcrata dominava la reduïda estança.

—Naturalment, ja m’esperava de trobar-l’hi, el Doctor Watson —va dir, amb una gentil reverència—. La seva col·laboració pot ser molt necessària, perquè aquesta vegada haurem de tractar, Mr. Holmes, amb un home cèlebre per la seva violència i que no recula davant de res. M’atreviria a dir que no hi ha individu més perillós a tot Europa.

—He tingut diversos adversaris a qui es podria haver aplicat aquest títol tan esborronador —replicà Holmes, amb un somriure—. No fumeu? Aleshores disculpeu-me que encengui la pipa. Si el vostre home és més perillós que el difunt Professor Moriarty, o que el vivent coronel Sebastian Moran, valdrà realment la pena de conèixer-lo. Quin nom té?

—Heu sentit mai a parlar del baró Gruner?

—Us referiu a l’assassí austríac?

El coronel Damery va estendre les mans enguantades, tot rient.

—Certament, no hi ha res que se us escapi, Mr. Holmes! Extraordinari! De manera que ja l’heu classificat com un assassí?

—El seguiment de tots els detalls relatius al món del crim continental forma part del meu ofici. Qualsevol que hagi llegit el que va passar a Praga no pot tenir gaires dubtes sobre la culpabilitat d’aquest individu. Si es va salvar va ser només gràcies a una circumstància purament tècnica i legal i a la sospitosa mort d’un testimoni. Estic tan segur que va ser ell qui va matar la seva esposa en produir-se el suposat «accident» al Pas de Splügen com si ho hagués vist. Sé també que ha arribat a Anglaterra, i tenia el pressentiment que tard o d’hora em donaria feina. Bé, què ha fet el baró Gruner aquesta vegada? Suposo que el tema que ara ens ocupa no té res a veure amb aquella antiga tragèdia.

—No, però és més greu. Venjar un crim és important, però prevenir-lo encara ho és més. És una experiència terrible, Mr. Holmes, veure com es prepara un fet espantós, atroç, davant d’un, veure a venir clarament en què desembocarà, i tanmateix saber-se del tot incapaç d’evitar-lo. Pot un home trobar-se en posició més dramàtica?

—Potser no.

—Doncs així compadireu el client els interessos del qual represento.

—No m’ho imaginava pas, que actuéssiu només com a intermediari. Qui és el vostre representat?

—Mr. Holmes, he de demanar-vos que no m’hi insistiu, en aquest respecte. És important que mantingui el seu respectable nom al marge de l’afer. Les seves raons són d’allò més dignes i honorables, però s’estima més restar en l’anonimat. No hi ha necessitat que us digui que se us pagaran els honoraris que demaneu i que se us concedirà una total llibertat d’acció. No us sembla que el nom real del vostre client és un aspecte superflu?

—Ho sento —respongué Holmes—. Estic avesat al misteri en un extrem, en els meus casos, però en tots dos és massa confús. Molt em temo, Sir James, que hauré de declinar.

El nostre visitant es mostrà desconcertat. El seu rostre ample i expressiu s’enfosquí de sobte per l’emoció i el desencís.

—Em penso que no sou gens conscient de les conseqüències de la vostra decisió, Mr. Holmes —va dir—. Em poseu en un dilema molt delicat, perquè estic del tot convençut que no dubtaríeu gens a ocupar-vos del cas si us n’explicava els fets, i tanmateix una promesa m’impedeix de revelar-los en la seva totalitat. Em deixeu, si més no, que us traspassi tot allò que en puc dir?

—Com vulgueu, sempre, però, que no em comprometi a res.

—Naturalment que no. En primer lloc, suposo que haureu sentit a parlar del general De Merville.

—De Merville, cèlebre pels fets de Khyber? Sí, n’he sentit a parlar.

—Té una filla, Violet De Merville, jove, rica, bella, capacitada…, una dona prodigiosa en tots els sentits. És aquesta filla, aquesta noia adorable i innocent la que tractem de salvar de les urpes d’un dimoni.

—Voleu dir que el baró Gruner té cap influència damunt seu?

—La influència més vinculant de totes en una dona: la influència de l’amor. Aquest austríac és, com potser heu sentit a dir, un home extraordinàriament atractiu, dotat d’un encant fascinador, d’una veu gentil i d’aquella aurèola de romanticisme i misteri que tant significa per a les dones. Diuen que té la totalitat del gènere femení a la seva mercè i que s’ha aprofitat d’aquesta circumstància tant com ha pogut.

—Però com és possible que un individu així conegui una dama de la posició que ostenta Miss Violet De Merville?

—Succeí en el decurs d’un creuer per la Mediterrània. La companyia, encara que selecta, els va pagar els passatges. Els promotors del viatge no coneixien el veritable caràcter del baró fins que ja fou massa tard. El brivall va provar de guanyar-se la confiança de la dama, amb tant d’èxit que va robar el cor de la jove per complet. Dir que ella n’està enamorada amb prou feines expressa la realitat. Està boja per ell, la té enterament obsessionada. No hi ha per a ella res més al món. No suporta que ningú faci cap mena de comentari negatiu sobre el seu enamorat. S’ha provat tot per tal de guarir-la d’aquesta follia, però no ha servit de res. Per acabar-ho d’adobar, la noia té la intenció de casar-se amb ell el mes vinent. Com que ja és major d’edat i té una voluntat de ferro, ningú no sap com evitar aquest daltabaix.

—En sap res, de l’episodi austríac?

—El molt bergant li ha contat tots els escàndols públics que ha provocat en el passat, però ho ha fet de tal manera que hi apareix sempre com una víctima innocent. Ella accepta la seva versió a ulls clucs i no vol escoltar-se ningú que tracti de prevenir-la.

—Valga’m Déu! Però voleu dir que no se us ha escapat distretament la identitat del vostre client? Segur que és el general De Merville.

El nostre visitant es bellugà, inquiet, a la butaca.

—Potser us decebré quan us ho digui, Mr. Holmes, però el cas és que us equivoqueu. De Merville és un home desfet. El valerós soldat d’antany se sent ara terriblement desmoralitzat per causa d’aquesta situació. Ha perdut el tremp que mai no li ha mancat al camp de batalla i s’ha convertit en un vell feble i xacrós, completament incapaç d’enfrontar-se a un canalla tan brillant i poderós com aquest austríac. El meu client, en canvi, és un vell amic, un home que coneix el general íntimament de fa molts anys i que ha demostrat un interès paternal per aquesta jove des que encara no aixecava un pam de terra. No vol veure com es consuma aquesta tragèdia sense haver intentat abans d’evitar-la. No hi ha res que legitimi la intervenció de Scotland Yard. Ha estat ell qui m’ha suggerit que acudís a vós, però sempre, tal com he dit, amb la condició expressa que no se l’involucri en l’afer. No dubto pas, Mr. Holmes, que gràcies a les vostres excepcionals facultats podríeu identificar fàcilment el meu client, però he de demanar-vos que no ho feu i li respecteu el desig de restar en l’anonimat.

Holmes exhibí un somriure capritxós.

—Crec que us ho puc pas prometre amb totes les garanties —va dir—. Afegiré que el problema m’interessa, i que estic disposat a treballar-hi. Com puc posar-me en contacte amb vós?

—Podeu localitzar-me per mitjà del Carlton Club. Però, per a un cas d’emergència, hi ha una línia telefònica privada: XX.31.

Holmes anotà el telèfon i va romandre, encara somrient, amb l’agenda oberta sobre el genoll.

—Doneu-me l’adreça del baró, si sou tan amable.

—Vernon Lodge, prop de Kingston. És una mansió de proporcions considerables. El brivall ha tingut sort en una colla de negocis més aviat tèrbols i és ara un home ric, la qual cosa el converteix en un antagonista encara més perillós.

—És a casa seva, ara com ara?

—Sí.

—A banda del que ja me n’heu explicat, podríeu facilitar-me alguna informació complementària sobre l’individu en qüestió?

—Té uns gustos cars. Li agraden molt els cavalls. Va jugar al polo una temporada, fins que va esclatar l’escàndol de Praga i va haver de deixar-ho. Col·lecciona llibres i quadres. Té una inclinació natural pregona per les manifestacions artístiques. Es, segons que crec, una autoritat reconeguda en l’àmbit de la porcellana xinesa, i ha escrit un llibre sobre el tema.

—Una ment complexa —observà Holmes—. Tots els grans criminals la hi tenen. El meu vell amic Charlie Peace era un virtuós del violí. Wainwright no era tampoc un artista mediocre. En podria esmentar molts d’altres. Bé, Sir James, ja podeu informar el vostre client que començaré a pensar en el baró Gruner. De moment no puc dir res més. Disposo de fonts d’informació particulars, i crec que ja trobarem la manera de treure’n l’entrellat.

Després que el nostre visitant ens hagués deixat, Holmes va romandre immers en meditació tanta estona, que vaig tenir la impressió que havia oblidat la meva presència. Després però, retornà bruscament al món terrenal.

—Bé, Watson, se us acut cap idea? —va preguntar.

—Em penso que faríeu bé d’entrevistar-vos personalment amb la dama.

—Benvolgut Watson, si el seu propi pare, vell i abatut, no pot fer que la noia recuperi la raó, com podria reeixir-hi jo, un perfecte desconegut? I, tanmateix, bé caldrà considerar la vostra proposta, si ens fallen tots els altres recursos. Però crec que hauríem d’afrontar el problema des d’una perspectiva diferent. M’inclino a pensar que Shinwell Johnson podria ajudar-nos-hi.

No he tingut ocasió d’esmentar Shinwell Johnson en aquestes memòries perquè rara vegada he destriat els casos que hi relato de les postreres etapes de la carrera del meu amic. En els primers anys d’aquest segle, el tal Johnson esdevingué un col·laborador seu molt valuós. Em sap greu haver de dir que en un principi assolí fama de criminal perillosíssim i complí dues condemnes a Parkhurst. Finalment, se’n va penedir i es va associar amb Holmes, del qual faria d’ambaixador en el vastíssim àmbit criminal de Londres, i obtindria informacions que sovint resultarien de vital importància. Si Johnson hagués estat confident de la policia s’hauria exposat ben aviat, però com que treballava en casos que no arribaven mai directament als tribunals, les seves activitats passaven desapercebudes als seus companys.

Les dues condemnes patides li facilitaven el lliure accés a tots els clubs nocturns, bordells i salons de joc de la ciutat, i les seves agudes facultats d’observació i perspicàcia el convertien en l’agent ideal per a arreplegar informació. Vet aquí la persona en qui Sherlock Holmes va pensar.

No em fou possible de seguir els passos que féu immediatament el meu amic a causa d’uns quants assumptes professionals que em varen tenir ocupat, però em vaig reunir amb ell un capvespre a Simpson’s. Fou allí, asseguts davant d’una tauleta situada al costat de la finestra del carrer, mentre contemplàvem el corrent de vida que transitava per l’Strand, on Holmes em va posar en antecedents.

—Johnson ja ha sortit de cacera —va anunciar—. Remenarà les escombraries dels abocadors més fondos i foscos dels barris baixos, perquè és allà, en les negres arrels del crim, on hem d’anar a cercar els secrets de l’home que ens ocupa.

—Però… si la dama es nega a acceptar allò que ja és del domini públic, quin nou descobriment de part vostra podria rescatar-la de la seva obstinació?

—Qui sap, Watson? El cor i la ment d’una dona són trencaclosques insolubles per al gènere masculí. Poden arribar a condonar o justificar un assassinat, i en canvi serien incapaces d’acceptar una ofensa més nímia. El baró Gruner em va comentar…

—Us va comentar, dieu?

—Oh, és clar, si encara no us havia posat al corrent dels meus plans! Bé, Watson, a mi m’agrada establir-hi una estreta relació, amb l’home que investigo. M’agrada mirar-lo a la cara i veure de quina pasta està fet. Un cop vaig haver donat instruccions a Johnson, vaig agafar un cotxe fins a Kingston i vaig conèixer el baró en una disposició d’allò més afable.

—Us va reconèixer?

—No hi va tenir cap dificultat, per tal com li vaig fer arribar la meva targeta de visita. És un adversari molt notable, fred com el glaç, amb una veu avellutada, dòcil com el més elegant dels vostres pacients, i metzinós com una cobra. Un veritable aristòcrata del crim, revestit de la suggestió superficial d’un te vespertí i de tota la crueltat de la tomba darrere. Sí, estic orgullós d’haver-me presentat al baró Adelbert Gruner.

—Heu dit que es va mostrar afable?

—Com un gat satisfet davant la perspectiva de devorar un ratolí. L’afabilitat de determinades persones és més mortífera que la violència dels esperits més arrauxats. La seva salutació va ser molt significativa. «Ja m’ho imaginava, que tard o d’hora us coneixeria, Mr. Holmes», em va dir: «us ha contractat, sens dubte, el general De Merville perquè proveu d’impedir el meu matrimoni amb la seva filla Violet. És això, oi?». Jo vaig assentir.

»—Benvolgut senyor —va dir ell—, només us servirà per arruïnar la vostra merescuda reputació. No és pas un cas en què us sigui possible de triomfar. La vostra tasca serà en va, a més d’exposar-vos a un cert perill. Permeteu-me que us aconselli molt seriosament d’abandonar el cas de seguida.

»—És curiós —vaig fer jo—, però resulta que és el mateix consell que he vingut a donar-vos a vós. Tinc un gran respecte pel vostre cap, baró, i el poc que he vist de la vostra personalitat no l’ha fet minvar. Deixeu-me que us parli amb tota franquesa. Ningú no pretén remoure el vostre passat ni incomodar-vos gaire. Allò es va acabar, i ara navegueu per aigües tranquil·les, però si persistiu en aquest matrimoni us creareu un mosquer de poderosos enemics que no us deixaran en pau fins a convertir Anglaterra en un lloc massa hostil perquè us hi estigueu. Val la pena de jugar-hi a aquest joc? Em penso que fóra més prudent que deixéssiu la dama tranquil·la. No fóra gens agradable per a vós que aquells fets del passat arribessin al coneixement de la jove.

»El baró té uns bigotis de pèls curts i encerats sota el nas, semblants a unes antenes d’insecte. Aquests bigotis s’estremien mentre m’escoltava, tot divertit, i en acabat se li escapà una moderada rialla.

»—Disculpeu-me l’esbalaïment, Mr. Holmes —va dir—, però és certament divertit que proveu de jugar una mà sense tenir cartes. Crec que ningú no podria fer-ho millor, però és força patètic, tot plegat. No intenteu pas d’intimidar-me amb un bluf, Mr. Holmes, perquè teniu totes les de perdre.

»—Això creieu?

»—Això sé. Deixeu que us aclareixi la situació, perquè el meu joc és tan fort que fins i tot puc permetre’m el luxe d’ensenyar-lo. He tingut la sort de guanyar-me tot l’afecte d’aquesta dama. I ho he aconseguit malgrat haver-li explicat amb detall tots els desgraciats incidents del meu passat. L’he advertida també que algunes persones retorçades i perverses —entre les quals confio que us reconeixereu— acudirien a ella a parlar-li d’aquestes coses, i l’he aconsellada sobre com ha de respondre-hi. Heu sentit a parlar de la suggestió post-hipnòtica, Mr. Holmes? Bé, ja comprovareu com funciona, per tal com un home de caràcter pot servir-se de l’hipnotisme sense necessitat de vulgars passa-passes ni d’altres ximpleries. Així doncs, la noia està preparada per a rebre-us, i no dubto que us concedirà una entrevista per tal com és molt sensible als desigs del seu pare, llevat només de quan fan referència a mi.

»Bé, Watson, no semblava haver-hi res més a enraonar, de manera que em vaig acomiadar amb la dignitat més freda que em fou possible aparentar. Però, quan ja tenia la mà al pom de la porta, em va aturar.

»—Per cert, Mr. Holmes —va dir—, no coneixíeu pas Le Brun, l’agent francès?

»—Sí —vaig respondre.

»—Us heu assabentat del que li ha passat?

»—Tinc entès que ha estat apallissat per una banda d’apatxes al districte de Montmartre i que ha quedat esguerrat per tota la vida.

»—En efecte, Mr. Holmes. Per una curiosa coincidència, només feia una setmana que ficava el nas en els meus assumptes. No ho feu, Mr. Holmes; no teniu gaires possibilitats de reeixir. Alguns ja ho han pogut constatar. Us donaré un últim consell: seguiu el vostre camí, que jo aniré pel meu. Bon dia tingueu!

»Això és tot, fins ara, Watson. Què en penseu?».

—L’individu sembla perillós.

—En extrem. Menyspreo els fanfarrons, però aquest és el tipus d’home que diu menys del que pensa fer.

—Convé realment que us hi fiqueu? Tanta importància té que es casi amb la noia?

—Considerant que va assassinar la seva última esposa, jo diria que té una importància vital. A més… el client! Molt bé, molt bé, no cal que el discutim, aquest tema. Quan us hàgiu acabat el cafè, val més que m’acompanyeu a casa. Allà hi trobarem el fidel Shinwell amb l’informe.

Al domicili de Holmes ens esperava, en efecte, un home gegantí, escorbútic, d’aspecte ferotge, amb la cara vermella i un parell d’ulls negres i intensos, l’únic senyal extern de la ment plena d’astúcia que hi havia al darrere. Pel que semblava, s’havia capbussat en el seu àmbit natural, i al seu costat, asseguda al sofà, es trobava una jove molt prima, de cara pàl·lida i expressiva, juvenil i alhora tan castigada pel pecat i el dolor que hom podia llegir-hi el pas d’uns anys terribles per la cruel empremta que havien deixat damunt seu.

—És Miss Kitty Winter —anuncià Shinwell Johnson, fent un gest de presentació amb una de les seves mans rodanxones—. El que ella no sàpiga…, però vaja, val més que enraoni per ella mateixa. L’he enxampada, Mr. Holmes, una hora després d’haver rebut el vostre missatge.

—Sóc fàcil de trobar —digué la noia—. Diantre, tot Londres em ve a buscar alguna vegada. Sóc a la mateixa adreça que Porky Shinwell. Som vells companys, Porky, vós i jo. Però, per Júpiter!, que n’hi ha un altre que bé es mereixeria un infern pitjor que el meu, si quedés un xic de justícia al món. És l’home que vós esteu buscant, Mr. Holmes.

Holmes va somriure.

—M’hi jugaria que compartim els vostres bons desigs, Miss Winter.

—Si puc ajudar a enviar-lo al lloc que li correspon, seré al costat vostre fins al final —declarà la nostra visitant amb ferotge apassionament. El rostre blanc i rígid i els ulls resplendents manifestaven un odi tan intens que rarament cap dona, i menys un home, podrien atènyer—. No cal que investigueu el meu passat, Mr. Holmes. No hi ha res enlloc. Però la ruïna que ara sóc és conseqüència del que Adelbert Gruner em va fer. Si pogués ensorrar-lo…! —Esgarrapà l’aire amb les mans frenèticament—. Oh, si pogués enfonsar-lo al pou a què ha empès tanta gent!

—Esteu al corrent de la situació?

—Porky Shinwell me n’ha estat parlant. Aquell animal va darrere una altra pobra boja, i aquest cop s’hi vol casar. Vós el voleu aturar. Bé, segurament ja en sabeu prou coses, d’aquest dimoni, per poder advertir qualsevol noia decent i en el seu seny que desitgi trobar-se amb ell a la parròquia.

—Aquesta jove no hi és pas boja. Està perdudament enamorada. Li ho han explicat tot, sobre ell, però no es vol escoltar ningú.

—Li han parlat de l’assassinat?

—Sí.

—Valga’m Déu, ha de tenir uns nervis d’acer!

—Ha rebatut tots els arguments dient que són calúmnies.

—No podríeu presentar proves, davant els seus ulls encegats?

—Bé, podeu vós ajudar-nos-hi?

—Que potser no sóc jo mateixa una prova? Si em planto davant d’ella i li explico com em va utilitzar ell…

—Ho faríeu tal cosa?

—Si ho faria? No ho dubteu ni un instant!

—Bé, potser valdria la pena d’intentar-ho. Però ell li ha contat la major part dels seus pecats i ha obtingut el seu perdó, i tinc entès que no té pas intenció de reconsiderar el tema, ella.

—Li diré que no li ho ha explicat pas tot, ell —va prometre Miss Winter—. Jo vaig tenir una visió momentània d’un parell d’assassinats, a més del que va originar tant d’escàndol. Ell parlava d’algú en aquell seu to delicat, i després em mirava fixament i deia: «Morirà en menys d’un mes». No era pas pura xerrameca, no. Però jo no en feia gaire cas, perquè també me l’estimava, en aquella època, sabeu? Tots els seus actes em semblaven bé, com li passa a aquesta pobra boja! Hi havia només una cosa que em va sobtar. Ja ho crec que sí! Si no arriba a ser per la seva llengua metzinosa i mentidera que enraona i tranquil·litza, l’hauria abandonat aquella mateixa nit. Es tracta d’un llibre que té…, un llibre de pell marró amb pany i amb les armes de la seva família gravades en or a la coberta. Em penso que estava una mica borratxo aquella nit, perquè si no no me l’hauria pas mostrat.

—Què era, aquest llibre?

—Us ho diré, Mr. Holmes. Aquest home col·lecciona dones, i se sent orgullós de la seva col·lecció, de la mateixa manera que d’altres col·leccionen segells o papallones. Hi havia de tot, en el seu llibre: fotografies instantànies, noms, dades…, tota mena d’informació sobre elles. Era un llibre atroç…, un llibre que mai cap home, ni arribat del mateix infern, no podria confeccionar. Però era el llibre d’Adelbert Gruner. «Ànimes que he arruïnat», podria haver escrit a la portada si hagués volgut. Tanmateix, no val pas la pena, enraonar d’això, perquè el llibre no us serviria de res, i, si us hagués de servir, tampoc el trobaríeu.

—On és?

—Com us ho podria dir, on és, ara? Ha passat més d’un any des que el vaig deixar. Però sé on el guardava en aquella època. És un home escrupolós i estricte en molts dels seus costums, de manera que potser el guarda encara a l’arxivador del vell escriptori, al despatx interior. Coneixeu casa seva?

—He estat al despatx —respongué Holmes.

—De debò. No perdeu pas el temps, si és veritat que tot just comencen aquest matí. Potser el meu estimat Adelbert ha trobat l’adversari que es mereixia, per una vegada. El despatx exterior és el que conté totes les peces de porcellana xinesa…, una gran vitrina de cristall entre les finestres. Darrere la seva taula hi ha la porta que dóna accés al despatx interior…, una petita estança on guarda objectes i documents.

—No té pas por que el robin?

—Adelbert no és cap covard. El seu pitjor enemic no podria pas titllar-l’en. Sap cuidar-se d’ell mateix. Té instal·lada una alarma contra lladres, a la nit. A més, què pot haver-hi en aquella casa que un lladre volgués endur-se, llevat de tota la col·lecció de porcellana?

—No res —va contestar Shinwell Johnson, amb el to decidit de l’expert—. Cap pispa no se n’enduria res que no es pogués fondre o vendre.

—En efecte —concedí Holmes—. Bé, Miss Winter, si teniu l’amabilitat de tornar-nos a visitar demà a les cinc de la tarda, consideraré mentrestant si la vostra suggerència d’entrevistar-vos personalment amb aquesta dama és factible. Us quedo molt agraït per la vostra cooperació. No cal que us digui que els meus clients us recompensaran generosament…

—Això ni pensar-hi, Mr. Holmes —exclamà la jove—. No ho faig pas per diners. Deixeu-me veure aquell home en el fang, i tindré la recompensa que busco…, en el fang, amb el meu peu damunt el seu maleït rostre. Vet aquí el preu. Estaré al costat vostre demà o qualsevol altre dia mentre li seguiu la pista. Porky us dirà sempre on podeu trobar-me.

No vaig tornar a veure Holmes fins a la setmana següent, quan sopàrem de bell nou al nostre restaurant de Strand. S’encongí d’espatlles quan li vaig preguntar com li havia anat en la seva entrevista. Després em contà l’episodi, que reproduiré tot seguit amb alguna modificació. Les seves declaracions, dures i seques, requereixen unes petites correccions per assuaujar-les i adaptar-les a la vida real.

—No vaig tenir cap dificultat a aconseguir la cita —va dir Holmes—, perquè la noia se sotmet a una abjecta obediència filial en tot el que és secundari, en un intent de reparar la flagrant violència que fa al seu pare amb el seu prometatge. El general va telefonar per dir que tot estava a punt, i l’apassionada Miss W. va comparèixer a l’hora convinguda, de manera que a dos quarts de sis un cotxe ens deixava davant el 104 de Berkeley Square, la residència del veterà militar…, un d’aquells espantosos castells londinencs de color gris al costat dels quals una església sembla fins i tot frívola. Un criat ens va fer passar a un ampli saló de cortines grogues, on ens esperava la dama, reposada, pàl·lida, reservada, tan inflexible i distant com un ninot de neu en una muntanya.

»No sé pas com descriure-us-la, Watson. Potser tindreu ocasió de conèixer-la abans no ens hi posem de debò, i llavors podreu fer ús del vostre propi vocabulari. És una dona bonica, però amb la bellesa etèria, ultraterrenal, de la fanàtica amb els pensaments a l’altre món. Jo he vist cares semblants en les pintures dels vells mestres de l’Edat Mitjana. No albiro a imaginar com s’ho ha fet un home-bèstia per clavar les seves repugnants urpes en una criatura del més enllà com aquesta. Fixeu-vos com s’atreuen els extrems, l’espiritual i l’animal, l’home primitiu i l’àngel. Estic segur que mai no haureu vist un cas tan clar com aquest.

»Sabia quin era el motiu de la nostra visita, naturalment… Aquell brètol no havia pas perdut el temps a l’hora d’emmetzinar la ment de la noia i prevenir-la contra nosaltres. Em penso que la presència de Miss Winter més aviat la va sorprendre, però ens va indicar que ens asseguéssim amb el gest de l’abadessa que rep dos captaires leprosos. Si sou propens al mal de cap, benvolgut Watson, us aconsello que prengueu exemple de Miss Violet de Merville.

»—Bé, senyor —va dir la dama, amb una veu gèlida com el vent d’un iceberg—, el vostre nom m’és familiar. Heu vingut a veure’m, si no m’equivoco, per difamar el meu promès, el baró Gruner. Si he accedit a rebre-us és només per requeriment del meu pare, i us faig saber per endavant que res del que digueu no tindrà la més mínima influència en les meves decisions.

»Em va fer llàstima, Watson. Vaig pensar en aquell moment el mateix que hagués pensat si hagués estat una filla meva. Jo no sóc pas gaire eloqüent. Faig servir el cap, no el cor. Però creieu-me que vaig suplicar amb les paraules mes càlides que el meu caràcter em permeté de trobar. Li vaig descriure la terrible situació de la dona que només s’adona de la personalitat de l’home després que s’hi ha casat…, dona que ha de conformar-se amb ser acaronada per unes mans sanguinàries i uns llavis lascius. No li vaig estalviar cap detall: la vergonya, la por, l’agonia, la desesperació que implica tot això. Les meves paraules enceses no varen arrencar ni un deix de color d’aquelles galtes de vori ni una guspira d’emoció d’aquells ulls inexpressius. Vaig recordar el que el pervers baró m’havia dit de la influència post-hipnòtica. Es podia ben creure que la noia vivia sobre la terra sumida en una mena de somni extàtic. I, tanmateix, no hi havia res d’indefinit en les seves respostes.

—Us he estat escoltant amb paciència, Mr. Holmes —va fer—. L’efecte que feu en la meva ment és justament el que he predit. Sé que Adelbert, el meu promès, ha tingut una vida tempestuosa durant la qual ha hagut de patir els odis més cruels i les calúmnies més injustes. Vós sou l’últim d’una sèrie de persones que han provat d’enganyar-me amb les seves difamacions. És possible que porteu bones intencions, però m’he assabentat que sou un agent remunerat que tant hagués volgut actuar a favor del baró com en contra. En qualsevol cas, vull que entengueu d’una vegada que jo me l’estimo i que ell m’estima, i que l’opinió de tot el món no m’afecta pas més que el piular dels ocells de fora la finestra. Si la seva noble personalitat ha fallat en algun moment, podria ser que jo hagi estat enviada per aixecar-la fins al grau més elevat. No tinc pas la certesa —va adreçar una mirada a la meva acompanyant, en dir això— de conèixer aquesta jove.

»Em disposava a respondre quan la noia va irrompre en la conversa com un remolí. Si heu vist cap vegada foc i gel cara a cara, Watson, aquelles dues dones eren això.

»—Ja us ho diré jo, qui sóc —va cridar Miss Winter, saltant del seient amb la boca contreta per la passió—. Sóc la seva última amant. Sóc una de les cent que ha temptat, utilitzat, espatllat i llençat a la galleda de les escombraries, com farà també amb vós. El més probable és que el lloc on vós aneu a parar sigui la tomba, i potser això serà millor. Us ben asseguro, maleïda boja, que si us caseu amb aquest home l’únic que en traureu serà la mort. Potser morireu amb el cor trencat o amb el coll trencat, però d’una manera o altra ell us destruirà. No és pas per afecte que us dic això. Tant m’és que visqueu com que moriu. Ho faig per l’odi que li tinc per haver-me convertit en el que ara sóc. Però tot plegat és igual, i no hi ha cap necessitat que us hi fixeu, en com sóc, estimada senyoreta, perquè podria ser que acabéssiu encara pitjor que jo.

»—Preferiria no discutir aquesta mena d’assumptes —va respondre Miss De Merville, fredament—. Deixeu-me que us digui per última vegada que conec tres episodis de la vida del meu promès en què va estar embolicat amb dones intrigants, i que tinc la certesa del seu sincer penediment de qualsevol mal que pugui haver fet.

»—Tres episodis! —va exclamar la meva acompanyant—. Esteu boja! Us heu tornat completament boja!

»—Mr. Holmes, us prego que poseu fi a aquesta entrevista —va dir la gèlida veu—. He obeït el desig del meu pare i us he rebut, però no estic pas obligada a escoltar les injúries d’aquesta dona.

»Miss Winter va deixar anar un renec i es va abalançar endavant, que si jo no l’arribo a agafar pel canell hauria estirat aquella dona exasperant pels cabells. La vaig arrossegar cap a la porta, i vaig tenir la sort de poder-la introduir al cotxe sense provocar un escàndol públic, per tal com la pobra noia estava folla d’ira. Jo també me’n sentia, de furiós, Watson, perquè hi percebia quelcom indescriptiblement desconcertant, en la serena fredor i la suprema arrogància de la dona que provàvem de salvar. Així doncs, ara ja sabeu exactament com estan les coses, i és ben clar que haig de planificar un nou moviment d’obertura, ja que aquest gambit no resultarà. Restaré en contacte amb vós, Watson, perquè, és més probable que en aquesta partida m’hàgiu de prestar la vostra participació, si bé és possible que el següent moviment arribi de la mà d’ells i no de la nostra.

I així fou, en efecte. No trigà a esdevenir-se el primer atac dels nostres adversaris…, o més aviat del nostre enemic, per tal com jo mai hagués pogut creure que la dama participés en el complot. Em penso que podria mostrar-vos la llamborda exacta que jo trepitjava quan els meus ulls ensopegaren amb el cartell i una punxada de terror em va recórrer l’espinada. Em trobava entre el Grand Hotel i Charing Cross Station, on un venedor mutilat anunciava el diari de la tarda. Només havien passat dos dies des de la darrera conversa. Allí, en lletres negres sobre fons groc, constava el terrible titular:

INTENT

D’HOMICIDI

CONTRA

SHERLOCK

HOLMES



Crec que em vaig quedar clavat, uns segons. Després, conservo un confús record d’haver arrabassat un diari, de les queixes del venedor, al qual no havia pagat, i, finalment, d’haver-me aturat davant la porta d’una farmàcia mentre llegia el fatídic paràgraf. Deia així:

«Lamentem comunicar que Mr. Sherlock Holmes, el cèlebre detectiu privat, ha estat víctima aquest matí d’un intent d’homicidi que li ha causat lesions de consideració. No se’n coneixen els detalls exactes, però sembla ser que l’incident s’ha esdevingut al voltant de les dotze a Regent Street, a l’exterior del Cafè Royal. L’atac ha estat obra de dos homes armats amb bastons, que han copejat Mr. Holmes al cap i al cos. Els metges que han atès la víctima han declarat que les lesions són molt greus. Mr. Holmes ha estat traslladat al Charing Cross Hospital, però més tard ha insistit que el duguessin al seu domicili de Baker Street. Pel que sembla, els bergants que l’han atacat eren dos homes correctament vestits, els quals han aconseguit fugir dels curiosos passant pel Cafè Royal i sortint a Glasshouse Street, just darrere d’aquest establiment. No hi ha dubte que pertanyen a l’associació criminal les activitats de la qual han estat obstaculitzades sovint per la decisió i l’enginy de l’home atacat».

No cal dir que amb prou feines acabat de llegir el paràgraf saltava a l’interior d’un cotxe i em feia dur a Baker Street. Allí vaig trobar Sir Leslie Oakshott, el conegut cirurgià, al vestíbul, amb la seva berlina esperant al costat de la vorera.

—És fora de perill —em va informar—. Té dues contusions al pericrani i uns quants morats. Li he hagut d’aplicar bastants punts de sutura. Li he injectat morfina i necessita repòs absolut, però podeu fer-li una visita d’un parell de minuts.

Amb aquesta autorització, vaig entrar al fosc dormitori. El pacient estava despert, i li vaig sentir pronunciar el meu nom en un murmuri rogallós. La persiana era abaixada en les seves tres quartes parts, però s’hi filtrava un raig de sol que il·luminava el cap embenat del ferit. Una taca carmesí amarava la compresa de gasa blanca. M’hi vaig asseure al costat i vaig acotar el cap.

—Estic bé, Watson. No us espanteu —va murmurar ell, amb veu molt baixa—. No és pas tan greu com sembla.

—Gràcies a Déu!

—Hi sóc un expert, a defensar-me dels bastons, com ja sabeu. La majoria de bastonades s’han estavellat contra la meva guàrdia, però dos homes han estat massa.

—Què puc fer, Holmes? Evidentment, ha estat aquell maleït canalla qui us els ha enviats. Aniré al seu amagatall i l’atonyinaré tan aviat com em digueu.

—El vell i fidel Watson! No, no hi podem fer res fins que la policia enxampi aquells homes. Però han preparat la fuga a consciència, podeu pujar-hi de peus. Espereu un xic. També jo tinc els meus plans. El primer consisteix a exagerar les meves lesions. Acudiran a vós per assabentar-se’n. No us estigueu de res, Watson. Digueu que tindré sort si sobrevisc a aquesta setmana, que pateixo commoció cerebral…, deliris…, el que vulgueu! Podeu fer-ho molt bé.

—Però… i Sir Leslie Oakshott?

—Oh, no passeu pas pena, per això. Em trobarà sempre sumit en un estat d’extrema gravetat. Ja me n’ocuparé jo.

—Res més?

—Sí. Digueu a Shinwell Johnson que amagui aquella noia en un lloc segur. Els nostres amics dedicaran ara les seves atencions a ella. Saben, naturalment, que treballa amb mi en el cas. Si han gosat atacar-me, no és pas probable que se n’oblidin. És molt urgent. Encarregueu-vos-en aquesta mateixa nit.

—Ara mateix. Voleu res més?

—Deixeu la meva pipa damunt la taula… i la petaca del tabac. Molt bé! Veniu-me a veure cada matí i planificarem la nostra campanya.

Aquella mateixa nit vaig comunicar a Johnson que s’emportés Miss Winter a un suburbi tranquil i la hi tingués amagada fins passat el perill.

Els sis dies següents el públic va compartir la impressió que Holmes es trobava al llindar de la mort. Els informes mèdics eren molt pessimistes, i la premsa publicava paràgrafs sinistres. Només les meves reiterades visites em garantien que la situació no era pas tan greu. La fortalesa física i la tenaç voluntat del meu amic feien miracles. Es recuperava de pressa, i jo sospitava de vegades que estava millor del que semblava, fins i tot davant meu. Holmes tenia un curiós posat reservat que donava lloc a molts efectes dramàtics, però que deixava incert fins al seu amic més íntim sobre quins podien ser els seus veritables propòsits. Portava aquest axioma fins a tal extrem, que l’únic conspirador realment capaç era ell, que conspirava tot sol. Vaig romandre més a prop seu que ningú, i tanmateix vaig ser conscient en tot moment de la distància que ens separava.

Al setè dia li varen treure els punts, i això no obstant els diaris vespertins publicaren un diagnòstic d’erisipela. Els mateixos diaris portaven un anunci que obligadament jo havia de transmetre, sa o malalt, al meu amic. Deia simplement que entre el passatge del vaixell Ruritania, que salparia de Liverpool el divendres, hi constava el baró Adelbert Gruner, que havia de resoldre uns importants assumptes financers als Estats Units abans del seu imminent matrimoni amb Miss Violet De Merville, filla única de…, etc., etc. Holmes escoltà la notícia amb una expressió freda i concentrada al seu pàl·lid semblant que em feia comprendre que li sabia d’allò més greu.

—Divendres! —va exclamar—. Només falten tres dies! Crec que aquest miserable pretén apartar-se del perill. Però no se’n sortirà, Watson! Com hi ha Déu que no se’n sortirà! Ara, Watson, vull que em feu un favor.

—Sóc aquí per fer tot el que digueu, Holmes.

—Molt bé, aleshores invertiu les pròximes vint-i-quatre hores en un estudi intensiu de la porcellana xinesa.

No me’n va donar pas explicacions, ni jo tampoc li’n vaig demanar. Havia après el valor de l’obediència estricta gràcies a una dilatada experiència. Però després d’abandonar la seva cambra vaig enfilar Baker Street bo i rumiant com diantre podria complir un encàrrec tan estrany. Finalment em vaig arribar a la London Library, a St. James Square, vaig posar el cas en mans del meu amic Lomax, el sots-bibliotecari, i vaig fer cap a casa amb un gruixut volum sota el braç.

Diuen que l’advocat que es crema les celles estudiant un cas fins al punt de poder examinar un testimoni expert un dilluns, abans del dissabte ha oblidat tots els coneixements assimilats obligadament. Certament, jo no em faria pas passar ara per un especialista en porcellana. I, tanmateix, em vaig passar tota aquella tarda, tota la nit, amb un curt recés per descansar, i tot el matí següent, absorbint coneixements i arxivant noms a la memòria. Vaig aprendre les diferències entre els grans artistes decoradors, el misteri de les dates cícliques, les empremtes distintives de les peces Hung-wu i els bells motius de la dinastia Yung-lo, les escriptures de la Tang-ying, i les excel·lències del període primitiu de les dinasties Sung i Yuan. La tarda de l’endemà em vaig presentar davant Holmes carregat amb tota aquesta informació. Ell ja s’havia llevat, cosa que ningú no ho hauria dit després de llegir els informes apareguts a la premsa, i seia recolzant el cap embenat en una mà al fons de la seva butaca favorita.

—Vaja, Holmes! —vaig exclamar—. Tothom diria que us esteu morint, a jutjar pels diaris.

—Aquesta —va respondre ell— és precisament la impressió que volia donar. I ara, Watson, us heu après les lliçons que us pertocaven?

—Ho he intentat, si més no.

—Molt bé. Podríeu mantenir una conversa intel·ligent sobre el tema?

—Crec que sí.

—Aleshores passeu-me aquella capseta de damunt la lleixa de la xemeneia.

Obrí la tapadora de la capseta i en va treure un petit objecte, embolcallat delicadament en una bonica seda oriental. El va desembolicar i descobrí un platet decorat amb un preciós color blau marí.

—Cal tractar això amb molta cura, Watson. És l’autèntica clova d’ou de la porcellana de la dinastia Ming. No hi ha una peça més exquisida que aquesta en tota la cristiandat. Un joc sencer valdria el rescat d’un rei…, i, de fet, dubto que n’existeixi cap fora del palau imperial de Pequín. La simple visió d’aquest exemplar faria perdre el món de vista a un bon especialista.

—Què voleu què faci, amb això?

Holmes em va lliurar una targeta on hi havia escrit el següent: «Dr. Hill Barton, 369 Half Moon Street».

—Així és com us direu aquest vespre, Watson. Anireu a veure el baró Gruner. Conec un xic els seus costums, i a dos quarts de nou probablement ja haurà acabat de festejar. Una nota li anunciarà la vostra visita a la bestreta, i li direu que li porteu un exemplar d’un joc absolutament únic de porcellana Ming. Cal que us presenteu també com a metge, per tal com és un paper que podeu representar sense necessitat d’afectació. Vós sou col·leccionista, heu rebut aquest joc de porcellana, us heu assabentat de l’interès del baró pel tema, i no us fa res de vendre a un preu raonable.

—Quin preu?

—Bona pregunta, Watson. Certament, fracassaríeu en l’empresa si ignoràveu el valor de la vostra pròpia mercaderia. Aquest plat m’ha arribat per mitjà de Sir James, i pertany, segons que tinc entès, a la col·lecció privada del seu client. No exageraríeu gens si dèieu que és una peça sense parió al món.

—Potser li podria suggerir que la peça fos valorada per un expert.

—Excel·lent, amic Watson! Avui esteu brillantíssim. Suggeriu Christie o Sotheby. La vostra delicadesa us impedirà d’establir el preu vós mateix.

—Però… i si no em vol rebre?

—Oh, sí que voldrà. És un maniàtic del col·leccionisme en grau superlatiu, i sobretot en aquest tema concret, en el qual és una autoritat reconeguda. Seieu, Watson, i jo us dictaré la carta. No cal que demaneu resposta. Digueu-li únicament que el passareu a veure, i expliqueu-li’n el motiu.

Ens va sortir un document admirable, breu, elegant i estimulant per a la curiositat d’un entès. Ben aviat despatxàrem un missatger de districte amb la nota en qüestió. Aquell vespre, amb el preciós plat a les mans i la targeta del Dr. Hill Barton a la butxaca, iniciava la meva aventura.

La bonica mansió i la finca indicaven que el baró Gruner era tal com havia comentat Sir James, un home de fortuna considerable. Un camí llarg i sinuós, amb fileres d’arbustos rars a banda i banda, desembocava en una àmplia plaça coberta de grava i guarnida amb estàtues. La propietat havia estat construïda per un rei de l’or sud-africà en l’època del gran boom, i l’edifici, llarg i baix, amb torres a les quatre cantonades, encara que semblava sortit d’un malson arquitectònic, era imposant per les dimensions i la solidesa. Un majordom que hauria pogut servir, per l’aspecte, en un bisbat em va fer passar i em confià a la responsabilitat d’un lacai luxosament vestit, el qual, al seu torn, em portà en presència del baró.

S’estava dret davant d’una enorme vitrina que hi havia entre dues finestres, que contenia una part de la seva col·lecció de porcellana xinesa. Es va girar cap a mi, quan vaig entrar a la sala, amb un petit gerro marró a les mans.

—Seieu si us plau, doctor —em va dir—. Estava revisant els meus tresors i em preguntava si em podria permetre d’afegir-los-en cap més. Aquesta peça de la dinastia Tang, que data del segle VII, probablement us interessarà. Estic segur que no haureu vist mai cap mostra d’artesania més perfecta ni llustre més esplèndid. Heu portat el plat Ming de què em parlàveu?

El vaig desembolicar delicadament i l’hi vaig lliurar. Es va asseure a l’escriptori, va encendre la làmpada, per tal com s’estava fent fosc, i procedí a examinar el platet. Mentre ho feia, la llum groga queia damunt les seves faccions, i vaig tenir l’oportunitat d’estudiar-les a bastament.

Era, en efecte, un home força atractiu. La reputació que tenia a Europa per la seva bellesa era plenament merescuda. La seva estatura no passava de ser mitjana, però tenia una silueta graciosa i altiva. El rostre era bru, quasi oriental, amb uns ulls grossos, foscos i decandits que podien fàcilment exercir una fascinació irresistible en les dones. Els cabells i el bigoti eren negres com un plomatge de corb. El bigoti, concretament, era curt, punxegut, i es veia ben encerat. Les faccions eren proporcionades i suaus, exceptuant només la boca, recta i de llavis prims. Si mai havia vist una boca de criminal, aquella n’era l’arquetip: una esberla ferma i cruel enmig del rostre, comprimida, inexorable i terrible. No era gens aconsellable que es retallés el bigoti per sobre la boca, per tal com aquesta era l’emblema de la seva perillosa naturalesa, un senyal d’advertència per a les seves víctimes. Tenia una veu captivadora i unes maneres impecables. Jo li hauria calculat poc més de trenta anys d’edat, però la seva documentació em demostraria posteriorment que ja havia fet els quaranta-dos.

—Molt bo…, molt bo, sens dubte! —va exclamar, per fi—. I dieu que en teniu un joc de sis? El que més em sorprèn es que no hagi sentit a parlar mai d’aquests magnífics exemplars. Només sé d’un joc en tot Anglaterra que pugui comparar-se amb el vostre, i no és gens probable que hagi aparegut al mercat. Seria massa indiscret si us preguntava, Dr. Hill Barton, com l’heu aconseguit?

—Quina importància té això? —vaig replicar, amb l’aire més displicent que podia fingir—. Ja veieu que la peça és autèntica i, pel que fa al seu valor, estic disposat a acceptar l’estimació d’un expert.

—Molt misteriós —observà ell, amb una espurna fugaç i recelosa als ulls negres—. Quan es negocia amb objectes de tant valor, és natural que cadascú desitgi conèixer tots els detalls relacionats amb la transacció. Teniu raó quan dieu que la peça és autèntica. D’això no en tinc cap dubte. Però suposem —i procuro de prendre en consideració totes les possibilitats— que després es pugui demostrar que vós no teníeu cap dret a vendre.

—Us donaré una garantia contra aquesta mena d’eventualitats.

—Això, per descomptat, m’obliga a preguntar-vos pel valor de la vostra garantia.

—El meu banc us ho dirà amb molt de gust.

—Esplèndid. Tanmateix, aquesta classe de transaccions em sembla força inusual.

—Podeu acceptar el tracte o no —vaig respondre, amb indiferència—. Jo us he fet arribar la primera oferta, perquè sé que hi sou un entès, però no tindré cap dificultat a trobar altres possibles compradors.

—Qui us ho ha dit, que hi sóc un entès?

—Sabia que havíeu escrit un llibre sobre el tema.

—Heu llegit el llibre en qüestió?

—No.

—Valga’m Déu, això em resulta com més va més difícil d’entendre! Vós sou un entès i un col·leccionista que posseeix una peça valuosíssima, i tanmateix no us heu molestat a consultar el llibre que us hauria revelat el significat i el valor exactes de la vostra possessió. Com ho justifiqueu, això?

—Sóc un home molt ocupat. Exerceixo la professió mèdica.

—Això no és motiu suficient. Quan un home té una afecció s’hi dedica, siguin quines siguin les seves altres ocupacions. Afirmàveu a la nota que sou un entès en porcellana xinesa.

—I és veritat.

—Puc plantejar-vos unes quantes preguntes per comprovar-ho? Em sento obligat a dir-vos, doctor —si és que realment sou un metge— que la situació és cada cop més sospitosa. Us preguntaria què en sabeu de l’emperador Shomu i com el relacioneu amb els Shoso-in, prop de Nara. Valga’m Déu, no ho sabeu? Parleu-me un xic de la dinastia dels Wei del nord i del lloc que ocupa en la història de la porcellana.

Em vaig alçar de la cadira amb fingida indignació.

—Això és intolerable, senyor —li vaig engegar—. He vingut aquí per fer-vos un favor, no perquè m’examinin com si fos un escolar. Els meus coneixements en aquest disciplina poden ser inferiors als vostres, però això no us dóna dret a fer-me preguntes d’una manera tan ofensiva.

Em va observar fit a fit. El decandiment s’havia esvaït, als seus ulls, que resplendien ara d’una forma sinistra. Vaig veure una guspira de les seves dents entre aquells llavis cruels.

—Quin joc és el vostre? Heu vingut aquí a fer d’espia. Sou un enviat de Holmes. Això és un truc per entabanar-me. Tinc entès que l’home s’està morint, de manera que envia els seus aliats perquè em vigilin. Heu entrat en aquesta casa sense permís, i com hi ha Déu que us costarà més de sortir-ne que d’entrar-hi.

S’havia posat dempeus, i jo vaig retrocedir amb els braços flexionats, en previsió d’un atac, perquè el baró estava boig de ràbia. Potser havia sospitat de mi des del primer moment, i el seu interrogatori li havia demostrat la veritat. En qualsevol cas, semblava clar que no tenia cap possibilitat d’enganyar-lo. Va ficar la mà dins un calaix i hi va furgar desesperadament. Llavors devia sentir un soroll inesperat, perquè s’aturà a escoltar amb la màxima atenció.

—No! —va cridar—. No! I es precipità a l’habitació que hi havia darrere seu.

Em vaig arribar fins a la porta oberta amb dues passes. Conservaré sempre gravada al meu cervell la imatge nítida de l’escena d’aquella cambra. La finestra que donava al jardí era oberta de bat a bat. Al costat de la finestra, amb aspecte de fantasma, el cap embolcallat amb benes tacades de sang, el rostre ullerós i pàl·lid, hi havia Sherlock Holmes. A l’instant saltava per l’obertura, i sentia la topada del seu cos entre els arbustos de llorer que hi havia fora. Amb un esgarip de fúria, el propietari de la casa s’abalançà darrere seu cap a la finestra oberta.

I aleshores… Fou un segon, i tanmateix ho vaig veure clarament. Un braç —un braç de dona— va sortir d’entre els matolls. A l’instant el baró deixà anar un xiscle espantós…, un crit que ressonarà per sempre a la meva memòria. Es posà totes dues mans a la cara i començà a córrer per l’habitació, copejant-se el cap violentament contra les parets. Després va caure sobre la catifa, rebolcant-se i agitant-se, mentre els seus esgarips retrunyien per tota la casa.

—Aigua! Per l’amor de Déu, aigua! —cridava sense parar.

Vaig agafar una ampolla que vaig trobar sobre una tauleta i vaig acudir precipitadament en el seu auxili. Al mateix temps, el majordom i alguns lacais entraven des del passadís. Recordo que un d’ells es va desmaiar en agenollar-me jo al costat del ferit i girar aquell rostre repugnant a la claror del llum. El vidriol corroïa tota la carn i regalimava de les orelles fins a la barbeta. Un ull era ja tot blanc i envidriat. L’altre estava enrogit i inflamat. Les faccions que jo havia admirat escassos minuts abans semblaven ara un bell quadre sobre el qual l’artista hagués passat una esponja humida i bruta. Apareixien desdibuixades, descolorides, inhumanes, terribles…

Vaig explicar amb poques paraules el que acabava de passar en relació amb l’atac amb vidriol. Alguns havien saltat per la finestra i uns altres havien sortit corrents al jardí, però era fosc i havia començat a ploure. Entre els seus crits, la víctima proferia insults i amenaces contra la venjadora:

—Ha estat aquella bruixa, Kitty Winter! Oh, la molt bruixa! Pagarà pel que ha fet! Ja ho crec que pagarà! Oh, Déu del cel, aquest dolor és més del que puc suportar!

Li vaig rentar la cara amb oli, vaig aplicar cotó fluix sobre les superfícies lesionades i li vaig administrar una injecció de morfina. Totes les sospites que havia abrigat contra mi s’havien esvaït, després de la commoció, i m’agafava dels canells com si jo tingués la facultat de curar aquells ulls de peix mort que m’esguardaven. Jo hauria pogut sentir compassió per ell si no hagués tingut molt present la infame vida que l’havia portat fins a la terrible experiència que ara patia. Era fastigós notar el contacte de les seves mans roents, i vaig descansar quan el seu metge de capçalera, acompanyat d’un especialista, m’alliberà d’aquella feixuga responsabilitat. Havia arribat també un inspector de policia, al qual vaig lliurar la meva targeta autèntica. Hauria estat tan inútil com estúpid d’amagar la meva veritable identitat, perquè a Scotland Yard m’havien vist gairebé tan sovint com al mateix Holmes. Després, vaig abandonar aquella casa, envaïda per la tristesa i el terror. Una hora més tard, em trobava a Baker Street.

Holmes estava assegut a la seva butaca, amb la cara molt pàl·lida i fatigat. A banda de les lesions, fins i tot els seus nervis d’acer semblaven alterats per les emocions d’aquell vespre, i escoltà horroritzat el meu testimoni de la transformació del baró.

—El preu del pecat, Watson…, el preu del pecat! —va dir—. Més tard o més d’hora, passa sempre factura. Déu sap que en aquest cas hi havia una bona dosi de pecat —va afegir, mentre agafava un volum de color marró que reposava damunt la taula—. Vet aquí el llibre de què ens va parlar la dona. Si això no basta per a impedir el matrimoni, res més ho farà. Però l’impedirà, Watson. N’estic ben segur. Cap dona conscient de la seva dignitat personal podria suportar-lo.

—És el seu diari amorós?

—O el seu diari luxuriós. Anomeneu-lo com vulgueu. En el just moment que la dona ens en va parlar em vaig adonar de la poderosa arma que podia ser per a nosaltres si aconseguíem d’obtenir-lo. No vaig dir res aleshores que revelés les meves intencions, perquè aquella boja podia haver-se’n desfet. Així doncs, em vaig guardar aquest atot dins la màniga. L’assalt de què vaig ser víctima em va brindar l’oportunitat de fer creure al baró que no li calia adoptar més precaucions contra mi. Jo encara m’hauria esperat una mica més, però la imminència de la seva visita a Amèrica em va fer avançar els plans. Ell no hauria deixat mai un document tan comprometedor com aquest a casa durant la seva absència. En conseqüència, havíem d’actuar sense dilació. Robar de nit és impossible. L’home adopta precaucions. Però hi havia alguna possibilitat al vespre si m’assegurava que algú distragués la seva atenció. Aquí entràveu vós i el platet blau. Però jo havia d’esbrinar la situació exacta del llibre, i sabia que disposava de pocs minuts per a actuar, per tal com tenia el temps limitat pels vostres coneixements de porcellana xinesa. Així doncs, vaig reclutar la noia a última hora. Com podia endevinar el contingut del paquetet que duia tan discretament amagat sota la seva capa? Jo em pensava que estava disposada a col·laborar enterament en la meva tasca, però després s’ha demostrat que tenia els seus propis plans.

—El baró ha esbrinat que m’havíeu enviat vós.

—Ja m’ho temia. Però l’heu entretingut l’estona suficient perquè jo pogués aconseguir el llibre, si bé m’ha faltat temps per a emprendre una fugida inadvertida. Ah, Sir James, m’alegra molt que hàgiu vingut!

El nostre cortès amic havia comparegut en resposta a una convocatòria prèvia. Escoltà amb la màxima atenció el relat de Holmes sobre allò ocorregut aquell vespre.

—Heu fet prodigis…, prodigis! —exclamà, quan hagué escoltat la narració—. Però si les ferides són tan esgarrifoses com ha descrit el Dr. Watson, segurament haurem assolit el propòsit de desbaratar el matrimoni sense necessitat de fer servir aquest llibre espantós.

Holmes brandà el cap en un gest de negativa.

—Les dones del caràcter de Miss De Merville no actuen pas així. Encara se l’estimaria més, com un màrtir desfigurat. No, no. És el seu vessant moral, no pas el físic, el que hem de destruir. Aquest llibre la farà tocar de peus a terra…, i no conec res més que pugui aconseguir-ho. Està escrit en la pròpia lletra del baró. No podrà pas suportar-ho.

Sir James s’endugué el llibre i el valuós platet de porcellana. Com que jo em sentia fatigat, vaig sortir amb ell al carrer. Una berlina l’esperava a fora. Hi va pujar, donà una brusca ordre al cotxer, que duia una escarapel·la, i el vehicle arrencà precipitadament. L’home va treure mig abric per la finestra amb la intenció de cobrir l’escut d’armes pintat a la porta, però jo ja l’havia vist a la llum de la nostra finestreta de ventilació. Se m’escapà un crit sufocat de sorpresa. Llavors em vaig girar i vaig pujar l’escala que duia a les dependències de Holmes.

—Acabo de descobrir la identitat del nostre client —vaig exclamar, excitat per la novetat—. Diantre, Holmes, és…

—És un amic lleial i tot un cavaller —m’interrompé Holmes, estenent una mà amb un gest que convidava a la discreció—. Això serà suficient per a nosaltres, ara i en el futur.

Ignoro com es va utilitzar el llibre delator. Degué ser competència de Sir James. O bé és més probable que aquesta tasca tan delicada fos confiada al pare de la jove dama. El resultat, en qualsevol cas, va ser el que s’esperava. Tres dies després apareixia un paràgraf al Morning Post anunciant que el matrimoni entre el baró Adelbert Gruner i Miss Violet De Merville havia estat anul·lat. El mateix diari publicava la crònica de la primera sessió del procés judicial contra Miss Kitty Winter sota la greu acusació d’atac amb vidriol. La quantitat de circumstàncies atenuants que es varen presentar en el decurs del judici fou tan aclaparadora que la sentència, com tothom recordarà, va ser la més baixa possible per a un delicte d’aquesta naturalesa. Sherlock Holmes fou amenaçat amb un procés per robatori, però quan la finalitat és honesta i el client suficientment il·lustre, fins i tot la rígida justícia britànica esdevé humana i flexible. El meu amic no ha hagut de comparèixer mai al banc dels acusats.





2. EL SOLDAT PÀL·LID


Les idees del meu amic Watson, encara que limitades, són pertinaces en excés. S’ha passat, doncs, molt de temps empaitant-me perquè escrigués una experiència per mi mateix. Potser jo l’hi hagi invitat, a aquesta persecució, per tal com he tingut sovint ocasió de fer-li veure com són de superficials les seves pròpies narracions i d’acusar-lo de condescendir als gustos del públic en comptes de limitar-se rigorosament als fets i als personatges. «Proveu-ho vós mateix, Holmes!», m’ha replicat llavors, i em sento obligat a admetre que, un cop amb la ploma a la mà, començo a prendre consciència que el tema ha de presentar-se de manera que pugui interessar el lector. El cas que em disposo a explicar acomplirà aquest requisit a bastament, per tal com figura entre els esdeveniments més estranys de la meva col·lecció, tot i que Watson no hi feia cap referència, al seu recull. Parlant del meu vell amic i biògraf, aprofitaré l’avinentesa per a precisar que si compto amb la col·laboració d’un company en les meves diverses investigacions no és pas per sentimentalisme ni per caprici, sinó perquè Watson té unes característiques personals notables, a les quals ha parat poc esment a causa de la seva modèstia i a les exagerades valoracions que ha fet dels meus propis mèrits. Un aliat que preveu les teves conclusions i la teva línia d’actuació és sempre perillós, però un que rep cada esdeveniment com una sorpresa perpètua, i per a qui el futur suposa sempre un llibre tancat, és, certament, un ajudant idoni.

Llegeixo al meu bloc de notes que el gener de 1903, poc després de l’acabament de la guerra dels bòers, vaig rebre la primera visita de Mr. James M. Dodd, un anglès corpulent, vigorós, colrat pel sol i ben plantat. En aquella època el bo d’en Watson m’havia abandonat per viure amb la seva esposa, l’única acció egoista que puc recordar de la nostra associació. Jo vivia sol.

Tinc el costum de seure d’esquena a la finestra del carrer i situar els meus visitants a la butaca de davant, on la llum els toca de ple. Mr. James M. Dodd semblava una mica insegur sobre com havia d’encetar l’entrevista. No vaig provar pas d’ajudar-l’hi, ja que el seu silenci em deixava més temps per a l’observació. He descobert l’eficàcia d’impressionar els clients amb una demostració de poder, de manera que li vaig exposar algunes de les meves conclusions.

—Veig que heu servit a Sud-àfrica, senyor.

—Sí, en efecte —va respondre, amb una certa sorpresa.

—A l’Imperial Yeomanry, suposo.

—Exacte.

—Al Middlesex Corps, sens dubte.

—Correcte. Mr. Holmes, sou un bruixot.

Vaig somriure davant la seva expressió de desconcert.

—Quan un cavaller d’aspecte viril entra a casa meva amb aquest bronzejat al rostre, que el sol d’Anglaterra no podria mai aconseguir, i amb el mocador a la màniga en comptes d’a la butxaca, no és difícil situar-lo. Porteu una barba curta, la qual cosa demostra que no servíeu pas en un exèrcit permanent. Lluïu el tall de cabells d’un genet. Pel que fa a Middlesex, la vostra targeta ja m’ha informat que sou agent de borsa a Throgmorton Street. A quin altre regiment podríeu haver servit?

—Ho veieu tot.

—No veig pas més que vós, però m’he exercitat a assimilar el que veig. Tanmateix, Mr. Dodd, no és pas per discutir sobre la ciència de l’observació que heu vingut. Què ha passat a Tuxbury Old Park?

—Mr. Holmes…!

—Benvolgut senyor, no hi ha cap misteri, en això. La vostra carta començava amb aquest encapçalament, i com que heu concertat aquesta cita en uns termes molt urgents, és evident que alguna cosa sobtada i important ha passat.

—Sí, en efecte. Però vaig escriure la carta ahir a la tarda, i d’ençà d’aleshores han passat moltes coses més. Si el coronel Emsworth no m’hagués fet marxar…

—Que us ha fet marxar?

—Bé, de fet tot plegat hi duia. El coronel Emsworth és més dur que la pedra. Va ser el més gran ordenancista de l’exèrcit en els seus millors temps, uns temps molt difícils, d’altra banda. Jo no l’hauria pas pogut suportar el coronel, si no arriba a ser per en Godfrey.

Vaig encendre la pipa i em vaig repapar a la butaca.

—Potser valdria més que expliquéssiu de què m’esteu parlant.

El meu client exhibí un somriure maliciós.

—Donava per sobreentès que ho sabíeu tot sense necessitat que us ho diguessin —va respondre—. Però us exposaré els fets, i confio a Déu que sigueu capaç d’explicar-me el que signifiquen. M’he passat tota la nit despert esprement-me el cervell, i com més hi penso més increïble se’m fa tot plegat.

»Quan em vaig allistar a l’exèrcit el gener del 1901 —ara fa dos anys—, el jove Godfrey Emsworth s’havia incorporat al mateix esquadró. Era l’únic fill del coronel Emsworth —mereixedor de la Creu Victoria a la guerra de Crimea—, i duia sang militar a les venes, per la qual cosa no és pas estrany que s’allistés voluntari. No hi havia xicot més ferm en tot el regiment. Vàrem travar amistat…, la classe d’amistat que només es pot fer quan dues persones menen la mateixa vida i comparteixen les mateixes alegries i tristeses. Ell era col·lega meu, i això no és precisament poc, a l’exèrcit. Junts vàrem viure moments bons i difícils durant un any de durs combats. Una bala de fusell per a elefants el va ferir en plena batalla prop de Diamond Hill, als afores de Pretòria. En vaig rebre una carta des de l’hospital de Ciutat del Cap i una altra des de Southampton. D’ençà d’aleshores ni una lletra…, ni una sola lletra, Mr. Holmes, en més de sis mesos, tot i que era el meu millor amic.

»Bé, quan es va acabar la guerra i tots vàrem tornar a casa, vaig escriure al seu pare preguntant-li què se n’havia fet, d’en Godfrey. No hi va haver resposta. Vaig esperar uns dies i vaig tornar a escriure. Aquesta vegada sí que vaig rebre una resposta, brusca i lacònica. En Godfrey havia sortit de viatge a voltar món, i probablement seria absent de casa durant un any. Això era tot.

»No vaig quedar satisfet, Mr. Holmes. La situació era massa anormal. Era un bon noi, incapaç d’abandonar un amic d’aquesta manera. No era el seu estil. Aleshores em vaig assabentar que en Godfrey seria hereu d’una considerable quantitat de diners, i també que el seu pare i ell no s’entenien pas gaire. El vell patia a vegades uns atacs de fúria incontrolada, i el jove Godfrey tenia massa caràcter per a tolerar-los. No, jo no estava gens satisfet, i em vaig proposar d’arribar al fons de l’afer. D’altra banda, havia d’ocupar-me també de resoldre els meus propis assumptes després de dos anys d’absència, i no ha estat fins aquesta setmana que he pogut dedicar novament la meva atenció al cas d’en Godfrey. Però ara que m’hi he posat, estic decidit a deixar-ho tot per esbrinar la veritat.

Mr. James M. Dodd semblava el tipus de persona que hom s’estimaria més tenir com a amic que no pas com a enemic. Els seus ulls blaus miraven amb severitat, i premia amb força la mandíbula quadrada un cop acabat el seu parlament.

—Bé, i què heu fet fins ara? —vaig inquirir.

—El primer que vaig fer va ser arribar-me al seu domicili, Tuxbury Old Park, prop de Bedford, i investigar-hi pel meu compte. Així doncs, vaig escriure a la mare —ja n’havia tingut prou, de la sorruderia del pare— i vaig llançar un atac frontal: en Godfrey havia estat el meu amic, jo tenia molt d’interès a posar la seva mare al corrent de les nostres experiències comunes, havia pensat fer una visita al seu barri, li vaig preguntar si hi veia cap inconvenient, etcètera. Vaig rebre de la dama en qüestió una amable resposta i una invitació a passar la nit a casa seva. En conseqüència, vaig fer cap allí un dilluns.

»Tuxbury Old Park és un lloc inaccessible…, es troba a vuit quilòmetres del nucli habitat més pròxim. No hi havia cap cotxe a l’estació, així que vaig haver de caminar, amb la maleta a la mà, i gairebé ja s’havia fet fosc quan vaig arribar a la finca. És una mansió immensa, situada en el centre d’un parc de dimensions molt considerables. Jo diria que aplega tota mena d’èpoques i d’estils, començant per una base, mig de fusta, del període elisabetià i acabant en un pòrtic victorià. Tot l’interior era revestit de plafons, tapissos i quadres antics mig esborrats. És una casa plena d’ombres i de misteri. Hi havia un majordom, el vell Ralph, que semblava tenir tants anys com l’edifici, i també hi havia la seva dona, que potser el superava en anys i tot. Ella havia estat la dida d’en Godfrey, i jo n’havia sentit a parlar al meu amic com la segona persona que més s’estimava després de la seva mare.

»Això justifica el fet que aquesta dona em caigués simpàtica malgrat el seu estrany aspecte. També la mare em va agradar…, una persona menuda i amable. L’únic que no em feia el pes era el coronel.

»Vàrem tenir una petita discussió ben aviat, i hauria tornat a l’estació a peu si no m’hagués adonat que això era justament el que ell pretenia amb la seva actitud. Em varen fer passar al seu despatx, i allí el vaig trobar: un home gros, amb l’esquena corbada, la pell fumada i una barba esparsa i grisa, assegut darrere una taula coberta de papers. El nas, vermell i venós, sobresortia com el bec d’un voltor, i un parell d’ulls grisos i implacables m’estudiaven des de sota d’unes celles molt poblades. Aleshores vaig poder entendre per què en Godfrey enraonava tan poc del seu pare.

»—Bé, senyor —va dir, amb veu aspra—, m’agradaria de saber els veritables motius d’aquesta visita.

»Jo vaig respondre que els havia especificat a la missiva adreçada a la seva esposa.

»—Sí, sí; hi dèieu que heu conegut en Godfrey a l’Àfrica. És clar que d’això només en tenim la vostra paraula.

»—Porto a la butxaca les cartes que m’ha enviat.

»—Deixe-me-les veure, si us plau.

»Va fer un cop d’ull a les dues que li vaig mostrar, i en acabat me les va tornar amb un gest tot brusc.

»—Molt bé, i què? —va preguntar.

»—Jo aprecio el vostre fill, senyor. Ens uneixen molts vincles i records. No us sembla natural que m’estranyi del seu sobtat silenci i desitgi de saber què se n’ha fet?

»—Crec recordar, senyor, que jo mateix us vaig escriure i us ho vaig dir. Va sortir de viatge a veure món. El seu estat de salut no era gaire bo després de les seves aventures a l’Àfrica, i tant la seva mare com jo vàrem pensar que li convenia repòs absolut i un canvi de vida. Us prego que transmeteu aquesta informació a qualsevol altre amic que pugui estar interessat per ell.

»—Així ho faré —vaig respondre—. Però, seríeu tan amable de facilitar-me el nom del vapor i de la línia en què es va embarcar, a més de la data? No dubto que d’aquesta manera podria fer-li arribar una carta.

»Sembla que la meva petició va desconcertar i indignar alhora el coronel. Les seves poblades celles varen baixar cap als ulls, mentre que els seus dits copejaven la taula amb impaciència. Finalment va alçar la mirada amb l’expressió del jugador d’escacs que ha vist com el seu adversari feia un moviment perillós, i ha decidit contrarestar-lo.

»—Moltes persones, Mr. Dodd —va dir—, considerarien la vostra infernal tossuderia com un insult, i pensarien que aquesta insistència ha atès l’extrem d’una impertinència intolerable.

»—Heu d’atribuir-la, senyor, al veritable afecte que professo pel vostre fill.

»—Exacte. Jo ja he fet totes les concessions possibles respecte a això. Haig de demanar-vos, però, que abandoneu les vostres indagacions. Totes les famílies tenen un funcionament intern i uns motius que no sempre es poden explicar als forasters, per molt bones intencions que duguin. La meva esposa està impacient per sentir alguns passatges del passat d’en Godfrey que vós coneixeu força bé, però us exigeixo que prescindiu del present i el futur. Aquesta mena de perquisicions no us seran de cap utilitat, senyor, i ens deixaran en una posició delicada i difícil.

»Així, doncs, vaig donar la discussió per acabada, Mr. Holmes. No hagués servit de res continuar insistint. L’únic que podia fer era simular que acceptava la situació i jurar-me internament que no descansaria fins a aconseguir d’esbrinar el destí del meu amic. Va ser una vetllada avorrida. Vàrem sopar en silenci, tots tres, en una estança vella i lúgubre. La senyora em va interrogar àvidament sobre el seu fill, però el vell es mostrava taciturn i deprimit. Jo estava tan decebut del curs que havien seguit les meves negociacions que vaig adduir una excusa tan aviat com vaig poder i em vaig retirar al dormitori. Era una cambra àmplia i amb pocs mobles, situada a la planta baixa, i tan llòbrega com la resta de la casa, però després d’un any dormint en un jaç de palla, Mr. Holmes, un no té gaires manies respecte al seu allotjament. Vaig descórrer les cortines i vaig contemplar el jardí. Feia una nit serena, amb una esplèndida mitja lluna resplendint al cel. Després em vaig asseure al costat del foc de la llar, deixant el llum sobre una taula contigua, i em vaig disposar a allunyar els meus pensaments llegint una novella. La lectura va ser interrompuda per Ralph, el vell majordom, que venia a portar-me més provisions de carbó.

»—He pensat que se us podria acabar durant la nit, senyor. Ha refrescat força, i aquestes habitacions són molt fredes.

»L’home va dubtar abans de sortir, i quan em vaig girar el vaig sorprendre mirant-me amb una expressió pensarosa a la seva cara arrugada.

»—Disculpeu la impertinència, senyor, però no he pogut evitar de sentir el que heu explicat del senyoret Godfrey a l’hora de sopar. Ja sabeu, senyor, que la meva dona el va cuidar de petit, així que gairebé em considero el seu pare adoptiu. És natural que demostrem interès per ell. És cert que va servir amb valentia, senyor?

»—No hi havia home més valerós en tot el regiment. Una vegada em va salvar de caure sota el foc dels bòers, i si ara sóc aquí és gràcies a ell.

»El vell majordom es va fregar les esprimatxades mans.

»—Sí, senyor, sí, així era el senyoret Godfrey, sens dubte. Sempre havia estat un xicot valent. No hi ha ni un sol arbre en tot el parc, senyor, a què no s’hagi enfilat. Res no el podia aturar. Era un bon noi…, i també, senyor, era un home íntegre.

»Jo em vaig posar dret.

»—Espereu un moment! —vaig exclamar—. Acabeu de dir que ell era. En parleu com si fos mort. Què és tot aquest misteri? Què se n’ha fet, d’en Godfrey Emsworth?

»Vaig agafar el vell per l’espatlla, però se’m va deseixir.

»—No sé pas de què em parleu, senyor. Pregunteu a l’amo, sobre el senyoret Godfrey. Ell ho sap. Jo no sóc ningú per ficar-hi el nas.

»L’home va fer intenció d’abandonar la cambra, però jo el vaig agafar pel braç.

»—Escolteu! —li vaig dir—. Vull que em contesteu una pregunta abans no marxeu, encara que us hagi de retenir aquí tota la nit. És mort, en Godfrey?

»El majordom era incapaç de suportar la meva mirada. Semblava un home hipnotitzat. Li vaig haver d’arrencar la resposta dels llavis, una resposta tan terrible com inesperada.

»—Déu vulgui que ho sigui! —va somicar, i, després d’alliberar-se de les meves mans, va sortir de l’habitació com un esperitat.

»Ja us podeu imaginar, Mr. Holmes, que vaig tornar a la cadira en un estat d’ànim no gens alegre. Les paraules del vell semblaven orientades a una única interpretació. Era evident que el meu pobre amic s’havia vist involucrat en alguna acció criminal o, si més no, afrontosa que comprometia l’honor de la família. L’inflexible coronel havia foragitat el fill i l’havia ocultat als ulls del món per evitar que l’escàndol sortís a la llum pública. En Godfrey era un xicot imprudent. Es deixava influenciar fàcilment per les persones que l’envoltaven. Devia haver-se rodejat de males companyies i aquestes havien propiciat la seva ruïna. Era una situació llastimosa si és que realment es tractava d’això, però fins i tot així tenia el deure d’anar-lo a buscar i mirar d’ajudar-lo. Estava sospesant desesperadament totes les possibilitats quan vaig alçar la vista, i em vaig trobar amb Godfrey Emsworth, dret davant meu.

El meu client va emmudir, com amarat d’una intensa emoció.

—Continueu, si us plau —vaig dir—. El vostre problema presenta aspectes força insòlits.

—Era fora de la finestra, Mr. Holmes, amb la cara estampada al vidre. Ja us he dit que abans havia mirat quina nit feia. I després havia deixat les cortines parcialment obertes. Ara podia veure la seva imatge emmarcada per les cortines. El finestral arribava fins a terra, de manera que el podia veure de cap a peus, però era el seu rostre allò que acaparava la meva atenció. Estava blanc com la cera…, jo no havia vist mai un home tan pàl·lid com ell. És possible que els fantasmes n’estiguin tant com ell, però els seus ulls es varen clavar en els meus, i us ben asseguro que eren els ulls d’un home viu. Quan es va adonar que jo el mirava, va fer un salt endarrere i va desaparèixer en la fosca.

»Vaig notar-li alguna cosa desconcertant, Mr. Holmes. No era només aquell rostre fantasmal, que resplendia tot blanc com un formatge en la penombra. Era quelcom més subtil…, quelcom fugisser, furtiu, culpable…, quelcom molt poc propi del noi honest i valent que jo havia conegut. Aquella imatge em va inspirar una inefable sensació d’horror.

»Però quan un hom ha estat lluitant durant un any o dos contra els bòers, sap conservar la calma i actua amb promptitud. Amb prou feines s’havia esvaït en Godfrey que jo em trobava ja al costat de la finestra. La balda anava molt dura, i va passar una bona estona abans no vaig aconseguir que cedís. Llavors vaig saltar a l’exterior i vaig arrencar a córrer pel camí del jardí en la direcció que suposava que havia seguit ell.

»El camí era llarg i no hi havia gaire claror, però em semblava veure alguna cosa movent-se al meu davant. Vaig continuar corrent i vaig cridar el seu nom, però no va servir de res. Quan vaig arribar al final del camí em vaig trobar amb diversos brancals que sortien en diferents direccions cap als múltiples coberts escampats per la finca. Em vaig aturar, vacil·lant, i llavors vaig sentir nítidament el soroll d’una porta en tancar-se. El brogit no venia pas de darrere, de la mansió, sinó de davant, d’algun punt enmig de la foscor. Això era suficient, Mr. Holmes, per a assegurar-me que el que acabava de veure no era cap al·lucinació. En Godfrey fugia de mi i s’havia tancat darrere una porta. D’això, n’estava ben segur.

»No hi havia res a fer, i vaig passar una nit intranquil·la donant voltes i més voltes al cas i provant de trobar una teoria que expliqués tots els fets. L’endemà al matí el coronel aparentava una actitud més aviat conciliadora, i quan la seva esposa va comentar que hi havia uns quants indrets interessants a les rodalies vaig aprofitar l’avinentesa per preguntar si la meva presència a la casa durant una nit més els incomodaria. L’aquiescència del coronel, donada un xic a contracor, em va brindar tot un dia per a efectuar les meves observacions. Estava completament convençut que en Godfrey es trobava amagat en algun lloc proper, però encara havia d’esbrinar on i per què.

»La casa era tan gran i laberíntica que s’hi podria amagar un regiment sense que ningú el trobés. Si el secret residia allí, m’era molt difícil de penetrar-lo. Però la porta que jo havia sentit com es tancava no pertanyia pas a la casa. Havia d’explorar el jardí, a veure què hi trobava. Res no m’ho impediria, per tal com els vells de la casa estaven ocupats en les seves activitats i em deixaven via lliure per a les meves indagacions.

»Hi havia diversos coberts de dimensions modestes, però al final del camí es dreçava un edifici aïllat bastant gran…, prou gran per a servir com a residència del jardiner o d’un guardabosc. Podia ser d’aquí que procedís el soroll de la porta? M’hi vaig acostar amb un aire indiferent, com si passegés per la propietat sense destinació fixa. Quan m’hi acostava, un home petit, enèrgic i barbut, vestit amb un abric negre i un bolet al cap —no tenia pas l’aspecte de jardiner— va sortir per la porta. Davant la meva sorpresa, va tancar la porta i es va guardar la clau a la butxaca. Llavors em va mirar amb una expressió de desconcert al rostre.

»—Sou foraster? —va preguntar.

»Em vaig presentar i li vaig dir que era amic d’en Godfrey.

»—Quina llàstima que hagi sortit de viatge, perquè s’hauria alegrat de veure’m —vaig afegir.

»—Sí, en efecte —va respondre, amb un posat més aviat culpable—. Estic segur que podreu tornar per visitar-lo en una ocasió més propícia. —I va passar pel meu costat, però quan em vaig girar vaig veure que s’havia aturat a observar-me, mig amagat darrere els arbustos de llorer de l’altra banda del jardí.

»Vaig contemplar la caseta amb força deteniment, però les finestres tenien les cortines tirades i, segons que semblava, era buida. Podia esguerrar la investigació, i aconseguir fins i tot que em foragitessin de la casa, si em mostrava massa atrevit, perquè estava segur que em vigilaven. En conseqüència, abans de continuar les meves prospeccions vaig fer cap a la mansió disposat a esperar que caigués la nit. Quan tot fou ben fosc i silenciós, vaig fugir per la finestra i em vaig dirigir tan d’amagat com vaig poder a la misteriosa caseta del guarda.

»Ja he dit abans que les finestres tenien les cortines tirades, però ara em vaig adonar també que eren tancades per dins. Una llum, però, es filtrava a través d’una d’elles, de manera que hi vaig concentrar tota l’atenció. Estava de sort, perquè la cortina no ajustava ben bé del tot, sinó que deixava una escletxa que em permetia de veure l’interior de la cambra. Era un lloc força acollidor, amb un llum encès i un foc esplèndid. Davant meu s’estava assegut l’homenet del matí. Estava fumant amb pipa i llegint un diari…».

—Quin diari? —vaig inquirir.

El meu client semblà molestar-se per la interrupció.

—Quina importància pot tenir això? —replicà.

—Una importància essencial.

—El cert és que no m’hi vaig fixar.

—Possiblement recordareu si era un diari de mida gran o bé més petit, del tipus setmanari.

—Ara que en parleu, no era pas gaire gran. Podria ser l’Spectator. En qualsevol cas, no vaig pensar a fixar-me en aquesta mena de detalls, perquè hi havia un altre home, també assegut d’esquena a la finestra, i m’atreviria a jurar que aquest segon home era en Godfrey. No li podia veure la cara, però vaig reconèixer la peculiar inclinació de les seves espatlles. Estava recolzat sobre el colze en una actitud d’intensa malenconia, amb el cos girat cap al foc. Dubtava sobre què fer quan vaig notar uns copets enèrgics a l’espatlla, i en tombar el cap vaig veure el coronel Emsworth al meu costat.

»—Seguiu-me, senyor! —va dir, amb veu baixa. Comença a caminar en silenci cap a la casa i jo el vaig seguir fins al meu dormitori. El vell portava un horari de trens que havia agafat al vestíbul.

»—Surt un tren cap a Londres a les vuit trenta —va anunciar—. Tindreu un cotxe esperant a la porta a les vuit en punt.

»El coronel estava pàl·lid de fúria i, de fet, jo em trobava en una situació tan violenta que només vaig poder balbucejar unes poques disculpes incoherents, amb les quals vaig intentar excusar-me adduint l’ànsia que patia pel meu amic.

»—No vull cap més discussió sobre aquest punt —va dir ell, abruptament—. Heu violat de forma detestable la intimitat de la nostra família. Heu arribat aquí com a convidat i us heu convertit en un espia. No tinc més a dir, senyor, tret que desitjo no veure-us mai més.

»En sentir aquestes paraules vaig perdre els nervis, Mr. Holmes, i em vaig posar a parlar amb un cert apassionament:

»—He vist el vostre fill, i estic convençut que per alguna raó misteriosa l’esteu amagant de la resta del món. No conec els motius que teniu per tractar-lo d’aquesta manera, però estic segur que ja no és una persona lliure. Us adverteixo, coronel Emsworth, que fins que no tingui garantits la seguretat i el benestar del meu amic no desistiré dels meus esforços per arribar al fons del misteri, ni em deixaré intimidar per res del que pugueu dir o fer.

»El vell em va clavar una mirada diabòlica, i vaig arribar a creure que es disposava a atacar-me. Ja he dit abans que era un home gegantí d’aspecte ferotge, i per bé que no sóc pas escarransit, hauria pogut tenir molts problemes per mantenir-me dret en una lluita amb ell. Tot amb tot, però, després de dedicar-me una llarga mirada de ràbia, va fer mitja volta i va sortir de l’habitació. Jo, per la meva banda, vaig agafar l’esmentat tren del matí amb la decidida intenció de venir cap aquí i demanar els vostres consell i ajut en l’entrevista anunciada per escrit.

Vet aquí el problema que el meu visitant em va exposar. Plantejava, com el lector sagaç ja deu haver vist, escasses dificultats de resolució, per tal com el ventall d’alternatives que podien dur al fons del cas era certament molt restringit. Tanmateix, per elemental que fos, presentava uns quants aspectes d’interès i novetat que no especificaré en aquest escrit. Vaig procedir doncs, emprant el meu conegut mètode de l’anàlisi lògica, a empetitir el nombre de possibles solucions.

—Quants criats —vaig preguntar— servien a la casa?

—Només hi havia, almenys que jo sàpiga, el vell majordom i la seva dona. Menaven una vida aparentment molt senzilla.

—No hi vivia, doncs, cap criat, a la caseta separada?

—No, llevat que l’homenet de la barba en fos. Feia la impressió, però, de tenir-hi un càrrec superior.

—Això és força suggestiu. Vàreu trobar cap indici que es traslladessin aliments d’una casa a l’altra?

—Ara que en parleu, vaig veure el vell Ralph portant un cistell pel camí del jardí en direcció al cobert. En aquell moment no se’m va pas acudir que pogués ser menjar.

—Vàreu interrogar algun veí?

—Sí. Vaig parlar amb el cap d’estació i amb l’hostaler del poble. Em vaig limitar a preguntar-los si sabien res del meu antic company, Godfrey Emsworth. Tots dos em varen assegurar que havia sortit a viatjar pel món. Havia arribat a casa i havia tornat a marxar quasi immediatament. Era evident que tothom acceptava la versió de la família.

—Vàreu comentar res de les vostres sospites amb algú?

—No, res.

—Molt prudent, per part vostra. Hauríem d’investigar el tema una mica més. Viatjaré amb vós fins a Tuxbury Old Park.

—Avui?

En aquell moment em trobava embolicat en el cas que el meu amic Watson ha batejat com el d’Abbey School, en el qual estava profundament implicat el duc de Greyminster. Tenia també un encàrrec del soldà de Turquia exigint una actuació immediata, per tal com se’n podien derivar conseqüències polítiques gravíssimes. Per tant, no va ser fins a començaments de l’altra setmana, com recull el meu diari, que vaig poder encetar la meva tasca a Bedfordshire en companyia de Mr. James M. Dodd. De camí cap a Euston, recollírem un cavaller seriós i taciturn, abillat amb un vestit gris, amb qui ja havia concertat les disposicions necessàries.

—És un vell amic —vaig anunciar a Dodd—. És possible que la seva presència sigui del tot innecessària, així com, d’altra banda, pot ser que sigui essencial. No cal que us en digui res més, ara com ara.

Els relats de Watson, sens dubte, han acostumat el lector, a l’hàbit que tinc de no despendre paraules ni revelar pensaments mentre sotmeto un cas a consideració.

Dodd semblà sorprès, però no se’n va parlar més i tots tres continuàrem plegats el viatge. Un cop al tren, vaig formular a Dodd una altra pregunta que volia que sentís el nostre acompanyant.

—Em vàreu dir que vàreu veure nítidament la cara del vostre amic darrere la finestra, tan nítidament que esteu del tot segur que era ell?

—No en tinc cap mena de dubte. Tenia el nas clavat al vidre. La claror del llum, el tocava de ple.

—No podria ser algú que s’hi assemblés?

—No, no; era ell.

—Però em vàreu dir que estava canviat…

—Només de color. La seva cara tenia… —com us la puc descriure?… una pal·lidesa marmòria. Semblava com si la hi haguessin blanquejada amb lleixiu.

—Tenia la resta del cos tan pàl·lida com la cara?

—Crec que no. El que vaig veure més clar va ser la cara, perquè la tenia aixafada contra la finestra.

—El vàreu cridar?

—Estava massa esbalaït i horroritzat, en aquell moment. Després el vaig perseguir, tal com ja us he explicat, però sense èxit.

Tenia el cas pràcticament resolt, i només em quedava un petit incident per a acabar-lo d’arrodonir. Després d’un trajecte en cotxe considerable, arribàrem a l’estranya i lúgubre mansió que el meu client havia descrit. Va ser Ralph, el veterà majordom, qui ens va obrir la porta. Jo havia llogat el cotxe per tot el dia i vaig demanar al meu vell amic que s’hi quedés llevat que requeríssim la seva presència. Ralph, un ancià petit i arrugat, duia l’uniforme convencional: jaqueta negra i pantalons de xeviot blancs i negres, amb una única i curiosa variació. Duia uns guants de pell marró, que es va treure tan bon punt ens veié i els va deixar sobre la taula del rebedor mentre ens feia passar a l’interior de la casa. Com l’amic Watson ha comentat alguna vegada, estic dotat d’uns sentits anormalment aguts, la qual cosa em va permetre de percebre una olor subtil però incisiva. Semblava procedir de la taula del rebedor. Em vaig girar, vaig col·locar-hi el barret al damunt, el vaig fer caure, em vaig ajupir per collir-lo i vaig aconseguir d’acostar el nas a un pam dels guants. Sí, era evident que aquella curiosa olor de quitrà procedia dels guants. Vaig entrar al despatx amb el cas enterament resolt. Quina llàstima, haver de mostrar les cartes quan escric la meva pròpia versió! És gràcies a l’ocultació de baules de la cadena com Watson aconseguia de crear els seus grollers finals.

El coronel Emsworth no era a l’habitació, però hi comparegué apressadament així que va rebre el missatge de Ralph. Vàrem sentir els seus passos ràpids i sorollosos pel passadís. La porta es va obrir de cop, i el militar entrà impetuosament amb la barba eriçada i les faccions deformades, l’aspecte més terrorífic que hagi mai vist en un home vell. Duia les nostres targetes a la mà, les va estripar i en va llençar els bocins.

—Que no us vaig dir, manefla del dimoni, que no us volia veure mai més en aquesta propietat? No us atreviu a mostrar la vostra maleïda cara per aquí cap més vegada. Si hi torneu sense el meu permís, estaré en el meu dret d’utilitzar la violència. Us engegaré un tret, senyor meu! Ja ho crec que ho faré! Pel que respecta a vós, senyor —va afegir, adreçant-se a mi—, us faig extensiva l’advertència. Estic al corrent de la vostra innoble professió, però haureu d’aplicar els vostres cèlebres talents en una altra banda. Aquí no els heu de posar en pràctica per a res.

—No me n’aniré —replicà el meu client, amb fermesa— fins que escolti dels mateixos llavis d’en Godfrey que no està sotmès a cap restricció de les seves llibertats.

El nostre involuntari amfitrió va fer sonar el timbre.

—Ralph —va dir—, telefona a la policia del poble i demana a l’inspector que enviï dos agents. Digues-li que hi ha lladres, a casa.

—Un moment —vaig fer jo—. Cal que sapigueu, Mr. Dodd, que el coronel Emsworth està en el seu dret i que no tenim cap motiu legal per a continuar a casa seva. D’altra banda, també hauria d’admetre que la vostra acció està animada únicament per la preocupació que sentiu pel seu fill. M’atreviria a dir que, si el coronel Emswort fos tan amable de concedir-me cinc minuts de conversa, podria alterar la seva visió del cas.

—No cregueu pas que em puguin fer canviar d’opinió tan fàcilment —respongué el vell soldat—. Ralph, fes el que t’he dit. Què dimoni esperes? Truca a la policia!

—Res d’això —vaig dir, estintolant l’esquena a la porta—. Qualsevol intervenció policial provocaria la catàstrofe que tant temeu. —Vaig treure el meu bloc de notes i vaig escriure una paraula en un full—. Això —vaig afegir, lliurant el paper al coronel Emsworth— és el que ens ha dut fins aquí.

—Com ho sabeu? —va dir, bleixant, mentre es deixava caure a la butaca.

—Saber coses forma part del meu ofici, és el que em permet viure.

El veterà romangué sumit en profundes reflexions, estirant-se la barba amb una mà esprimatxada. Després va fer un gest de resignació.

—Bé, si voleu veure en Godfrey, el veureu. No era pas la meva intenció, però vós m’hi obligueu. Ralph, anuncia a Mr. Godfrey i a Mr. Kent que d’aquí a cinc minuts serem allà.

Passat aquest temps, emprenguérem el camí del jardí i ens trobàrem davant la misteriosa caseta que hi havia al final. Un home barbut i de poca estatura ens hi esperava a la porta, amb una expressió de fort esbalaïment al rostre.

—Això és molt precipitat, coronel Emsworth —va dir—. Esguerrarà tots els nostres plans.

—No ho he pogut evitar, Mr. Kent. Ens hi obliguen. Podem veure Mr. Godfrey?

—Sí, s’espera a dins.

L’homenet es va girar i ens féu passar en una àmplia sala d’estar senzillament moblada. Hi havia un home dret d’esquena al foc, i només de veure’l el meu client avançà cap a ell amb la mà estesa.

—Godfrey, amic meu, tenia ganes de veure’t!

Però l’altre el va refusar.

—No em toquis, Jimmie. No te m’acostis. Sí, mira’m bé! No el semblo pas, el brillant soldat de primera Emsworth, de l’esquadró B, oi que no?

Tenia un aspecte certament extraordinari. Es podria ben dir que havia estat un home atractiu, de faccions ben marcades i bronzejades pel sol d’Àfrica, però la superfície cutània presentava unes curioses taques que li havien esblanqueït la pell.

—És per això que no honoro les visites —explicà el jove—. No em fa res de rebre’t, Jimmie, però podies haver vingut sense aquest teu amic. Suposo que hi ha bones raons per a explicar la seva presència aquí, però he de confessar que m’has posat en una situació molt incòmoda.

—Volia assegurar-me de si estaves bé, Godfrey. Et vaig veure aquella nit a la finestra, i no podia pas deixar d’aclarir-ho.

—El vell Ralph em va dir que eres aquí, i no em vaig saber estar de mirar-te d’amagat. Confiava que no em veuries, i vaig haver de córrer al meu catau en sentir que obries la finestra.

—Però, per l’amor de Déu, què et passa?

—Mira, no és pas una història gaire llarga —digué, mentre encenia una cigarreta—. Recordes aquell matí que lluitàvem a Buffelspruit, als afores de Pretòria, a la línia ferroviària de l’est? Te’n vares assabentar que em feriren?

—Sí, m’ho varen dir, però no me’n varen facilitar detalls.

—Tres de nosaltres ens vàrem trobar aïllats dels altres. Era un terreny molt abrupte, com recordaràs. Érem en Simpson —aquell que anomenàvem «Simpson el Calb»—, l’Anderson i jo. Estàvem netejant el lloc de bòers, però ens varen arraconar. Els altres dos moriren. Jo vaig rebre una bala per a elefants a l’espatlla. Tot i això, em vaig mantenir ferm dalt del cavall, i vàrem recórrer uns quants quilòmetres al galop abans no em desmaiés i caigués de la sella.

»Quan vaig recuperar el coneixement ja es feia fosc. Em vaig incorporar, però estava molt dèbil i marejat. Davant la meva sorpresa, hi havia una casa molt a prop, una casa força gran amb una escala ampla i moltes finestres. Feia un fred espantós. Recorda’t d’aquell fred paralitzador que solia fer al capvespre, una mena de fred insuportable i insà, ben diferent de la gelada seca i vigoritzant. Doncs bé, jo estava gelat fins al moll de l’ós, i la meva única esperança de supervivència semblava raure a atènyer aquella casa. Em vaig posar dret com vaig poder i vaig avançar amb dificultats, a penes conscient del que feia. Conservo un vague record d’haver pujat lentament l’escala, entrat per una porta oberta de bat a bat, accedit a una cambra enorme amb diversos llits, i haver-me deixat caure al primer amb un sospir de satisfacció. No era fet, el llit, però això no em va preocupar gens. Vaig tapar el meu cos tremolós amb la roba, i al cap d’un instant ja dormia profundament.

»Era de matí quan em vaig despertar, amb la impressió que en comptes d’aparèixer en un món sensat entrava en un malson extraordinari. El sol d’Àfrica resplendia a través dels enormes finestrals sense cortines, i cada detall de l’ampli dormitori, de parets blanques i desproveït de mobiliari, se’m mostrava amb tota claredat i cruesa. Davant meu hi havia un home petit, com un nan, i de cap inflat i desproporcionat que parlotejava excitadament en holandès, movent unes mans horribles com dues esponges marrons. Darrere seu hi havia un grup de persones que semblaven molt divertides amb la situació, però un calfred em va recórrer el cos quan m’hi vaig fixar. Cap d’elles no era un ésser humà normal. Totes eren deformes, esguerrades o tenien alguna estranya malformació física. Les rialles d’aquelles repugnants monstruositats em glaçaven la sang.

»Aparentment cap d’elles no sabia anglès, però calia aclarir la situació, perquè la criatura de cap gros s’estava enfurismant cada cop més i, llançant uns esgarips salvatges, m’havia posat les mans deformes damunt i m’arrossegava fora del llit malgrat el fluix de sang que em rajava de la ferida. El petit monstre era fort com un brau, i no sé pas què m’hauria fet si un home d’edat avançada i posat autoritari no hagués entrat a la cambra atret pel rebombori. Va dir unes paraules severes en holandès, i el meu perseguidor em va deixar estar. Tot seguit es va girar cap a mi i em va mirar amb una expressió de gran esbalaïment.

»—Com diantre heu vingut aquí? —va preguntar, sorprès—. Espereu un moment! Veig que esteu fatigat i que la ferida que teniu a l’espatlla necessita cura. Sóc metge, i aviat us hauré guarit. Però, home de Déu!, correu un perill més gran aquí que no pas el que hàgiu viscut al camp de batalla. Sou a l’hospital de leprosos, i heu dormit al llit d’un leprós.

»Cal que t’expliqui res més, Jimmie? Llavors em vaig assabentar que davant la proximitat dels combats totes aquelles pobres criatures havien estat evacuades el dia abans. Després, que mentre els britànics avançaven, havien tornat dirigits per aquest home, el seu superintendent mèdic, el qual em va assegurar que, si bé ell es creia immune a la malaltia, no hauria gosat mai de fer el que jo havia fet. Em va instal·lar en una habitació privada, em va tractar amb diligència, i al cap d’una setmana em traslladaven a l’hospital general de Pretòria.

»Vet aquí la meva tragèdia. Vaig esperar contra tota esperança, però va ser quan vaig haver tornat a casa que els terribles senyals que veus a la meva cara em varen anunciar que no me n’havia pas escapat. Què podia fer aleshores? Era en aquesta casa solitària. Teníem dos criats en qui podíem confiar plenament. Hi havia una caseta on jo podia viure. Mr. Kent, que és metge, estava disposat a quedar-se amb mi sota jurament de total discreció. Tot semblava prou senzill, donades aquestes condicions. L’alternativa era espantosa: segregació de per vida entre desconeguts sense cap esperança de reinserció. I calia una discreció absoluta, o fins i tot en aquesta pacífica comarca s’hauria produït un escàndol, i m’haurien condemnat a la perdició. Fins i tot tu, Jimmie…, fins i tot tu havies de romandre en la ignorància. No entenc per què el meu pare ha acabat cedint.

El coronel Emsworth em va assenyalar amb el dit.

—Aquest cavaller m’hi ha obligat. —Va desplegar el full de paper en què jo havia escrit la paraula «lepra»—. He pensat que si en sabia tant com això, més segur seria que ho sabés tot.

—I així és, en efecte —vaig afirmar—. Ja veureu com només se’n derivaran beneficis, de la vostra acció. Tinc entès que l’únic que ha reconegut el pacient és Mr. Kent. Em permeteu que us pregunti, senyor, si sou especialista en aquesta mena de malalties, que tenen, si no m’equivoco, un origen tropical o semitropical?

—En tinc els coneixements ordinaris propis de qualsevol metge de bona formació —va respondre l’home, amb un cert encarcarament.

—No en dubto gens, senyor, de la vostra competència, però estic segur que admetreu que en un cas com el que ara ens ocupa una segona opinió és sempre valuosa. Vós n’heu prescindit, suposo, per por de les pressions per segregar el pacient.

—En efecte —digué el coronel Emsworth.

—Ja la preveia, aquesta situació —vaig explicar—, i he vingut acompanyat d’un amic la discreció del qual és digna de la més absoluta confiança. Una vegada vaig poder-li brindar un servei professional, i ara està sempre disposat a aconsellar-me mes com a amic que com a especialista. Es diu Sir James Saunders.

La perspectiva d’una entrevista amb Lord Roberts no hauria suscitat entusiasme i plaer més elevats en un subaltern inexpert que els que ara es reflectien en el rostre de Mr. Kent.

—Serà per a mi un gran honor —va murmurar.

—Així, doncs, demanaré a Sir James que es presenti aquí. Ara mateix és al cotxe aturat davant la porta de la casa. Mentrestant, coronel Emsworth, potser podríem reunir-nos al vostre despatx, on us facilitaré les explicacions pertinents.

I és arribat en aquest punt que trobo a faltar Watson. Mitjançant preguntes enginyoses i exclamacions admiratives, ara podria elevar la meva simple art, que no és sinó sentit comú sistematitzat, a l’altura del prodigi. Quan relato la meva pròpia història no en disposo d’aquesta ajuda. Tot i això, exposaré el meu procés de deducció tal com vaig fer davant la meva reduïda audiència, que incloïa la mare d’en Godfrey, al despatx del coronel Emsworth.

—Aquest procediment —vaig dir— es basa en la suposició que, quan hom ha eliminat tot allò impossible, el que resta, per molt improbable que sembli, ha de ser la veritat. Pot passar que hi hagi diverses explicacions, en el qual cas es comproven una per una, fins que alguna demostri tenir un suport convincent. Aplicarem ara aquest principi al cas que ens ocupa. Tal com me’l varen presentar al començament, hi havia tres explicacions possibles, a la reclusió o empresonament d’aquest cavaller en un cobert de la propietat del seu pare. Hi havia la possibilitat que estigués amagat per causa d’un crim, o perquè estigués boig i desitgéssiu evitar el seu internament en un manicomi, o perquè tingués una malaltia que exigís la seva segregació. Jo no podia pensar en cap altra solució adient. Calia, doncs, escodrinyar i sospesar aquestes tres teories.

»L’opció criminal no necessitava cap mena d’inspecció. No s’havia informat de cap crim, en aquest districte, d’això n’estava ben segur. Si hi hagués hagut cap delicte encara per descobrir, l’interès més lògic de la família hauria consistit a desfer-se del delinqüent i enviar-lo a l’estranger en comptes de retenir-lo amagat a casa. No encertava a veure cap motiu per a una actitud com aquesta.

»La bogeria era més plausible. La presència d’un segon estadant al cobert suggeria que fos un guardià. El fet que tanqués la porta amb clau en sortir reforçava el supòsit i inspirava la idea de la reclusió. D’altra banda, aquesta reclusió no podia ser pas gaire severa, com ho demostra que el jove n’havia sortit i s’havia acostat a la casa per veure el seu amic. Ja recordareu, Mr. Dodd, com cercava detalls, interrogant-vos per exemple sobre el diari que llegia Mr. Kent. Si hagués estat el Lancet o el British Medicat Journal, m’hauria facilitat la tasca. Però no és pas il·legal retenir un dement en una propietat privada a condició que l’assisteixi una persona qualificada i que se n’hagi informat degudament les autoritats. A què treia cap, doncs, aquell desesperat desig d’intimitat? Tampoc en aquest cas la teoria encaixava amb els fets.

»Quedava la tercera possibilitat, amb la qual, per rara i improbable que fos, tot semblava encaixar. La lepra no és pas inusual a Sud-àfrica. Aquest jove podia haver-la agafat en alguna circumstància extraordinària. Els seus s’enfrontarien a una situació molt compromesa, per tal com desitjarien salvar-lo de la segregació. Calia una discreció absoluta per a evitar la difusió de rumors i la consegüent intervenció de les autoritats. No seria difícil trobar un metge de confiança, si era prou ben pagat, perquè s’ocupés del malalt. No hi hauria motius per a negar la llibertat al pacient, després de fer-se fosc. L’esblanqueïment de la pell és un efecte comú de la lepra. Les coincidències eren moltes…, tantes, que vaig decidir d’actuar com si ja les hagués comprovades en la pràctica. Quan he arribat i m’he adonat que Ralph, l’encarregat de portar el menjar, feia servir guants impregnats de desinfectant, s’han esvaït tots els dubtes. Una sola paraula us ha revelat, senyor, que el vostre secret havia estat descobert, i si l’he escrita en comptes de dir-la de viva veu ha estat per demostrar que la meva discreció era digna de confiança.

Estava acabant aquesta breu anàlisi del cas quan s’obrí la porta i l’austera figura del cèlebre dermatòleg féu acte de presència. Per una vegada, però, les seves hieràtiques faccions s’havien relaxat, i una càlida humanitat li aflorava als ulls. Es dirigí cap al coronel Emsworth i el va agafar de la mà.

—Sovint tinc el deure de portar males notícies, i rara vegada cap de bona —va dir—. Aquesta és una de les més satisfactòries. El vostre fill no té la lepra.

—Com dieu?

—És un cas evident de pseudo-lepra o ictiosi, una afecció escatosa de la pell, desagradable a la vista, pertinaç, però possiblement guarible, i certament no pas infecciosa. Sí, Mr. Holmes, la coincidència és molt notable. Però… se’n podria dir coincidència? No hi deuen intervenir unes forces subtils, de les quals ben poca cosa en sabem? Quina certesa tenim que l’aprensió, que sens dubte ha patit terriblement aquest jove des de la seva exposició al contagi, no pugui provocar un efecte físic que imiti els símptomes de la malaltia que tant es tem? Sigui com sigui, apel·lo a la meva reputació professional… La dama s’ha desmaiat! Crec que Mr. Kent podrà atendre-la mentre no es recuperi d’aquesta sacsejada de joia.





3. LA PEDRA MAZARIN


Li era agradable, al Dr. Watson, de trobar-se un cop més a la desordenada habitació del primer pis de Baker Street, punt d’arrencada de tantes i tan remarcables aventures. Mirava al seu voltant, escrutant els croquis científics penjats a les parets, la taula d’experiments químics, socarrimada per l’àcid, l’estoig del violí repenjat en un racó, la galleda del carbó amb el seu contingut de pipes i tabac. Finalment, els seus ulls es fixaren en el rostre serè i somrient de Billy, el jove però llest i discret vailet que havia contribuït un xic a omplir el buit de soledat i aïllament que envoltava la saturniana figura del genial detectiu.

—Tot sembla igual que sempre, Billy. Tampoc tu no canvies gaire. Confio que puguem dir el mateix d’ell.

Billy adreçà una mirada, no pas mancada d’inquietud, a la porta tancada del dormitori.

—Em penso que és al llit, dormint —va respondre.

Eren les set d’una deliciosa tarda estival, però el Dr. Watson coneixia prou bé la irregularitat d’hàbits del seu vell amic per a no sorprendre-se’n.

—Suposo que és senyal d’un cas…

—Sí, senyor. Hi està treballant amb molt d’afany, últimament. Em preocupa el seu estat de salut. Està més pàl·lid i prim, i amb prou feines menja. Mrs. Hudson li ha preguntat: «Quan voleu que serveixi el sopar, Mr. Holmes?». «A dos quarts de vuit de demà-passat», ha dit ell. Ja el coneixeu, quan està capficat per un cas.

—Sí, Billy, ja el conec.

—Va darrera d’algú. Ahir va sortir caracteritzat de peó que busca feina. Avui era una dona vella. Ja fa un quant temps que em va contractar, i a hores d’ara ja li hauria de saber els costums. —Billy assenyalà amb el dit, somrient, un para-sol molt atrotinat recolzat sobre el sofà—. Això forma part del parament de la vella —va afegir.

—Però… què pretén amb tot això, Billy?

El vailet abaixà el to de veu, com aquell qui comenta grans secrets d’estat.

—No em fa res de dir-vos-ho, senyor, però no us en donaré cap més detall. Es tracta del cas del diamant de la Corona.

—Què? El robatori de les cent mil lliures?

—Sí, senyor. S’han de recuperar. Vaja, fins i tot vàrem tenir aquí el primer ministre i el secretari d’estat asseguts en aquest mateix sofà. Mr. Holmes es va mostrar molt atent amb ells. Els va tranquil·litzar de seguida i els va prometre que hi faria tot el que pogués. Després hi ha també Lord Cantlemere…

—Ah!

—Sí, senyor; ja sabeu el que això significa. És un engreït, senyor, si voleu que us ho digui. Estic força d’acord amb el primer ministre, i no tinc res contra el secretari d’estat, que sembla un home educat i obsequiós, però no puc pas suportar sa senyoria. Mr. Holmes tampoc no el pot veure. Lord Cantlemere no creu en Mr. Holmes, sabeu?, i s’oposava que el contractéssim. Fins i tot preferiria que fracassés.

—I Mr. Holmes ho sap, això?

—Mr. Holmes sempre sap tot allò que cal saber.

—Bé, confiem que no fracassi i que Lord Cantlemere s’equivoqui en els seus pronòstics. Digues-me una cosa, Billy: què hi fa aquella cortina, davant la finestra?

—Mr. Holmes la hi va posar ara fa tres dies. Darrere hi ha una cosa d’allò més curiosa.

Billy s’hi acostà i va descórrer la cortina que ocultava la finestra balconera.

El Dr. Watson no va poder reprimir un crit d’esbalaïment. Tenia, davant, una reproducció perfecta del seu vell amic, amb bata i tot, la cara girada en tres quartes parts cap a la finestra i mirant avall, com si llegís un llibre invisible, mentre que el cos estava enfonsat en una butaca. Billy en va desmuntar el cap i el va sostenir en l’aire.

—El col·loquem en diversos angles, per tal que sembli més real. No gosaria pas tocar-lo, si la persiana no estigués abaixada. Però quan està aixecada, el maniquí es pot veure des del carrer.

—Una vegada ja vàrem fer servir una figura semblant.

—Abans de jo néixer —observà Billy. Va descórrer les cortines de la finestra i va mirar al carrer—. Hi ha gent que ens vigila des de fora. Ara mateix veig un individu darrere una finestra. Comproveu-ho.

Watson acabava de fer un pas quan la porta del dormitori es va obrir i en sortí la llarga i prima silueta de Holmes, amb cara pàl·lida i macilenta, però amb pas i actitud tan àgils com sempre. Amb un simple salt es va arribar fins a la finestra, i abaixà la persiana de bell nou.

—Ja està, Billy —va dir—. La teva vida corria perill, fill meu, i ara com ara no puc pas prescindir de tu. Bé, Watson, és un plaer tornar-vos a veure a la vostra antiga residència. Heu vingut en un moment crític.

—Ja m’ho suposo.

—Te’n pots anar, Billy. Aquest noi és un problema, Watson. Fins a quin punt és justificat que permeti que corri perill?

—Perill de què, Holmes?

—De mort violenta. Espero esdeveniments, aquest vespre.

—Quina mena d’esdeveniments?

—El meu assassinat, Watson.

—Deveu estar de broma, Holmes!

—Ni el meu limitat sentit de l’humor podria elaborar una broma tan brillant com aquesta. Però mentrestant podem passar una estona agradable, no us sembla? Em permeteu l’alcohol? El gasogen i els cigars són al mateix lloc de sempre. Deixeu-me veure-us assegut un cop més a la butaca de costum. Espero que no hàgiu arribat a avorrir la meva pipa i el meu lamentable tabac. Aquests dies, han de suplantar el menjar.

—Però, per què no mengeu?

—Perquè les facultats s’aguditzen amb el dejuni. En qualitat de metge, benvolgut Watson, haureu d’admetre que el subministrament de sang que necessita la digestió en suposa una pèrdua excessiva per al cervell. Jo sóc un cervell, Watson. La resta del cos és un simple apèndix. En conseqüència, és el cervell el que em convé de cuidar.

—Però… i aquest perill de què parlàveu, Holmes?

—Ah, sí. Per si un cas es materialitzés, fóra bo que us gravéssiu a la memòria el nom i l’adreça de l’homicida. Podeu facilitar-los a Scotland Yard, juntament amb els meus millors desitjos i el meu comiat. El nom en qüestió és Sylvius…, comte Negretto Sylvius. Escriviu-lo, home de Déu, escriviu-lo! Moorside Gardens, N.W. Ho teniu?

L’honesta cara de Watson es contreia per la inquietud. Coneixia massa bé els enormes riscs que corria Holmes, i era molt conscient que allò que deia el seu amic més aviat pecava de moderació que no pas d’exageració. Watson era un home inclinat a l’acció, i sabia posar-se a l’altura de les circumstàncies.

—Podeu comptar amb mi, Holmes. Durant un o dos dies no tinc res a fer.

—La vostra ètica no millora, Watson. Heu afegit les mentides als vostres altres vicis. Porteu marcades a la cara totes les exigències del metge ocupat, que consagra a la seva professió cada hora de la seva vida.

—Aquestes exigències no són pas tan importants. Però digueu-me: no podeu fer que l’arrestin, aquest individu?

—Sí, Watson, podria. Això és el que més l’incomoda.

—I per què no ho feu?

—Perquè no sé pas on és, el molt brivall.

—Ah! Billy me n’ha parlat… El robatori de la joia de la Corona!

—Sí, la gran pedra groga de Mazarin. He llançat la xarxa i he atrapat el peix. Però encara no he recuperat la joia. De què serveix agafar-los? Podem convertir el món en un lloc millor si els pengen dels turmells. Però no és pas això el que jo vull, sinó la pedra.

—I aquest comte Sylvius és un dels peixos?

—Sí, i és un tauró. Mossega. L’altre és Sam Merton, el boxador. No és pas un mal tipus, aquest Sam, però el comte l’ha utilitzat. Sam no és cap tauró, sinó un enorme i estúpid gobi amb cap de toro. Tanmateix, també ha caigut a la xarxa.

—On és el comte Sylvius?

—Avui al matí l’he tingut al costat. Ja m’heu vist algun cop disfressat de vella, Watson. Crec que no he representat mai un paper més convincent. Fins i tot m’ha recollit el para-sol. «Per servir-la, senyora», ha dit, mig en italià, amb les exquisides maneres del sud en el costat bo, però amb un dimoni encarnat en el dolent. La vida és plena d’esdeveniments trivials, Watson.

—Podia haver acabat en tragèdia.

—Bé, potser sí. L’he seguit fins al vell taller de Straubenzee, a Minories. Straubenzee va inventar l’escopeta d’aire comprimit, una arma molt efectiva, segons tinc entès, i juraria que ara m’està encanonant des de la finestra de l’altra banda del carrer. Heu vist el maniquí? És clar, Billy us l’ha mostrat. Doncs bé, pot rebre una bala al seu magnífic cap en qualsevol moment. Ah, Billy, què hi ha?

El noi havia comparegut a l’habitació portant una targeta en una safata. Holmes la va llegir amb les celles arquejades i un somriure divertit.

—És del nostre home. Poc m’ho esperava, això. Agafem el toro per les banyes, Watson! Un home de sang freda. Possiblement haureu sentit a parlar de la seva reputació com a caçador de caça major. Jo seria un triomfal colofó a la seva excel·lent trajectòria esportiva si pogués ficar-me al sarró. Això és una prova que em sent molt a prop dels talons.

—Crideu la policia.

—És probable que ho faci, però no pas encara. Serieu tan amable de mirar discretament per la finestra, Watson, i comprovar si hi ha algú esperant al carrer?

Watson va espiar cautelosament des de la vora de la cortina.

—Si, hi ha un tipus d’aspecte brutal davant la porta.

—Deu ser Sam Merton…, el fidel però neci Sam. On és aquest cavaller, Billy?

—Al vestíbul, senyor.

—Fes-lo pujar quan soni el timbre.

—Sí, senyor.

—Si jo no sóc a la sala, fes-lo passar igualment.

—Molt bé, senyor.

Watson esperà que es tanqués la porta, i llavors es girà, impacient, cap al seu company.

—Escolteu-me un instant, Holmes, això és senzillament impossible. És un home desesperat, que no s’aturarà per res. Pot haver vingut a matar-vos.

—No em sorprendria gens.

—Insisteixo a quedar-me amb vós.

—Només aconseguiríeu de fer nosa.

—A ell?

—No, estimat amic…, a mi.

—Bé, sigui com sigui, no puc pas deixar-vos sol.

—Sí, que podeu, Watson. I ho fareu, perquè no heu fallat mai en cap de les vostres actuacions. Estic segur que representareu el vostre paper fins al final. Aquest home ha vingut a complir el seu objectiu, però pot ser que satisfaci el meu. —Holmes va treure el seu bloc de notes i hi escriví unes línies—. Agafeu un cotxe a Scotland Yard i lliureu això a Youghal, del C.I.D. Torneu amb la policia. Assistireu a l’arrestament de l’individu que espera a baix.

—Ho faré amb molt de gust.

—Abans no torneu hauré tingut prou temps per a esbrinar on és la joia. —Va accionar el timbre—. Em penso que sortirem pel dormitori. Aquesta segona sortida és d’allò més útil. Preferiria observar el tauró sense que em veiés, i disposo, com recordareu, d’una forma de fer-ho.

Fou, per tant, en una estança buida on, Billy, un minut després, féu passar el comte Sylvius. El cèlebre tirador, caçador i home de món era un tipus bru i corpulent, amb un enorme bigoti negre que ombrejava una boca cruel, de llavis prims, coronada per un nas llarg i corbat, com el bec d’àliga. Anava ben vestit, però l’esplèndida corbata, la resplendent agulla i els llampants anells que duia li conferien un aspecte extravagant. Quan la porta es va tancar darrere seu, esguardà tot volt amb ulls espantats i ferotges, com aquell qui sospita d’un parany a cada racó. Llavors se sobresaltà bruscament en veure el cap impassible i el coll de la bata sobresortint de la butaca situada davant la finestra. Al començament, la seva expressió denotava un esbalaïment absolut. Després es va encendre una guspira de funesta esperança als seus ulls negres i assassins. Féu una nova mirada al seu voltant per assegurar-se que no hi havia testimonis, i tot seguit, de puntetes i amb el gruixut bastó mig alçat, s’aproximà a la silenciosa figura. Ja s’ajupia per fer l’últim salt i descarregar el cop quan una veu freda i sarcàstica el saludà des de la porta oberta del dormitori:

—Que el trencareu, comte! Que el trencareu!

L’assassí es va girar, titubant, amb la sorpresa pintada a les convulses faccions. Un instant va mig aixecar el pesant garrot de bell nou, com si volgués traslladar la seva violència de l’efígie a l’original, però hi havia alguna cosa, en aquells ulls grisos i serens i en aquell somriure burleta, que el convidà a abaixar el braç.

—Una autèntica obra d’art, no us sembla? —digué Holmes, avançant caç al maniquí—. Tavernier, el modelador francès, n’és l’autor. És tan bo fent escultures de cera com el vostre amic Straunbezee fabricant escopetes d’aire comprimit.

—Escopetes d’aire comprimit, senyor? De què em parleu?

—Deixeu el barret i el bastó damunt la tauleta auxiliar. Gràcies! Seieu, si us plau. Tindríeu la gentilesa de treure-us de sobre també el revòlver? Oh, molt bé, si preferiu seure-hi a sobre… La vostra visita és certament molt oportuna, perquè tenia moltes ganes de compartir una xerrada de cinc minuts amb vós.

El comte va corrugar les celles, espesses i amenaçadores.

—També jo desitjava tenir unes paraules amb vós, Holmes. És per això que he vingut. No negaré pas que duia també la intenció d’atacar-vos.

Holmes recolzà una cama sobre el cantó de la taula.

—Ja m’imaginava que us voltava una idea semblant pel cap —va dir—. Però, quin motiu tenen aquestes atencions personals?

—Perquè ja m’heu posat massa entrebancs en el camí. Perquè heu enviat agents darrere meu per vigilar-me.

—Agents? Us asseguro que no…

—Romanços! Jo també he fet que els seguissin. A aquest joc hi poden jugar dos, Holmes.

—Ja sé que és una fotesa, comte Sylvius, però us agrairia que em tractéssiu com em correspon, quan us adreceu a mi. Ja us fareu càrrec que, donada la meva rutina de treball, podria tenir franquesa amb mitja galeria de galifardeus, i estareu d’acord amb mi que les excepcions són injustes.

—Molt bé, Mr. Holmes, com vulgueu.

—Excel·lent! Però us asseguro que esteu equivocat respecte als agents que m’atribuïu.

El comte Sylvius va riure amb desdeny.

—Les altres persones poden ser tan observadores com vós. Ahir hi havia un home vell i esportiu. Avui era una dona d’edat avançada. No m’han tret l’ull de sobre en tot el dia.

—És tot un compliment per part vostra. El vell baró Dowson va declarar la nit abans de ser penjat que, en el meu cas, allò que havia guanyat la justícia ho havia perdut el teatre. I ara sou vós qui elogieu les meves modestes caracteritzacions!

—Voleu dir que éreu…, éreu vós mateix?

Holmes va arronsar les espatlles.

—Podeu veure en aquell racó el para-sol que tan amablement em vàreu recollir a Minories abans no comencéssiu a sospitar.

—Si ho hagués sabut, us ben juro que no hauríeu…

—No hauria tornat a veure aquesta llar humil. N’era ben conscient, d’això. Tots hem desperdiciat oportunitats que més tard ens han sabut greu. Com sol passar, no m’heu pogut reconèixer, i aquí estem a hores d’ara!

Les poblades celles del comte s’ajuntaren encara més sobre els seus ulls amenaçadors.

—El que dieu només contribueix a empitjorar les coses. No eren agents vostres, sinó vós mateix, maleït comediant manefla! Heu d’admetre que m’heu estat perseguint. Per què?

—Vinga, vinga, comte! Vós heu matat lleons a Algèria…

—I què?

—Per què ho fèieu?

—Per què? Per l’esport…, per l’emoció…, pel perill!

—I, sens dubte, per alliberar el país d’una plaga.

—Exacte!

—Les meves raons expressades amb poques paraules!

El comte es posà dret d’un salt, i va desplaçar instintivament una mà cap a la butxaca de l’armilla.

—Seieu, senyor, si us plau! Hi havia una altra raó, més pràctica. Vull aquell diamant groc!

El comte Sylvius es reclinà a la butaca amb un somriure maliciós.

—No em digueu! —va exclamar.

—Ja ho sabíeu, que si us seguia era per això. El veritable motiu de ser aquí aquesta nit és constatar tot el que sé d’aquest assumpte i fins a quin punt us convé d’eliminar-me. Bé, jo diria que, des del vostre punt de vista, la meva eliminació és absolutament essencial, perquè ho sé tot, llevat d’un únic detall que espero que em revelareu.

—Oh, de debò? I quin és aquest detall que us falta?

—On és el diamant de la Corona actualment.

El comte fità el seu interlocutor amb interès.

—Oh, és això el que voleu saber, oi? Com diantre podria dir-vos jo on és el diamant?

—Podeu, i m’ho direu.

—I tant!

—No proveu d’enganyar-me, comte Sylvius. —Els ulls de Holmes escrutaven el rostre del visitant mentre es contreien i s’encenien fins a semblar dues amenaçadores puntes d’espasa—. Esteu fet completament de vidre. Veig fins a l’últim racó de la vostra ment.

—Aleshores, naturalment, deveu veure on és el diamant!

Holmes picà de mans, divertit, i assenyalà amb un dit acusador.

—Això vol dir que ho sabeu. Ho acabeu d’admetre!

—Jo no admeto res!

—Ara, comte, si us mostreu raonable podrem fer tractes. Si no, podríeu sortir-ne malparat.

El comte Sylvius alçà els ulls al sostre.

—I pensar que heu estat vós qui ha parlat d’engany! —va exclamar.

Holmes se’l va mirar pensarosament, com un mestre d’escacs meditant un moviment coronador. Tot seguit obrí el calaix de la taula i en va treure un bloc de notes molt gruixut.

—Sabeu que hi tinc, en aquesta llibreta?

—No, senyor, no ho sé!

—Vós!

—Jo?

—Sí, senyor, vós! Aquí hi consta tot sobre vós…, cada acció de la vostra vil i perillosa vida.

—Maleït sigueu, Holmes! —cridà el comte, amb ulls esbatanats—. La meva paciència té un límit!

—Tot és aquí dins, comte. Els fets reals relatius a la mort de la vella Mrs. Harold, que us va deixar la finca Blymer, amb la qual us vàreu dedicar a especular sense dilació.

—Esteu de broma?

—I la biografia completa de Miss Minnie Warrender.

—Prou! No n’heu de fer res, d’això!

—Hi ha molt més, encara, comte. Aquí tenim el robatori al tren de luxe, a la Riviera, esdevingut el 13 de febrer de 1892. Vet aquí el xec oblidat aquell mateix any al Crèdit Lyonnais.

—No, en això us equivoqueu.

—Però encerto en tota la resta! Ara, comte, imagineu-vos que esteu jugant a cartes. Quan l’adversari té tots els trumfos a la mà, plegar estalvia temps.

—Què té a veure tota aquesta xerrameca amb la joia de què parlàveu?

—Calma, comte. Reprimiu la vostra ànsia! Deixeu-me arribar fins al fons de la qüestió a la meva mediocre manera. Tinc tot això contra vós, però, sobretot, en el cas del diamant de la Corona, tinc proves concretes que us inculpen a vós i al vostre toro de lídia.

—De debò?

—Conec el cotxer que us va portar fins a Whitehall i el cotxer que us va dur de tornada. Conec el conserge que us va veure al costat de la vitrina. Conec Ikey Sanders, que es va negar a tallar-la a requeriment vostre. Ikey us ha delatat, i el joc ha arribat a la seva fi.

Les venes del front del comte estaven inflades. Tenia les mans, morenes i peludes, serrades en un gest de reprimida emoció. Va provar d’enraonar, però les paraules no li sortien de la boca.

—Aquesta és la mà que jugaré —anuncià Holmes—. Deixo les cartes descobertes damunt la taula, però en falta una: el rei de diamants. No sé pas on és, la pedra.

—Ni ho sabreu mai…

—No? Vinga, sigueu raonable, comte. Considereu la situació. Us passareu vint anys tancat a la presó, i Sam Merton també. Quin benefici en traureu, del diamant? Cap ni un. Però si me’l lliureu…, bé, podria empescar-me alguna trampa. No ens interesseu, ni vós ni Sam. És la pedra, el que volem. Doneu-me-la, i pel que fa a mi podreu moure-us lliurement a condició que d’ara endavant sigueu honrat. Si cometeu cap altra relliscada…, bé, serà l’última. Però aquesta vegada la meva missió consisteix a aconseguir la pedra, no pas a vós.

—I si m’hi nego?

—Bé, aleshores… hauré de conformar-me amb vós, en comptes de la pedra.

Billy acabava de comparèixer en resposta a la trucada de timbre.

—Em penso, comte, que fóra bo comptar amb la presència de Sam, en aquesta reunió. Al capdavall, és lícit que els seus interessos hi siguin representats. Billy, trobaràs un cavaller lleig i gros davant la porta del carrer. Demana-li que pugi.

—I si no vol, senyor?

—No empris la violència, Billy. No hi siguis descortès. Si li dius que el comte Sylvius el requereix aquí, pujarà.

—Què us proposeu de fer, ara? —preguntà el comte, així que Billy hagué desaparegut.

—El meu amic Watson era amb mi poc abans que arribéssiu. Li comentava que tinc un tauró i un gobi atrapats a la meva xarxa. Ara estiro la xarxa i tots dos pugen alhora.

El comte s’havia aixecat de la cadira amb una mà darrere l’esquena. Holmes agafava fort un objecte que sortia de la butxaca de la seva bata.

—Us asseguro que no morireu pas al llit, Holmes.

—Se m’ha acudit sovint la mateixa idea. Té gaire importància, això? Al capdavall, comte, és més probable que el vostre èxit sigui perpendicular que no pas horitzontal. Però aquestes prediccions del futur són molt pessimistes. Per què no ens lliurem al gaudi desfermat del present?

Una sobtada guspira de brutalitat aflorà als ulls negres i amenaçadors del criminal. La silueta de Holmes semblava augmentar d’alçada com més esdevenia tensa i amatent.

—No us servirà de res grapejar el revòlver, amic meu —va advertir, amb veu tranquil·la—. Prou sabeu que no gosaríeu pas fer-lo servir, ni tan sols en cas de tenir temps de treure’l. Els revòlvers són armes brutes i sorolloses, comte. És millor fer servir una escopeta d’aire comprimit. Ah!, crec que ja sento les passes del vostre apreciat company. Bona tarda, Mr. Merton. Fa una mica de fresca, al carrer, oi?

El boxador professional, un jove de constitució robusta de cara estúpida, obstinada i faccions anguloses, s’havia aturat al llindar de la porta, mirant tot volt amb una expressió desconcertada. El posat elegant de Holmes era una nova experiència per a ell i, tot i que li semblava vagament hostil, no sabia com posar-s’hi. Es girà cap al seu company, més murri, a la recerca d’ajuda.

—Què passa ara, comte? Què vol aquest home? —va preguntar, amb una veu gruixuda i estrident.

El comte arronsà les espatlles, i va ser Holmes qui respongué.

—Per resumir-ho amb poques paraules, Mr. Merton, us diré que el joc s’ha acabat.

El boxador adreçava encara els comentaris al seu soci.

—Que potser prova de fer-se el graciós, aquest home? No estic de gaire bon humor.

—No, suposo que no —va dir Holmes—. Crec poder-vos prometre que encara estareu de pitjor humor més avançat el vespre Ara escolteu-me, comte Sylvius. Sóc un home ocupat i no puc perdre temps. Entraré en aquest dormitori. Us prego que durant la meva absència us sentiu com a casa vostra. Podeu explicar al vostre amic la situació sense l’embaràs que suposa la meva presència. Provaré d’interpretar Hoflmann Barcarolle al violí. Tornaré d’aquí a cinc minuts per conèixer la vostra resposta. Heu entès bé les dues alternatives, veritat? Recuperem la pedra, o bé ens hem de conformar amb tenir-vos a vós?

Holmes es retirà, recollint el violí del racó tot de passada. Instants després, les prolongades i estridents notes de la melodia més obsessiva arribava nítidament a través de la porta tancada del dormitori.

—Què passa, doncs? —inquirí Merton, impacient, quan el seu company es girà cap a ell—. En sap res, de la pedra?

—El condemnat en sap més que no voldríem, però no estic pas segur que ho sàpiga tot.

—Déu meu! —El rostre del boxador, de color d’oliva, prengué una tonalitat més pàl·lida.

—Ikey Sanders ens ha delatat.

—Ha estat ell, doncs, eh? Li faré una cara nova quan l’enxampi.

—Això no ens servirà pas de gran cosa. Cal que decidim què fem.

—Un moment —va dir el lluitador, mirant la porta del dormitori, amb recel—. Aquest home és molt llest. Voleu dir que no ens està escoltant?

—Com pot sentir-nos amb aquesta música tan estrident?

—Teniu raó. Potser hi ha algú amagat darrere les cortines. N’hi ha massa, de cortines, en aquesta habitació.

Mentre observava al seu voltant, va veure de sobte la figura davant la finestra, i es quedà clavat mirant-se-la i assenyalant amb el dit, massa astorat per a parlar.

—No pateixis, només és un ninot —va explicar el comte.

—Una imitació, oi? Vaja, m’ha ben espantat! És el seu perfecte retrat, amb bata i tot. Però aquestes cortines, comte…

—Oh, deixa-les estar, les cortines! Estem perdent el temps, i no en tenim pas gaire. Ens pot enviar a la garjola, per aquesta maleïda pedra.

—Ja ho crec que pot!

—Però ens deixarà tranquils si li diem on és.

—Què? I deixarem escapar cent mil lliures?

—Hem de triar.

Merton es gratà una patilla.

—Està sol, aquí dins. Liquidem-lo. Si tingués el llum apagat, no hauríem de preocupar-nos de res.

El comte brandà el cap negativament.

—Va armat i ho té tot previst. Si li disparàvem, no crec pas que en poguéssim fugir, d’un lloc com aquest. A més, és molt probable que la policia conegui totes les proves que té. Ep! Què ha estat, això?

Se sentí un soroll sord que semblava venir de la finestra. Ambdós homes varen girar el cap, però tot estava tranquil. Llevat de l’estranya figura asseguda a la butaca, la sala era buida.

—Venia del carrer —observà Merton—. Ara escolteu-me, amo. Vós sou el cervell de l’operació. Segur que se us acudirà alguna cosa per a sortir d’aquí. Si la violència no serveix, sou vós qui ha de decidir què fem.

—He engalipat tipus més espavilats que aquest —va respondre el comte—. La pedra és aquí, a la meva butxaca secreta. No em vull arriscar a deixar-la enlloc. Pot sortir d’Anglaterra aquesta mateixa nit i ser tallada en quatre trossos a Amsterdam abans de diumenge. Ell no en sap res, de Van Seddar.

—Em pensava que Van Seddar marxaria la setmana que ve.

—Aquesta era la intenció. Però ara ha de sortir amb el primer vaixell. Un de nosaltres dos haurà d’esmunyir-se amb la pedra i fer cap a Lime Street a avisar-lo.

—Però el doble fons encara no és a punt.

—Bé, haurà de portar-la tal com està i intentar-ho. No podem perdre ni un minut més.

Es va interrompre de nou, amb la sensació de perill, instintiva en els caçadors esportius, i va mirar la finestra fixament. Sí, el soroll sord que havien sentit devia venir del carrer.

—Pel que fa a Holmes —prosseguí—, podem enganyar-lo amb facilitat. El condemnat no ens arrestarà pas, si pot aconseguir la joia. Doncs bé, li prometrem la pedra. Li’n donarem una pista falsa, i quan descobreixi que és falsa el diamant ja serà a Holanda i nosaltres haurem abandonat el país.

—Això ja m’agrada més! —exclamà Sam Merton, amb un somriure maliciós.

—Vés-li a dir a l’holandès que es bellugui. Jo em quedaré a enraonar amb aquest xitxarel·lo i li vendré una confessió falsa. Li diré que la pedra és a Liverpool. Quin carat de música estrident! Està acabant amb els meus nervis! Quan se n’adoni, que la joia no és a Liverpool, ja se n’hauran fet quatre parts i nosaltres serem en alta mar. Vine, surt de la visual d’aquell pany. Mira, la pedra la duc aquí.

—Em pregunto com us atreviu a portar-la a sobre.

—On podria estar més segura? Si nosaltres la vàrem poder treure de Whitehall, algú altre podria endur-se-la de casa meva.

—Deixeu-me-la veure.

El comte Sylvius adreçà una mirada un xic recelosa al seu soci, i refusà la mà bruta que aquest li estenia.

—Què…, què us penseu? Que us la vull prendre? Escolteu-me, senyor, ja en començo a estar cansat, dels vostres procediments.

—D’acord, d’acord, no t’ho prenguis malament, Sam. No ens ho podem pas permetre de discutir. Acosta’t a la finestra, si vols contemplar aquesta bellesa en tota la seva esplendor. Exposa-la a la llum. Té!

—Gràcies!

D’un simple salt, Holmes es va aixecar de la butaca del maniquí i va escopsar la pedra preciosa. Ara la tenia en una mà, mentre que amb l’altra apuntava amb un revòlver al cap del comte. Els dos rufians varen fer un pas enrere, muts d’estupefacció. Abans que es recuperessin de la impressió, Holmes accionà el timbre elèctric.

—No vull violència, cavallers, us ho prego! Tingueu consideració amb el mobiliari! Cal que quedi ben clar que esteu en una posició irreversible. La policia us espera a baix.

El desconcert del comte superava la ràbia i la por que sentia.

—Però com diantre…? —va murmurar, amb un fil de veu.

—La vostra sorpresa és molt natural. Ignoràveu que una segona porta del meu dormitori dóna darrere d’aquesta cortina. Temia que m’haguéssiu sentit, quan he retirat el maniquí, però la sort m’ha vingut de cara. Això m’ha brindat l’oportunitat d’escoltar la vostra interessant conversa, que hauríeu lamentablement canviat si haguéssiu estat conscients de la meva presència.

El comte féu un gest de resignació.

—Ens heu vençut, Holmes. Crec que sou el dimoni en persona.

—No us equivoqueu pas de gaire, de tota manera —replicà Holmes, amb un amable somriure.

La limitada intel·ligència de Sam Merton a penes havia començat a fer-se càrrec de la situació. Ara, en sentir la fressa de passes provinent de l’escala, trencà per fi el seu silenci.

—La policia! —va exclamar—. Però… i aquest fotut violí? Encara el sento.

—En efecte —va respondre Holmes—. Teniu molta raó. Deixeu que soni! Aquests gramòfons moderns són un bon invent.

Es produí una irrupció de policies, els quals col·locaren les manilles als delinqüents i se’ls endugueren al cotxe. Watson es quedà a enraonar amb Holmes, i el felicità per aquesta nova fulla afegida als seus llorers. Una vegada més, la seva conversa fou interrompuda per l’impertorbable Billy, amb una targeta de visita a la safata.

—Lord Cantlemere, senyor.

—Fes-lo passar, Billy. És l’eminent par que representa els interessos més alts —anuncià Holmes—. És una persona excel·lent i molt lleial, però milita més aviat en l’antic règim. Cal que el tranquil·litzem? Podem arriscar-nos a prendre’ns una petita llibertat? És de suposar que no sàpiga res del que ha passat.

La porta es va obrir per donar pas a un personatge prim i auster, cantellut de cara i amb uns bigotis caiguts semivictorians d’ufanosa negror que amb prou feines s’adeien amb les espatlles arrodonides i l’aspecte feble. Holmes se li acostà amb expressió afable i encaixà una mà insensible.

—Com esteu, Lord Cantlemere? Fa fred, per l’època de l’any que som, però aquí dins fa més aviat calor. Voleu donar-me l’abric?

—No, gràcies, no me’l penso pas treure.

Holmes deixà la seva mà, insistent, damunt la màniga del nouvingut.

—Permeteu-me, si us plau! El meu amic, el Dr. Watson, pot assegurar-vos que aquests canvis de temperatura són francament insans.

Sa senyoria se’n va deseixir amb una certa impaciència.

—Estic prou còmode, senyor. No tinc cap intenció de quedar-me. Només he vingut a assabentar-me de com progressa la vostra decebedora tasca.

—És difícil…, molt difícil.

—Ja m’ho imaginava, que us en seria.

Hi havia una sornegueria evident, en les paraules i l’actitud del vell noble.

—Tothom descobreix les seves pròpies limitacions, Mr. Holmes, però això, si més no, ens cura de la feblesa de l’autosuficiència.

—Sí, senyor, m’ha deixat molt perplex.

—No ho dubto.

—Especialment en un aspecte. Potser vós podríeu ajudar-m’hi.

—És una mica tard per a demanar-me consell. Em pensava que disposàveu dels vostres propis mètodes, autosuficients. Tot i així, estic disposat a ajudar-vos.

—Mireu, Lord Cantlemere, no hi ha dubte que podem encausar els autèntics lladres.

—Quan els hàgiu agafat.

—Exacte. Però la qüestió és la següent: com podem procedir contra l’encobridor?

—No us sembla una qüestió un xic prematura?

—No, com no ho és tenir els nostres plans a punt. Digueu-me, què consideraríeu com a prova definitiva contra l’encobridor?

—La possessió efectiva de la joia.

—El faríeu arrestar, per això?

—Sens dubte.

Holmes rarament reia, però aquesta vegada ho va fer com mai el seu amic Watson no l’hi havia vist.

—En aquest cas, benvolgut senyor, em trobo amb la dolorosa necessitat de recomanar el vostre arrest.

Lord Cantlemere es va enfadar molt. Una flamarada d’indignació aflorà a les seves galtes.

—Us preneu una llibertat excessiva, Mr. Holmes. En cinquanta anys de vida oficial no puc recordar un cas semblant. Sóc un home ocupat, senyor meu, estic ficat en assumptes molt importants, i no tinc ni temps ni gust per a bromes estúpides. Us diré amb tota franquesa, senyor, que no he confiat mai en les vostres facultats, i que sempre he cregut que l’afer hagués estat molt més segur en mans del cos oficial de policia. La vostra conducta confirma totes les meves conclusions. Tinc l’honor, senyor, de desitjar-vos una bona nit.

Holmes havia canviat ràpidament de posició i es trobava ara entre la porta i el prohom.

—Un moment, senyor —va dir—. Sortir d’aquí portant la pedra Mazarin seria un delicte més greu que la seva possessió provisional.

—Senyor, això és intolerable! Deixeu-me passar!

—Fiqueu-vos la mà a la butxaca dreta de l’abric.

—Què voleu dir amb això, senyor?

—Vinga, vinga, feu el que us demano.

Un instant després l’atònit prohom parpellejava i quequejava, amb la gran pedra groga a la seva mà tremolosa.

—Què? Què? Com pot ser això, Mr. Holmes?

—Disculpeu-me, Lord Cantlemere, us ho prego! —exclamà Holmes—. El meu vell amic, aquí present, us dirà que tinc el cruel hàbit de fer bromes pesades. I també que no sé mai resistir-me a una situació dramàtica. M’he pres la llibertat —la grandíssima llibertat, ho admeto— de ficar la pedra a la vostra butxaca al començament de la nostra entrevista.

El vell noble desvià la mirada de la joia i l’adreçà al somrient rostre que el contemplava.

—Senyor, estic ben desconcertat. Però…, sí…, certament és la pedra Mazarin. Us quedem molt agraïts, Mr. Holmes. El vostre sentit de l’humor pot ser, com vós mateix reconeixeu, un xic retorçat, i la demostració que m’heu fet força inoportuna, però haig de retirar, si més no, les crítiques que hagi pogut fer de les vostres sorprenents aptituds professionals. Però, com…?

—El cas està només mig resolt; els detalls poden esperar. No dubto pas, Lord Cantlemere, que el plaer amb què comunicareu aquest feliç desenllaç al distingit cercle a què pertanyeu atenuarà d’alguna manera l’efecte de la meva broma. Billy, acompanya sa senyoria fins a la porta, i digues a Mrs. Hudson que li agrairia que preparés un sopar per a dues persones tan aviat com pugui.





4. ELS TRES FRONTONS


No crec pas que cap de les meves aventures al costat de Mr. Sherlock Holmes s’encetés de forma tan abrupta, o tan espectacular, com la que associo amb els tres frontons. No havia vist Holmes des de feia dies, i no tenia idea de la nova via que seguien les seves activitats. Aquell matí, però, estava d’un humor comunicatiu, i jo tot just acabava d’instal·lar-me a la butaca entapissada d’un costat de la llar de foc, mentre que ell s’havia arrupit amb la pipa a la boca al seient oposat, quan arribà el nostre visitant. Si dic que arribà un brau enfollit, farà una impressió més clara del que va passar.

La porta s’havia obert de cop, i un negre gegantí va irrompre a la sala. Hauria estat un personatge còmic si no hagués estat pel terrorífic aspecte, perquè duia un vestit de quadres grisos molt llampant i una corbata de color salmó. Estirava una cara ampla i un nas camús cap endavant, mentre els seus ulls, negres i sinistres, ens escrutaven alternadament.

—Qui de vós, cavallers, és Mestre Holmes? —va preguntar.

Holmes aixecà la pipa amb un somriure lànguid.

—Oh, sou vós, oi? —exclamà el nostre visitant, mentre s’acostava amb pas vigorós i amenaçador vorejant la taula—. Escolteu-me bé, Mestre Holmes, cal que deixeu els altres tranquils. Deixeu que l’altra gent s’ocupi dels seus propis assumptes. Ho heu entès bé, Mestre Holmes?

—Continueu, si us plau —respongué Holmes—. Això va molt bé.

—Ah!, o sigui que va molt bé, oi? —va fer el salvatge, amb un grunyit—. Doncs no anirà tan bé si us haig d’estovar una mica. Ja he tractat altra gent de la vostra mena abans, i no se’ls veia pas gaire bé després de passar per les meves mans. Mireu això, Mestre Holmes!

L’home va exhibir un puny enorme sota el nas mateix del meu amic.

Holmes el va examinar atentament amb un aire de gran interès.

—Ja ho teníeu, això, quan vàreu néixer? —va preguntar—. O potser ho heu aconseguit a base d’entrenament?

Potser va ser la gèlida fredor del meu amic, o tal volta el lleu soroll que vaig fer en recollir l’atiador. En tot cas, l’actitud del nostre visitant esdevingué més discreta.

—Bé, ja us ho he advertit —va dir—. Tinc un amic interessat en el cas Harrow —ja sabeu a què em refereixo—, i no li fa cap gràcia que vós us hi fiqueu pel mig. Ho heu entès? Vós no sou pas la llei, i jo tampoc, i si us hi fiqueu estaré preparat per a rebre-us. No ho oblideu, això.

—Ja fa temps que us volia conèixer —va replicar Holmes—. No us demanaré pas que segueu, perquè no m’agrada la vostra olor, però no sou pas Steve Dixie, el boxador?

—Així em dic, Mestre Holmes, i vos mateix podreu comprovar-ho si me’n doneu motius.

—És justament l’últim que necessiteu —digué Holmes, mirant la sinistra boca del seu interlocutor—. Però va ser l’assassinat del jove Perkins davant del Holbom Bar… Com? Ja marxeu?

El negre retrocedia, amb una expressió circumspecta a la cara.

—No penso pas escoltar-vos —va dir—. Què hi tinc a veure, amb aquest tal Perkins, Mestre Holmes? Jo m’estava entrenant al Bull Ring de Birmingham, quan aquell xicot es va ficar en un embolic.

—Sí, això, ja ho explicaràs al jutge, Steve —respongué Holmes—. Us he estat vigilant, a tu i a Barney Stockdale…

—Que Déu m’ajudi! Mestre Holmes…

—Ja n’hi ha prou. Pots marxar. Ja t’enxamparé quan vulgui.

—Adéu-siau, Mestre Holmes. Espero que no em guardareu pas rancor, per aquesta visita.

—Ho faré, llevat que em diguis qui t’ha enviat.

—Bé, no és pas cap secret, Mestre Holmes. Ha estat el mateix cavaller que acabeu d’esmentar.

—I qui l’hi ha ficat, a ell?

—Que Déu m’empari. No ho sé pas, Mestre Holmes. Només m’ha dit: «Steve, vés a veure Mr. Holmes, i digues-li que la seva vida corre perill si fica el nas en el cas Harrow». Això és tot.

Sense esperar cap més pregunta, el nostre visitant abandonà la sala quasi tan precipitadament com havia entrat. Holmes va llençar la cendra de la pipa amb una rialleta.

—M’alegra que no us hàgiu vist obligat a trencar aquest cap de fusta Watson. He observat les vostres maniobres amb l’atiador. Però és més aviat un individu inofensiu, un infant gros, musculat, estúpid i fanfarró, que s’acovardeix fàcilment com heu pogut constatar. És un dels membres de la banda de Spencer John, i ha participat recentment en unes quantes feines brutes que aclariré quan disposi de temps. El seu cap més immediat, Barney, és una persona més astuta. Estan especialitzats en assalts, intimidacions i tasques per l’estil. El que m’interessa saber és: qui hi ha darrere seu aquesta vegada?

—Però, per què volen intimidar-vos?

—És pel cas Harrow Weald. El que acaba de passar m’impulsa a investigar el tema, perquè que algú es prengui tantes molèsties per mantenir-me’n allunyat vol dir que hi ha coses interessants.

—Però… de què va el cas?

—Em disposava a explicar-vos-ho quan s’ha esdevingut aquesta còmica interrupció. Això és una nota de Mrs. Maberley. Si teniu l’amabilitat d’acompanyar-me, li enviarem un telegrama i l’anirem a veure tot seguit.

«Distingit Mr. Sherlock Holmes»: (vaig llegir)

«He viscut una sèrie d’estranys incidents relacionats amb aquesta casa, i apreciaria molt el vostre consell. Em trobareu a casa demà a qualsevol hora del dia. El meu domicili és a poca distància a peu de Weald Station. Crec que el meu difunt marit, Mortimer Maberley, va ser un dels vostres primers clients.

Ben atentament,

Mary Maberley».



L’adreça era «The Three Gables, Harrow Weald».

—Doncs és això! —va exclamar Holmes—. I ara, si em podeu dedicar el vostre temps, Watson, ens posarem en camí.

Un curt trajecte amb ferrocarril, i un d’encara més breu amb cotxe, ens varen dur fins a la casa, un edifici de maó i fusta situat al bell mig d’una finca de gespa silvestre. Tres petites projeccions sobre les finestres de dalt eren un modest intent de justificació del nom de la propietat: els Tres Frontons. S’estenia darrere un bosquet de pins malenconiosos i a mig créixer, i l’aspecte general de l’indret era trist i depriment. Tot i això, l’interior de la casa era ben moblat, i la dama que ens va rebre era una dona gran encantadora, que evidenciava un alt grau de refinament i cultura.

—Recordo bé el vostre marit, senyora —va dir Holmes—, encara que ja han passat molts anys d’ençà que va requerir els meus serveis, en un cas bastant trivial.

—Probablement us serà més familiar el nom del meu fill Douglas.

Holmes va mirar la nostra amfitriona amb una gran atenció.

—Valga’m Déu! Sou vós, la mare de Douglas Maberley? Jo el vaig conèixer superficialment. Però, per descomptat, tot Londres el coneixia. Quina criatura més extraordinària! On és ara?

—És mort, Mr. Holmes, mort! Treballava d’agregat a Roma, i va morir allí de pneumònia el mes passat.

—Ho sento. Ningú podia relacionar la mort amb un home tan notable. No he conegut mai ningú tan actiu i vital com ell. Vivia amb una enorme intensitat…, cada fibra del seu cos!

—Massa intensitat, Mr. Holmes. Va ser la seva ruïna. Vós el recordeu tal com era: elegant i esplèndid. No vàreu veure la persona malhumorada, taciturna i malenconiosa en què es va convertir. Se li va esberlar el cor. En qüestió d’un sol mes vaig veure com el meu galant fill es transformava en un home cínic i amargat.

—Un afer sentimental…, una dona?

—O un dimoni. Bé, no és pas per enraonar del meu pobre noi que us he demanat que vinguéssiu, Mr. Holmes.

—El Dr. Watson i jo estem al vostre servei.

—S’han produït uns fets molt estranys. Ja fa més d’un any que em vaig retirar a viure en aquesta casa, i com que desitjava menar una existència tranquil·la no m’he relacionat gaire amb els meus veïns. Tres dies enrere vaig rebre la visita d’un home que es presentava com a agent immobiliari. Em va dir que aquesta casa responia exactament a les exigències d’un client, i que si m’avenia a vendre-la els diners no serien cap problema. Em va semblar força estrany, perquè hi ha diverses cases buides al mercat que es podrien igualment triar, però com és natural jo estava interessada en el tracte. Així doncs, vaig fixar un preu que superava en cinc-centes lliures el que jo havia pagat. L’agent va acceptar l’oferta de seguida, però va afegir que el seu client volia comprar també el mobiliari, i em va demanar que fixés una quantitat. Uns quants d’aquests mobles procedeixen de la meva casa anterior, i són, com podeu apreciar, d’una qualitat excel·lent, de manera que vaig aventurar una xifra rodona força considerable. L’agent hi va accedir també sense ni pensar-s’ho. Jo sempre he volgut viatjar, i el tracte semblava tan favorable que em vaig imaginar independent durant la resta de la meva vida.

»Ahir va arribar l’home amb el contracte redactat. Per sort se’m va acudir de mostrar-lo a Mr. Sutro, el meu advocat, que viu a Harrow. Em va dir: “Aquest document és molt estrany. Us heu adonat que si el signeu no podreu treure legalment res de la casa…, ni tan sols les vostres pertinences personals?”. Quan l’agent va tornar a la tarda li vaig assenyalar aquesta circumstància, i vaig precisar que només volia vendre el mobiliari.

»—No, no. Tot —va dir ell.

»—Però, i la meva roba? I les meves joies?

»—D’acord, d’acord, es podria fer alguna concessió amb els vostres efectes personals. Però tot el que surti de la casa haurà de ser revisat. El meu client és un home molt liberal, però té les seves manies i la seva manera de fer les coses. Per a ell, és qüestió sempre de tot o res.

»—Aleshores haurà de ser res —vaig fer jo. I d’aquesta manera el tracte va quedar sense efecte, però tot plegat em va semblar tan insòlit que…».

En aquest punt es produí una singular interrupció.

Holmes aixecà la mà per demanar silenci. Després va travessar l’habitació, va obrir la porta d’una revolada i arrossegà cap a dins una dona alta i esprimatxada agafant-la pel colze. La dona s’agitava maldestrament, com un enorme pollastre acabat d’arrencar del galliner.

—Deixeu-me en pau! Què em voleu fer? —xisclava.

—Susan, què passa aquí?

—Mireu, senyora, venia a preguntar si les visites es quedarien a dinar quan aquest home m’ha saltat a sobre.

—L’he estat escoltant els últims cinc minuts, però no volia pas interrompre la vostra interessant narració. Ets una mica asmàtica, oi, Susan? Respires amb massa dificultat per a aquesta mena de feina.

Susan va girar un rostre sorrut i sorprès cap al seu capturador.

—Qui sou, vós, i quin dret teniu a tractar-me d’aquesta manera?

—Només volia formular una pregunta en presència teva. Heu comunicat a ningú, Mrs. Maberley, la vostra intenció d’escriure’m i demanar-me consell?

—No, Mr. Holmes, no ho he dit a ningú.

—Qui va enviar la vostra carta?

—Susan.

—Exacte. Ara, Susan, digues-me a qui has escrit o enviat un missatge avisant que la teva senyora volia demanar-me consell.

—Això és mentida. Jo no he enviat cap missatge.

—Vinga, Susan, els asmàtics no solen viure gaire temps, saps? No és gens recomanable de dir mentides. A qui ho has comunicat?

—Susan! —cridà la mestressa—. Em sembla que ets dolenta i traïdora. Ara recordo que et vaig veure parlant amb algú per damunt la tanca.

—Això és cosa meva —va replicar la criada, amb eixutesa.

—Suposem que et dic que era Barney Stockdale la persona amb qui parlaves… —va insinuar Holmes.

—Bé, doncs, si ho sabeu, per què m’ho pregunteu?

—No n’estava segur, però ara sí. Ara, Susan, et concediré deu punts si em dius qui hi ha al darrere de Barney.

—Algú que podria posar mil lliures per cada deu de vostres.

—De manera que és un home ric? No, veig que somrius: una dona rica. Ara que ja has arribat tan lluny, podries dir-me’n també el nom i guanyar-te el punt número deu.

—Abans ens veurem a l’infern.

—Oh, Susan! Quina manera de parlar és aquesta?

—Me’n vaig d’aquesta casa. Ja n’estic ben farta, de tots plegats. Demà faré venir a recollir el meu equipatge.

La criada s’encaminà a la porta tota ofesa.

—Adéu-siau, Susan. Tot un model de virtuts, aquesta noia… Bé, ara —continuà Holmes, amb un sobtat canvi d’expressió, de despreocupada a severa, quan la porta es va haver tancat darrere l’encesa i indignada criada—, aquesta banda vol dir negoci. Fixem-nos en fins a quin punt segueixen el joc de prop. La carta que em vàreu enviar duia mata-segell de les 22.00 hores. I, no obstant això, Susan avisa a Barney. Barney té prou temps per a veure el seu patró i rebre instruccions. Ell o ella —m’inclino per això darrer a jutjar pel somriure de Susan quan s’ha pensat que m’equivocava— s’empesca un pla. Criden Steve el Negre, el qual m’adverteix l’endemà a les onze del matí. D’això se’n diu una feina ràpida, no us sembla?

—Però, què volen?

—Sí, aquesta és la pregunta clau. Qui era l’anterior propietari de la casa?

—Un capità de vaixell jubilat anomenat Ferguson.

—Tenia res de singular?

—No, que jo sàpiga.

—Em preguntava si podria haver-hi enterrat res. Com és natural, quan algú vol enterrar un tresor, en l’actualitat, ho fa al banc de l’oficina de correus. Però sempre corre algun llunàtic. Viuríem en un món ben avorrit, sense ells. Al començament he pensat en objectes de valor enterrats. Però, en aquest cas, per què voldrien el vostre mobiliari? No tindreu pas un Rafael o un manuscrit de Shakespeare, sense saber-ho?

—No, no crec que tingui res més valuós que un joc de te Crown Derby.

—Això poc el justificaria, tot aquest misteri. A mes, per què no especifiquen obertament allò que volen? Si cobegessin el vostre joc de te, podrien oferir-ne un preu sense necessitat de comprar-vos la casa, els mobles i tot el parament. No, tal com jo ho veig, hi ha alguna cosa que vós ignoreu que teniu, i que no cediríeu pas si ho sabéssiu.

—Això és el que crec, jo també —vaig afirmar.

—El Dr. Watson hi està d’acord, així que podem donar-ho per cert.

—Bé, Mr. Holmes, i què pot ser?

—Provem si mitjançant aquesta anàlisi purament mental podem atènyer una posició més acostada a la veritat. Vós heu estat residint en aquesta casa durant un any.

—Gairebé dos.

—Encara millor. Durant aquest llarg període ningú no us demana res. I ara, de sobte, en cosa de tres o quatre dies, rebeu ofertes urgents. Què en podem deduir, d’això?

—Només pot significar —vaig aventurar jo— que l’objecte, sigui el que sigui, ha entrat a la casa de poc.

—Confirmat de bell nou —digué Holmes—. Vejam, Mrs. Maberley, ha arribat a la casa cap objecte, recentment?

—No, no he comprat res, enguany.

—De debò? És molt curiós. Bé, em penso que haurem de deixar que les coses evolucionin un xic més fins que disposem de dades més clares. Aquest advocat vostre, és un home capacitat?

—Mr. Sutro és una persona molt capacitada.

—Teniu cap més criada, a part de la lleial Susan, que acaba de tancar la porta principal amb una certa violència?

—Tinc també una noia jove.

—Aneu a cercar Sutro i demaneu-li que passi una o dues nits a la casa. Possiblement necessitareu protecció.

—Contra qui?

—Qui sap? El cas és certament confús. Si no podem trobar allò que cobegen, hauré d’enfocar el cas des de l’extrem oposat i provar d’arribar al nus principal. Us va donar cap adreça, aquell agent immobiliari?

—Només una targeta amb el nom i la professió: Haines-Johnson, accionista i taxador.

—No crec pas que el puguem trobar, al registre professional. Els homes de negocis honestos no l’oculten pas, el domicili social. Bé, poseu-me al corrent de qualsevol nou esdeveniment. Ja he acceptat el vostre cas, i podeu confiar que l’investigaré fins a les últimes conseqüències.

Quan travessàvem el vestíbul els ulls de Holmes, perspicaços com sempre, es varen clavar en diverses maletes i paquets amuntegats en un racó. Tots duien una etiqueta enganxada.

—«Milà». «Lucerna». Tot això ve d’Itàlia.

—Són els objectes personals del pobre Douglas.

—No els heu desempaquetat? Quant de temps fa que els neu rebut?

—Varen arribar la setmana passada.

—Però abans heu dit…, vaja, segurament aquí rau la baula desapareguda. Com sabeu que no contenen res de valor, aquests paquets?

—No és pas possible, Mr. Holmes. El pobre Douglas rebia només el seu sou i una modesta paga anual. Què podria posseir, de valuós?

Holmes estava immers en profundes cavil·lacions.

—No ho retardeu pas més, Mrs. Maberley —va dir, finalment—. Ordeneu que pugin totes aquestes coses al vostre dormitori. Examineu-les tan aviat com pugueu i mireu què contenen. Demà vindré a conèixer el resultat de la vostra investigació.

Era força evident que Els Tres Frontons estava sotmès a una vigilància exhaustiva, perquè quan traspassàrem la tanca de la finca, al final del camí, veiérem el boxador negre apostat a l’ombra. Ens hi vàrem acostar de seguida, i tenia un aspecte sinistre i amenaçador, en aquell indret solitari. Holmes es posà una mà a la butxaca.

—Busqueu la vostra pistola, Mestre Holmes?

—No; el meu flascó de perfum, Steve.

—Us creieu molt divertit, oi, Mestre Holmes?

—Per a tu, no en seré gens, de divertit, Steve, quan t’hagi encalçat. Ja t’ho he advertit aquest matí.

—Sí, Mestre Holmes. Hi he pensat molt, en el que m’heu dit, i ja no vull parlar més d’aquest cas amb Mestre Perkins. Suposeu que puc ajudar-vos, Mestre Holmes.

—Aleshores digues-me el nom de qui hi ha, darrere tot això.

—Que Déu m’empari! Mestre Holmes, ja us he dit la veritat abans. No ho sé. El meu cap, Barney, em dóna ordres i res més.

—Bé, només vull que tinguis present, Steve, que la dama que ocupa aquesta casa, i tot el que hi ha sota aquest sostre, es troba sota la meva protecció. No ho oblidis.

—Molt bé, Mestre Holmes. Ho recordaré.

—El tinc espaordit fins al moll dels ossos, Watson —observà Holmes, mentre ens allunyàvem—. Crec que interrogaria el seu patró, si en sabés la identitat. He tingut la sort de saber quatre coses de la banda de Spencer John, i aquest Steve n’era un. En fi, Watson, és un cas apropiat per a Langdale Pike, i l’aniré a veure tot seguit. Quan en torni, potser ho veuré tot més clar.

Ja no vaig tornar a veure Holmes en tot el dia, però em podia imaginar perfectament com li havia anat, perquè el tal Langdale Pike era el seu llibre de consulta humà en tots els temes d’escàndol social. Aquest estrany i lànguid personatge es passava les hores de vigília a la finestra balconera d’un club de St. James Street, i era el receptor, i el transmissor, de totes les tafaneries de la metròpoli. Deien que es feia uns ingressos de l’ordre de les quatre xifres gràcies a les columnes setmanals de premsa sensacionalista, que consumia un públic morbós. Si mai es produïa un estrany remolí a les tèrboles profunditats de la vida londinenca, era tret amb precisió automàtica a la superfície per aquest receptor humà. Holmes ajudava discretament Langsdale a assolir els seus coneixements, però hi havia vegades en què els papers s’invertien.

Quan em vaig reunir amb el meu amic al seu domicili l’endemà al matí, vaig interpretar pel seu capteniment que tot anava bé. Tanmateix, ens esperava una sorpresa d’allò més desagradable, la qual ens va arribar en la forma del telegrama següent:

«Veniu de seguida, si us plau. Casa de clienta robada aquesta nit. Policia se’n fa càrrec.

Signat: Sutro».



Holmes deixà anar un xiulet.

—El drama s’ha convertit en desastre, i més aviat del que em pensava. Hi ha un gran cervell darrere aquest cas, Watson, que no em sorprèn pas, després de tot el que n’he sentit a dir. El tal Sutro és, naturalment, l’advocat de la dama. Em temo que vaig cometre un error en no demanar-vos que muntéssiu guàrdia durant la nit. Aquest individu ha demostrat les seves limitacions. Bé, ja no podem fer-hi més llevat d’un nou viatge a Harrow Weald.

Els Tres Frontons tenia un aspecte força diferent del de la vella propietat del dia abans. Un grupet de curiosos s’havia congregat davant la porta del jardí, mentre que un parell de policies examinaven les finestres i els parterres dels geranis. A l’interior de la casa ens va rebre un cavaller d’edat avançada, que es va presentar com l’advocat, juntament amb un inspector atrafegat i ros, el qual va saludar Holmes com si fos un vell amic.

—Bé, Mr. Holmes, em temo que no hi teniu res a fer, en aquest cas. Només ha estat un robatori vulgar i corrent, accessible a la capacitat del veterà, i humil, cos de policia. No hi na necessitat d’experts.

—Estic segur que el cas està en bones mans —va dir Holmes—. Dieu que és només un robatori vulgar i corrent?

—Exacte. Sabem molt bé qui en són els autors i on podem trobar-los. És la banda de Barney Stockdale, en la qual participa aquell gegant negre. Darrerament els han vist per les rodalies.

—Excel·lent! I què s’han endut?

—Bé, sembla que no gran cosa. Han adormit Mrs. Maberley amb cloroform i la casa… Ah!, vet aquí la dama en persona.

La nostra amfitriona del dia abans, molt pàl·lida i desmillorada, acabava d’entrar al saló recolzant-se en una criada joveneta.

—Em vàreu donar un bon consell, Mr. Holmes —va dir la dona, amb un amarg somriure—. Però ai!, no el vaig pas seguir. No volia molestar Mr. Sutro, de manera que he quedat desprotegida.

—Me n’he assabentat aquest matí —va explicar l’advocat.

—Mr. Holmes em va recomanar que tingués algú de confiança allotjat a casa. Vaig negligir el consell, i n’he pagat les conseqüències.

—Sembleu llastimosament malalta —observà Holmes—. Potser no estareu prou d’humor per a explicar-me el que ha passat.

—Tot és aquí anotat —digué l’inspector, tustant una voluminosa llibreta.

—Tanmateix, si la senyora no està massa fatigada…

—En realitat hi ha molt poca cosa a dir. No tinc cap dubte que la dolenta de la Susan els havia planejat una manera d’entrar. Devien conèixer la casa pam a pam. He tingut consciència un instant del raig de cloroform que m’han tirat a la boca, però no sé pas quant de temps he restat inconscient. Quan m’he despertat, hi havia un home al costat del llit i un altre s’aixecava amb un farcell a la mà tret de l’equipatge del meu fill, el qual estava parcialment obert i escampat per terra. Abans l’home no pogués anar-se’n, m’he incorporat i l’he agafat.

—Us heu exposat a un gran risc —advertí l’inspector.

—Me li he penjat del braç, però se n’ha deseixit, i l’altre devia colpejar-me, per tal com no puc recordar res més. Mary, la donzella, ha sentit el soroll i ha començat a xisclar des de la finestra. Això ha atret la policia, però els lladres ja havien fugit.

—Què s’han emportat?

—Bé, no crec que hagi desaparegut res de valor. Estic segura que no hi havia res de valor dins les maletes del meu fill.

—Han deixat cap rastre, els intrusos?

—Hi havia un full de paper que jo devia arrabassar a l’home que he agafat. L’he trobat a terra, tot rebregat. És lletra del meu fill.

—La qual cosa significa que no ens és de gaire utilitat —va dir l’inspector—. Ara bé, si estava en mans del lladre…

—Exacte —intervingué Holmes—. Quin sentit comú més llosc! Malgrat tot, tinc curiositat per veure’l aquest paper.

L’inspector va treure un foli doblegat de la seva cartera.

—Jo no deixo escapar mai cap detall, per insignificant que sembli —va declarar el policia, amb una certa pretensió—. Heus aquí el consell que us dono, Mr. Holmes. En vint-i-cinc anys d’experiència he après bé la lliçó. Sempre hi ha la possibilitat de trobar-hi empremtes digitals o qualsevol altra pista.

Holmes inspeccionà el full de paper.

—Què n’heu tret, d’això, inspector?

—Sembla el final d’una estranya novel·la, tal com jo ho veig.

—Pot ser, efectivament, el final d’un curiós relat —va admetre Holmes—. Us heu fixat en el número que hi ha a l’angle superior de la pàgina? És el dos-cents quaranta-cinc. On són les dues-centes quaranta-quatre pàgines anteriors?

—Bé, suposo que se les han endut els lladres. Bon profit els faci!

—És un fet força insòlit entrar il·legalment en una casa per robar aquesta mena de documents. Us suggereix alguna cosa, inspector?

—Sí, senyor. Em suggereix que, amb les presses, els brivalls només varen prendre el primer que varen trobar. Els desitjo que els faci bon profit, allò que s’hagin emportat.

—I per què han remenat les coses del meu fill? —preguntà Mrs. Maberley.

—Bé, no varen trobar res de valor al pis de baix, de manera que varen provar sort a dalt. Així ho interpreto jo. Què n’opineu, Mr. Holmes?

—Hi haig de reflexionar un xic, inspector. Veniu amb mi a la finestra, Watson.

Aleshores, junts al costat de la finestra, em va llegir el fragment de paper escrit. Començava a mitja frase, i deia el següent:

«… cara sagnava considerablement pels talls i els cops rebuts, però no era res comparat amb la ferida que se li obrí al cor en veure aquell rostre adorable, el rostre per què havia estat disposat a sacrificar la pròpia vida, contemplant la seva agonia i humiliació. Ella somreia…, sí, per tots els sants!, somreia com el dimoni cruel que era, mentre se’l mirava. Fou en aquell instant que l’amor va morir i va néixer l’odi. L’home ha de viure per alguna cosa. Si no és per abraçar-vos, senyora meva, haurà de ser per la vostra ruïna i la meva completa revenja».

—Estranya gramàtica! —observà Holmes, amb un somriure, mentre retornava el full a l’inspector—. Fixeu-vos com el relat en tercera persona passa de sobte a la primera persona. L’autor s’identifica amb la seva pròpia narració fins a tal punt, que s’imagina que en el moment culminant l’heroi és ell mateix.

—M’ha semblat una literatura força mediocre —va dir l’inspector, tot guardant-se el paper a la cartera—. Però, i ara! ja marxeu, Mr. Holmes?

—No crec que hi tingui res més a fer, aquí, ara que el cas és en bones mans. Per cert, Mrs. Maberley, no em vàreu comentar ahir que us agradaria de viatjar?

—Ha estat sempre la meva il·lusió, Mr. Holmes.

—A on voldríeu anar: al Caire, Madeira, la Riviera…?

—Oh!, si disposés de prou diners, m’agradaria fer la volta al món.

—Magnífic. La volta al món. Bé, bon dia tingueu. Potser us escriuré quatre ratlles, aquesta tarda.

En passar per davant la finestra vaig entrellucar la imatge de l’inspector, que somreia i brandava el cap. «Aquests set-ciències sempre estan un xic tocats del bolet». Això és el que vaig llegir en el seu somriure.

—Bé, Watson, ja som a l’última etapa del nostre petit viatge —va dir Holmes, quan tornàvem a ser al bell mig del brogit del centre de Londres—. Em penso que valdria la pena de despatxar el cas aviat, i us haig de demanar que m’acompanyeu, perquè és més segur comptar amb un testimoni, quan es tenen tractes amb una dama tan especial com Isadora Klein.

Havíem agafat un cotxe i ara volàvem cap a una determinada adreça de Grosvenor Square. Holmes s’havia sumit en els seus pensaments, però es va despertar sobtadament.

—Per cert, Watson, suposo que el cas el veieu ben clar…

—No, no us ho puc pas dir, això. Només intueixo que anem a veure la dama que hi ha darrere aquesta vilesa.

—Exacte! Però, no us suggereix res, el nom d’Isadora Klein? Va ser, naturalment, la cèlebre bellesa. No ha hagut mai cap dona capac d’igualar-la. És espanyola de cap a peus, descendent dels poderosos conqueridors, i els seus familiars han dominat a Pernambuco durant unes quantes generacions. Es va casar amb el vell magnat alemany del sucre, Klein, i ben aviat va esdevenir la vídua més rica i més desitjable del món. Després va seguir un període d’aventures, en què es va dedicar a satisfer els seus gustos. Ha tingut uns quants amants, i Douglas Maberley, un dels homes més colpidors de Londres, en va ser un. Amb ell va tenir més que una aventura, en tots els sentits. Douglas Maberley no era pas membre de l’alta societat, sinó un home fort i orgullós que ho donava i ho volia tot. Però ella és una «belle dame sans merci» de ficció. Quan ha satisfet el seu caprici, dóna el cas per acabat, i si l’altra part no s’hi conforma, bé sap com desfer-se’n.

—Aleshores, allò era el relat de la seva pròpia experiència…

—Ah!, veig que ara ja sou capaç de relacionar-ho, tot plegat. He sentit a dir que la dama està disposada a casar-se amb el jove duc de Lomond, que gairebé podria ser fill seu. La mamà de Sa Excel·lència podria passar l’edat per alt, però un gran escàndol seria una cosa molt diferent, de manera que es fa obligat… Ah!, ja hi som.

Era una de les cases més elegants del West End. Un lacai que semblava un autòmat va recollir les nostres targetes i va tornar dient que la senyora no era a casa.

—Aleshores ens esperarem fins que hi sigui —va respondre Holmes, jovialment.

L’autòmat es va descompondre.

—El que vull dir és que la senyora no és a casa per a rebre-us —explicà el lacai.

—Bé —replicà Holmes—. Això vol dir que no ens haurem d’esperar. Tingueu la bondat de lliurar aquesta nota a la vostra senyora.

Va escriure tres o quatre paraules en un full de la seva llibreta, el va plegar i el va donar a l’home.

—Què li heu escrit, Holmes? —vaig inquirir.

—Només he escrit: «Potser preferiríeu la policia». Crec que això ens permetrà d’entrar.

Així va ser, i amb una celeritat admirable. Un minut després ens trobàvem en un saló que semblava sortit de les Mil i Una Nits, ampli i esplendorós, mig il·luminat per mitjà d’un llum elèctric ocasional de color rosa. La dama havia arribat, suposo, en aquella època de la vida en què fins i tot la bellesa més arrogant troba més oportuna la penombra. Es va aixecar d’un sofà tant punt vàrem entrar: alta, règia, de silueta perfecta, de rostre adorable, amb dos fascinadors ulls espanyols que ens fitaven de forma sinistra.

—Què vol dir aquesta intrusió… i aquest missatge insultant? —va preguntar, mostrant-nos el full de paper.

—No em cal donar-vos-en cap explicació, senyora. Sento massa respecte per la vostra intel·ligència…, tot i que haig de confessar que m’ha defraudat un xic, darrerament.

—Per què ho dieu, això, senyor?

—Perquè heu suposat que els vostres toros de lloguer podien intimidar-me i dur-me a negligir la meva feina. Segurament ningú no acceptaria la meva professió si no fos perquè el perill l’hi atreu. Heu estat vós, doncs, qui m’ha obligat a investigar el cas del jove Maberley.

—No tinc idea de què m’esteu parlant. Què hi tinc a veure, jo, amb uns toros de lloguer?

Holmes es va girar amb indignació.

—Sí, és evident que he sobrevalorat la vostra intel·ligència. Bé, bona tarda!

—Un moment! On aneu, ara?

—A Scotland Yard.

Encara no havíem arribat a mig camí de la porta que la dama ja ens havia atrapat i agafava el meu amic pel braç. En qüestió de segons, havia passat de dura com l’acer a suau com el vellut.

—Us prego que segueu, cavallers. Discutim aquest tema amb calma. Crec que us puc parlar amb franquesa, Mr. Holmes. Teniu la sensibilitat de tot un cavaller. La intuïció d’una dona mai no triga gaire a descobrir-ho. Us tractaré com a amic.

—No us puc pas prometre que us correspondre, senyora. Jo no sóc la llei, però represento la justícia fins al límit que m’imposen els meus modestos poders. Estic disposat a escoltar-vos, i després us explicaré com penso actuar.

—No hi ha dubte que va ser una bajanada per part meva d’amenaçar un home tan valent com vós.

—El que ha estat una autèntica bajanada, senyora, és que us hàgiu exposat al poder d’una banda de bergants que podrien fer-vos xantatge o eliminar-vos.

—No, no! No sóc pas tan ximple. Ja que us he promès de ser franca, us diré que cap d’ells, llevat de Barney Stockdale i Susan, la seva esposa, no té la més mínima idea de la identitat del seu patró. Pel que fa a aquests dos, bé, no és pas la primera vegada…

Va somriure i assentí amb el cap, en un gest de coqueta confidència.

—Ho entenc. Ja els heu provat abans.

—Són gossos fidels que actuen amb discreció.

—Aquests gossos troben la manera, més tard o més d’hora, de mossegar la mà que els alimenta. Seran arrestats per aquest robatori. La policia ja els va darrere.

—Acceptaran el que els passi. És per això que els he pagat tan bé. No m’hi veuré involucrada, en el cas.

—Llevat que sigui jo…

—Oh, no, no ho fareu pas. Sou un cavaller. És el secret d’una dona.

—En primer lloc, haureu de restituir el manuscrit.

La dama esclafi a riure, i s’encaminà cap a la llar de foc. Hi havia una massa calcinada, que va recollir amb l’atiador.

—Voleu que restitueixi això? —va preguntar.

Se la veia tan exquisida i arrogant, allà palplantada davant nostre amb un somriure desafiador, que vaig pensar que de tots els criminals que Holmes havia conegut, era el més difícil d’afrontar. Tanmateix, el meu company era immune als sentiments.

—Això determina el vostre fat —va sentenciar, amb fredor—. Sou molt ràpida en els vostres actes, senyora, però us heu excedit aquesta vegada.

Ella deixà caure l’atiador amb estrèpit.

—Que implacable que sou! —va exclamar—. Voleu que us expliqui tota la història?

—Em penso que jo mateix us la podria narrar.

—Però cal que la vegeu amb els meus ulls, Mr. Holmes. Cal que la valoreu des de la perspectiva de la dona que veu l’ambició de tota la seva vida perillar en l’últim moment. És lícit inculpar aquesta dona, que protegeix els seus interessos?

—El pecat original va ser vostre.

—Sí, sí! Ho admeto. En Douglas era un xicot encisador, però aviat em vaig adonar que no encaixava en els meus projectes. Ell volia el matrimoni…, el matrimoni, Mr. Holmes, amb un plebeu sense diners. Es va negar a acceptar cap altra solució. Llavors es va mostrar pertinaç. Com que jo havia donat, ell semblava creure que encara necessitava donar més, i només a ell. Era intolerable. Al final vaig haver de fer-l’hi entendre.

—Contractant uns goril·les perquè l’estovessin a sota mateix de la vostra finestra.

—Sembla, en efecte, com si ja ho sabéssiu tot. Bé, és veritat. Barney i els nois el varen escarmentar, i ho varen fer, ho admeto, d’una forma un xic ruda. Però, què va fer ell aleshores? Com podia esperar d’un cavaller una acció tan poc digna? Va escriure un llibre en el què donava la seva versió particular dels fets. Jo, per descomptat, era el llop; ell, el xai. Tot era allà explicat, sota noms diferents, és cert, però quin habitant de Londres no n’hauria identificat els protagonistes? Què en penseu, d’això, Mr. Holmes?

—Bé, estava en el seu dret.

—Era com si l’atmosfera d’Itàlia se li hagués filtrat a la sang i li hagués injectat el cruel temperament italià. Em va escriure i em va enviar una còpia del llibre amb la intenció de torturar-me. Em va dir que n’hi havia dues còpies: una per a mi, i la segona per a l’editor.

—Com ho sabíeu, que l’exemplar destinat a l’editor aquest encara no el tenia?

—Ja la coneixia, la identitat del seu editor. Aquesta no era pas l’única novel·la que havia escrit, sabeu? Vaig assabentar-me que l’editor no havia rebut notícies d’Itàlia. Llavors es va produir la inesperada mort d’en Douglas. Mentre existís l’altre manuscrit, jo no estaria segura. Naturalment, havia de ser entre els seus efectes personals, que serien remesos a la seva mare. Vaig encomanar la feina a la banda. Una d’ells va entrar a la casa com a criada. Jo volia resoldre el tema de forma honesta: estava disposada a comprar la casa amb tot el seu contingut. Oferiria qualsevol preu que la propietària en demanés. Només vaig optar pel procediment il·legal quan tots els altres havien fallat. Ara, Mr. Holmes, reconeixent que vaig ser massa dura amb en Douglas —i només Déu sap com me’n penedeixo!—, què més podia fer, amb tot el meu futur en joc?

Sherlock Holmes arronsà les espatlles.

—D’acord, d’acord —va dir—, suposo que hauré d’acceptar una compensació econòmica per evitar el judici, com tinc per costum. Quants diners deu costar un viatge al voltant del món en primera classe?

La dama obrí uns ulls com taronges.

—Creieu que es podria fer amb cinc mil lliures?

—Bé, em sembla que sí, és clar!

—Molt bé. Doncs, m’haureu de signar un taló per aquesta quantitat, i ja m’ocuparé de fer-lo arribar a Mrs. Maberley. Li deveu un petit canvi d’aires. Mentrestant, senyora —va estendre el dit índex en senyal admonitori—, aneu amb compte! Aneu amb compte! No hi podreu pas jugar sempre, amb eines esmolades, sense que us talleu aquestes mans tan fines.





5. EL VAMPIR DE SUSSEX


Holmes acabava de llegir amb gran atenció una nota que li havia arribat amb l’últim correu. Aleshores, amb aquella rialleta seca, la seva màxima aproximació al riure, em va passar la carta.

—Per a una barreja de modernor i medievalisme, de pràctica i de pura fantasia, em penso que això en deu ser segurament el límit —va dir—. Què us en sembla, Watson?

El que vaig llegir era el següent:

«46 Old Jewry,

19 de novembre

Ref. Vampirs

Distingit senyor:

El nostre client, Mr. Robert Ferguson, de Ferguson & Muirhead, comerciants de te, de Mincing Lane, ens ha sol·licitat una informació referent als vampirs en un comunicat amb data d’avui. Per tal com la nostra empresa està especialitzada en l’assessorament de maquinària, aquest assumpte no és de la nostra competència, i per tant hem recomanat a Mr. Ferguson que es posi en contacte amb vós i us exposi el tema. No hem pas oblidat la vostra reeixida participació en el cas de Matilda Briggs.

Respectuosament vostres,

MORRISON, MORRISON, i DODD.

per E.J.C».



—Matilda Briggs no és pas cap nom de dama, Watson —va aclarir Holmes, amb veu evocadora—. Era un vaixell relacionat amb la rata gegant de Sumatra, un relat que el món no està encara preparat per a conèixer. Però… què en sabem nosaltres, de vampirs? Que potser el tema és de la nostra competència? Qualsevol cosa és preferible a la inactivitat, però en realitat sembla que hàgim ensopegat amb un conte de fades dels germans Grimm. Allargueu el braç, Watson, i llegirem què en diu el volum de la «V».

Vaig estirar el braç i vaig agafar el gruixut llibre de consulta a què es referia. Holmes el recolzà en el genoll i els seus ulls recorregueren, lentament i afectuosa, la relació d’antics casos, barrejats amb la informació acumulada en el decurs d’una vida.

—Viatge del Gloria Scott —va llegir—. Va ser un cas molt lleig. Crec recordar que vós el vàreu consignar per escrit, Watson, tot i que vaig ser incapaç de felicitar-vos pel resultat. Victor Lynch, el falsificador. Vet aquí un cas notable! Vittoria, la reina del circ. Vanderbilt i l’espanyador de caixes fortes. Verins. Vigor, l’enigma de Hammersmith. Vaja, vaja! Déu n’hi do, si n’és, de complet, aquest índex! Escolteu això, Watson: Vampirisme a Hongria. I, també, Vampirs a Transilvània.

Va passar les pàgines amb avidesa, però després d’una breu i ràpida lectura deixà el gruixut volum amb un grunyit de decepció.

—Bestieses, Watson, bestieses! Què hi tenim a veure, nosaltres, amb cadàvers que caminen i només poden ser retinguts a la tomba clavant-los una estaca al cor? És una bogeria.

—Però, segurament —vaig observar—, el vampir no és necessàriament un mort. Una persona viva en podria agafar l’hàbit. He llegit, per exemple, que els vells xuclen la sang dels joves per tal d’absorbir-ne la jovenesa.

—Teniu raó, Watson. Una d’aquestes entrades n’esmenta la llegenda. Cal, però, que ens prenguem aquestes coses seriosament? La nostra agència ha tocat sempre de peus a terra, i així és com ha de ser. El món és prou gran, per a nosaltres. No necessitem pas recórrer a fantasmes. Em temo que no podem fer gaire cas de Mr. Robert Ferguson. Aquesta nota podria ben bé ser d’ell, i potser ens aporta alguna llum sobre allò que l’amoïna.

Va agafar una segona carta, que havia romàs inadvertida damunt la taula mentre centrava la seva atenció en la primera. Començà a llegir amb un somriure divertit al rostre, que es va anar convertint gradualment en una expressió de gran interès i concentració. Quan hagué acabat, es quedà una estona immers en els seus pensaments, fent oscil·lar la carta entre els dits. Finalment, es va despertar del somieig amb un sobresalt.

—Cheeseman’s, Lamberley. On és Lamberley, Watson?

—A Sussex, al sud de Horsham.

—No és pas gaire lluny, oi? I Cheeseman’s?

—Conec aquella comarca, Holmes. És plena de cases antigues amb el nom dels homes que les varen construir fa segles. Hi ha Odley’s, Harvey’s i Carriton’s… Les persones han passat a l’oblit, però els seus noms han perviscut a les cases.

—En efecte —va dir Holmes, fredament. Una de les peculiaritats del seu caràcter orgullós i autosuficient era que, tot i que emmagatzemava qualsevol informació nova amb diligència i precisió al cervell, rara vegada feia cap compliment a l’informador—. Em penso que sabrem moltes més coses sobre Cheeseman’s, Lamberley, abans no ens posem en camí. La carta és, com ja m’esperava, de Robert Ferguson. Per cert, que diu que us coneix.

—A mi?

—Més val que ho llegiu vós mateix.

Em va passar la carta. Era encapçalada per l’adreça ja esmentada.

«Benvolgut Mr. Holmes —deia—: Us he estat recomanat pels meus advocats, però el cas és tan extraordinàriament delicat que es fa molt difícil d’exposar. Afecta un amic, en nom del qual actuo. Aquest cavaller es va casar fa cosa de cinc anys amb una dama peruana, filla d’un comerciant peruà, la qual havia conegut gràcies a la importació de nitrats. La dama era molt bella, però la circumstància del seu origen estranger i de la seva religió propicià sempre un conflicte d’interessos i de sentiments entre marit i muller, de manera que al cap d’un temps el seu amor per ella es va refredar i ara comença a considerar el seu enllaç com un error. Notava que hi havia aspectes del caràcter d’ella que ell no podria mai explorar ni comprendre. Això li era molt dolorós, per tal com ella era una esposa tan afectuosa com es podria arribar a desitjar…, i aparentment absolutament fidel.

»Arribo ara al punt que ja us aclariré quan ens trobem personalment. De fet, aquesta carta serveix només per a donar-vos una idea general de la situació i perquè pugueu constatar si us interessa el tema. La dama començà a mostrar trets ben curiosos, força estranys al seu tarannà, habitualment dolc i amable. El cavaller s’hi havia casat en segones núpcies i tenia un fill del primer matrimoni. Aquest noi tenia ara quinze anys, un jove encantador i molt afectuós, que malauradament havia quedat ferit a conseqüència d’un accident esdevingut durant la seva infantesa. Dues vegades, l’esposa va ser sorpresa hostilitzant aquest pobre noi de la forma més injusta. Una vegada el va pegar amb un bastó i li va causar un enorme morat al braç.

»Però això va ser una fotesa en comparació amb la conducta d’aquesta dona respecte al seu propi fill, un xicotet que encara no havia fet l’any. Fa cosa d’un mes, la mainadera va deixar aquest nen durant uns minuts. Un xiscle que semblava de dolor de part del petit va fer tornar la mainadera a corre-cuita. Quan va entrar a la cambra, va veure la seva patrona, la dama, inclinada damunt l’infant mentre aparentment li mossegava el coll. S’apreciava una petita ferida al coll, de la qual rajava un filet de sang. La mainadera estava tan espantada que va voler cridar el marit, però la dama li va implorar que no ho fes, i fins i tot li va donar cinc lliures a canvi del seu silenci. No hi hagué cap explicació d’aquest fet, que momentàniament fou ignorat.

»Aquest incident va deixar, tanmateix, una terrible impressió en la mainadera, i d’ençà d’aleshores començà a observar la mestressa atentament i a vigilar ben de prop l’infant, que s’estimava de cor. Li semblava que, de la mateixa manera que ella observava la mare, aquesta l’observava també a ella, i que cada vegada que es veia obligada a deixar el nen tot sol la mare provava d’acostar-s’hi. La mainadera protegia l’infant nit i dia, i nit i dia la mare, taciturna i expectant, semblava esperar amenaçadorament, com el llop espera el moment d’atacar un be. És possible que això que llegiu us resulti increïble, i tanmateix us prego que us ho prengueu seriosament, car la vida d’un infant i la sensatesa d’un home en depenen.

»Finalment, arribà el dia terrible en què ja no fou possible d’ocultar els fets al marit. Els nervis de la mainadera havien assolit el límit; la pobra dona ja no podia més, i ho va explicar tot ben clarament al patró. A ell li va semblar un relat tan extraordinari com us ho pot semblar ara a vós. Sabia que la seva muller era una esposa afectuosa i, llevat de les agressions contra el seu fillastre, també una mare afectuosa. Per què, doncs, havia de ferir el seu propi fillet? Va dir a la mainadera que tot eren imaginacions, que les seves sospites eren pròpies d’una boja, i que no podia pas tolerar aquelles acusacions contra la seva mestressa. Mentre discutien, es va sentir un crit sobtat de dolor. Criada i patró es precipitaren junts cap a la cambra infantil. Imagineu-vos els sentiments de l’home, Mr. Holmes, en veure la seva esposa agenollada al costat del bressol, i sang que sortia del coll descobert del nen tacant el llençol. Amb un crit de terror, va girar el rostre de la seva dona a la claror i li va veure sang al voltant dels llavis. Era ella, sense cap mena de dubte, que es bevia la sang del pobre infant.

»Així estan les coses. Ara, ella es troba confinada a la seva habitació. No hi ha hagut cap mena d’explicació. El marit està mig enfollit. Sap, com jo mateix, molt poc de vampirisme, fora del nom. Crèiem que era un conte fantàstic de terres estrangeres. I, en canvi, som al bell mig del Sussex anglès… Bé, tot això ho puc comentar amb vós demà de matí. Tindreu la bondat de rebre’m? Fareu ús de les vostres prodigioses facultats en ajut d’un home torbat? Si la resposta és sí, envieu-me, si us plau, un telegrama a Ferguson, Cheeseman’s, Lamberley, i em presentaré a casa vostra a les deu.

Respectuosament,

ROBERT FERGUSON.

»PS.—Crec que el vostre amic Watson jugava a rugby a l’equip de Blackheat quan jo n’era tres-quarts a Richmond. És l’única presentació personal que us puc fer».



—És clar que el recordo —vaig dir, tot deixant la carta—. El gran Bob Ferguson, el millor tres-quarts que Richmond hagi tingut mai. Sempre ha estat un bon jan. És molt propi d’ell, preocupar-se tant pel cas d’un amic.

Holmes em va mirar reflexivament i va moure el cap.

—No us he vist arribar al límit, Watson —va dir—. Hi ha possibilitats sense explotar, en vós. Ara sigueu un bon xicot i envieu aquest telegrama: «Examinaré el vostre cas amb molt de gust».

—El vostre cas, heu dit?

—No li hem pas de fer creure que això sigui un refugi de retardats mentals. Aquest cas és el seu, naturalment. Envieu-li el telegrama i deixem reposar el tema fins demà.

Puntualment a les deu del matí de l’endemà, Ferguson feia acte de presència al nostre saló. Jo el recordava com un home alt i robust, dotat d’extremitats àgils i una bona punta de velocitat, que havia trencat la cintura a més d’un defensa rival. Segurament no hi ha res més trist a la vida que contemplar la decadència d’un bon atleta quan hom l’ha conegut en l’esplendor de la seva carrera esportiva. La seva magnífica planta s’havia enfonsat, els cabells rossos escassejaven, i les espatlles se li havien encorbat. Em temo que jo li vaig inspirar una impressió semblant.

—Hola, Watson —va fer, amb una veu encara profunda i cordial—. No tens pas l’aspecte de l’home que vaig enviar contra les cordes que ens separaven del públic a Old Deer Park. Suposo que jo també he canviat una mica. Però han estat aquests dos darrers dies els que m’han envellit. M’adono, pel vostre telegrama, Mr. Holmes, que no ha servit de res que em fes passar pel meu propi representant.

—És més senzill el tracte directe —respongué Holmes.

—Teniu molta raó. Però ja us podeu imaginar com n’és, de difícil, enraonar de la dona que un ha de protegir i ajudar. Què puc fer? Com puc recórrer a la policia amb una història semblant? I, tanmateix, he de protegir la mainada. És un cas de follia, Mr. Holmes? És una malaltia de la sang? Us heu enfrontat a cap cas semblant en la vostra experiència? Per l’amor de Déu, doneu-me consell, perquè la meva resistència arriba al límit.

—No m’estranya, Mr. Ferguson. Ara segueu, tranquil·litzeu-vos i responeu clarament a les meves preguntes. Puc garantir-vos que sóc molt lluny d’arribar al límit de la meva resistència, i que confio que trobarem alguna solució. En primer lloc, expliqueu-me els passos que heu seguit. La vostra esposa… és encara a prop dels infants?

—Vàrem tenir una escena espantosa. És una dona molt carinyosa, Mr. Holmes. Si mai cap dona ha estimat amb tot el cor i tota l’ànima, així m’estima. Li va desfer el cor que jo descobrís aquest secret terrible i increïble. Ni tan sols va gosar parlar. No va respondre a les meves preguntes, llevat de mirar-me amb els ulls esbatanats i desesperats. Llavors va córrer cap a la seva cambra i s’hi va tancar. D’ençà d’aleshores, s’ha negat a veure’m. Té una criada que ja l’acompanyava de soltera, una tal Dolores…, més amiga que no pas criada. Ella li porta el menjar.

—Aleshores, el nen no corre cap perill immediat…

—Mrs. Mason, la mainadera, ha jurat que no el deixarà sol ni dia ni nit. Hi puc confiar plenament. Passo més ànsia pel pobre Jack, perquè, com ja us vaig explicar a la meva carta, la meva dona l’ha agredit ja dues vegades.

—Però, no el va pas ferir?

—No, el va pegar amb violència. Això és el més cruel, perquè el meu fill és un pobre esguerrat inofensiu. —Les faccions esprimatxades de Ferguson s’assuaviren mentre enraonava del noi—. És de creure que l’estat del meu estimat fill estovaria el cor de qualsevol. Una caiguda fatal durant la infantesa i una columna desviada, Mr. Holmes. Però un cor entranyable i afectuós com pocs, a dins…

Holmes havia agafat la carta del dia abans i l’estava rellegint.

—Quins altres inquilins hi ha a casa vostra, Mr. Ferguson?

—Dos criats que no duen gaire temps amb nosaltres. Un mosso d’estable, Michael, que dorm a la casa. La meva esposa, jo, el meu fill Jack, el nen, Dolores i Mrs. Mason. Som tots.

—M’equivoco si dic que no coneixíeu prou bé la vostra esposa, a l’hora del matrimoni?

—Feia només unes poques setmanes que l’havia coneguda.

—Quant de temps ha estat Dolores amb ella?

—Uns quants anys.

—Aleshores es podria dir que Dolores coneix millor el seu caràcter que no pas vós…

—Sí, podeu ben dir-ho.

Holmes va fer una anotació.

—Em penso —va dir— que seré de més utilitat a Lamberley que no pas aquí. Es, eminentment, un cas que requereix la investigació personal. Si la dama continua tancada a la seva cambra, la nostra presència no podrà pas molestar-la ni incomodaria. Ens hostatjarem a la fonda, com és natural.

Ferguson va fer un gest d’alleujament.

—No n’esperava menys, de vós, Mr. Holmes. Hi ha un tren molt oportú que surt a les dues de Victoria, si podeu venir.

—És clar que vindrem. Estem passant un període de treva, ara com ara. Puc dedicar-vos totes les meves energies. Watson, per descomptat, ens acompanyarà. Però hi ha un parell de detalls de què m’agradaria estar ben segur abans de començar. Aquesta dissortada dama, segons que tinc entès, sembla haver atacat els dos nens: el seu propi fill i el vostre noi.

—Això mateix.

—Però les agressions s’han produït de forma diferent, no és veritat? Ha pegat el vostre fill.

—Una vegada amb un bastó i una altra amb les mans, però amb molta virulència.

—Us en va donar cap explicació d’haver-lo pegat?

—Cap ni una, llevat que l’odiava. Ho deia molt sovint.

—Bé, això no és pas insòlit en les madrastres. Una gelosia a posteriori, en podríem dir. La vostra esposa… és gelosa de mena?

—Sí, és molt gelosa…, amb tota la intensitat del seu apassionament tropical.

—Però el noi… té quinze anys, segons que tinc entès, i probablement té un cap molt despert, ja que el seu cos ha sofert una restricció de moviments. No us n’ha donat cap explicació sobre aquestes agressions?

—No, em va dir que eren sense motiu.

—Eren amics en altres èpoques?

—No. No hi ha hagut mai relació afectuosa, entre ells.

—I tanmateix heu afirmat que és un xicot molt afectuós…

—És el noi més fidel del món. Només viu per a mi. Té una dedicació exclusiva a tot el que dic o faig.

Holmes tornà a fer una anotació. Va restar una estona absort en els seus pensaments.

—No tinc cap mena de dubte que vós i el vostre fill éreu molt bons companys abans de les vostres segones núpcies. Estàveu molt units, oi?

—Sí, molt.

—I el noi, donat el seu caràcter tan afectuós, devia ser fidel al record de la seva mare.

—Ja hi podeu pujar dempeus.

—Sembla ser un xicot força interessant. Tinc una pregunta mes a fer, sobre aquestes agressions. Els estranys atacs al petit i les agressions al vostre fill, es varen produir al mateix temps?

—La primera vegada sí. Era com si la meva dona hagués estat víctima d’un sobtat deliri i hagués descarregat la còlera damunt els dos nens. En el segon cas, va ser només en Jack, l’afectat. Mrs. Mason no es va queixar pas de res que hagués pogut passar al petit.

—Això complica la situació.

—No us puc pas seguir, Mr. Holmes.

—És molt possible. Un formula teories provisionals i espera el pas del temps o l’assoliment de nous coneixements per comprovar-les. És un mal costum, Mr. Ferguson, però la naturalesa humana és feble. Crec que el vostre vell amic, aquí present, ha difós una versió exagerada dels meus mètodes científics. No obstant això, em limitaré a dir que, donada la situació actual, el vostre problema no em sembla pas insoluble, i que ens trobarem a l’estació Victoria a les dues.

Era la tarda d’un dia rúfol i boirós de novembre quan, després de deixar l’equipatge a la consigna de Lamberley, travessàrem les terres argilenques de Sussex per un camí llarg i sinuós, fins a arribar a l’antiga i solitària casa pairal on residia Ferguson. Era un edifici extens, amb un cos molt vell al centre i sengles ales molt noves, xemeneies altes d’estil Tudor i una teulada enlairada, coberta de líquens i construïda amb pedra de Horsham. Les escales exteriors eren curvades, i les antigues rajoles que flanquejaven el porxo apareixien marcades amb el jeroglífic d’un home i un formatge, en honor al primer constructor. A dins, els sostres eren solcats per pesants bigues de roure, i els irregulars terres s’enfonsaven en clots pronunciats. Una fetor de temps i decadència impregnava la totalitat d’aquell malmès edifici.

Ferguson ens va conduir fins a un saló central molt ampli. Allí, en una immensa llar amb placa de ferro al darrere, on s’hi podia llegir la data de 1670, espurnejava i crepitava un esplèndid foc de socs.

El saló era una singular barreja d’èpoques i de llocs. Les parets, mig revestides de fusta, podien haver pertangut al primer terratinent local del segle disset. A la part inferior, però, eren ornamentades amb una encertada selecció d’aquarel·les contemporànies. A dalt, on un estucat groguenc ocupava el lloc del roure, hi havia penjada una atractiva col·lecció d’utensilis i armes sud-americans, que devia haver portat, sens dubte, la dama peruana que vivia al pis superior. Holmes es va aixecar, amb aquella viva curiositat de la seva ment suspicaç, i els va examinar amb deteniment. En acabar, tenia els ulls plens de reflexions.

—Vaja! —va exclamar—. Què és això?

Un gos spaniel jeia en un cistell emplaçat en un racó. Es va acostar lentament al seu amo, caminant amb dificultat. Les potes de darrere les movia irregularment, i arrossegava la cua per terra. Va llepar la mà de Ferguson.

—Què passa, Mr. Holmes?

—El gos. Què té?

—Això mateix es pregunta el veterinari. Una mena de paràlisi. Meningitis espinal, creu ell. Però l’animal ja s’està recuperant. Aviat tornarà a estar bé…, oi, Cario?

Una lleu oscil·lació d’assentiment va recórrer aquella cua caiguda. Els ulls melangiosos del gos ens escrutaven un a un. Sabia que comentàvem el seu cas.

—Li va venir de sobte?

—En una sola nit.

—Quant fa, d’això?

—Potser quatre mesos.

—Interessant. Molt suggestiu.

—Què hi veieu, Mr. Holmes?

—Una confirmació del que ja havia pensat.

—Per l’amor de Déu, què en penseu, Mr. Holmes? Potser no sigui més que un simple trencaclosques intel·lectual, per a vós, però per a mi és qüestió de vida o mort! La meva dona, una presumpta homicida…, el meu fill, en perill constant! No jugueu amb mi, Mr. Holmes. Això és massa seriós.

El corpulent tres-quarts de rugby tremolava de cap a peus. Holmes li va posar una mà tranquil·litzadora al braç.

—Molt em temo, Mr. Ferguson, que sigui quina sigui la solució, us farà mal —va anunciar—. Us n’estalviaré tant com podré. No puc dir més per ara, però confio que abans d’abandonar aquesta casa hauré trobat alguna cosa definitiva.

—Que Déu us escolti! Si em disculpeu, cavallers, pujaré a la cambra de la meva esposa a veure si hi ha cap novetat.

Es va absentar uns minuts, durant els quals Holmes reprengué l’observació de les curiositats exposades a les parets. Quan el nostre amfitrió va tornar, l’expressió circumspecta del seu rostre evidenciava que n’havia tret res. L’acompanyava una noia alta, prima i de cara molt bruna.

—El te és a punt, Dolores —va dir Ferguson—. Vés a veure si la teva mestressa vol res.

—Ella molt malalta —va exclamar la noia, fitant el seu patró amb una mirada d’indignació—. Ella no demana menjar. Ella molt malalta. Necessita doctor. Jo molt espantada que estigui sola sense doctor.

Ferguson em va mirar interrogativament.

—Serà un plaer poder ajudar.

—Creus que la senyora voldrà veure el Doctor Watson?

—L’hi porto. Jo no demano permís. Ella necessita doctor.

—Aleshores us hi acompanyaré de seguida.

Vaig seguir la noia, que tremolava d’intensa emoció, escales amunt, i després enfilàrem un passadís antic. Al final hi havia una porta massissa i revestida de ferro. Mentre l’observava, se’m va acudir que si Ferguson provava d’arribar fins a la seva esposa no ho tindria gens fàcil. La noia es va treure una clau de la butxaca, i la feixuga porta de roure féu grinyolar les velles frontisses. Vaig entrar seguit de ben a prop per la criada, que tornà a tancar amb clau.

Una dona amb símptomes evidents de febre alta jeia al llit. Estava només mig conscient, però quan vaig entrar va obrir uns ulls espantats però molt bells, i em contemplà amb aprensió. Sembla ser que la visió d’un estrany la va alleujar, i es deixà caure al coixí amb un sospir. M’hi vaig acostar amb unes paraules tranquil·litzadores, i ella va romandre immòbil mentre li prenia el pols i la temperatura. Tots dos eren elevats, i tanmateix em va fer la impressió que la malaltia obeïa més a un estat d’excitació mental i nerviosa que no pas a una dolència física.

—Així des d’aquell dia, fa dos dies. Tinc por que ella morir —va dir la noia.

La dona va girar el rostre, congestionat però atractiu, cap a mi.

—On és el meu marit?

—A baix, i vol veure-us.

—No el rebré pas. No el rebré. —Dit això, semblà caure en una fase de deliri—. Un dimoni! Un dimoni! Oh, què puc fer amb aquest canalla?

—Puc ajudar-vos en res?

—No. Ningú no em pot ajudar. S’ha acabat. Tot és destruït. Faci el que faci, tot és destruït.

La dona devia patir alguna al·lucinació estranya. Jo no podia concebre que l’honest Bob Ferguson pogués ser cap dimoni o cap canalla.

—Senyora —vaig dir—, el vostre marit us estima moltíssim. Està profundament afectat per aquesta situació.

Va tornar a fixar en mi aquells ulls preciosos.

—M’estima. Sí. Però, i jo? Que potser no me l’estimo? L’estimo prou com per sacrificar-me abans de trencar-li el cor. Així és com me l’estimo. Però ell podria pensar de mi…, podria dir de mi el mateix.

—Està molt afligit, però no ho pot entendre.

—No, no ho pot entendre. Però hauria de confiar en mi.

—No el voleu pas veure? —vaig suggerir.

—No, no. No puc oblidar aquelles terribles paraules ni aquella mirada en el seu rostre. No el veuré pas. Ara, marxeu. No podeu fer res, per mi. Digueu-li només una cosa. Vull el meu fill. Tinc dret al meu fill. És l’únic missatge que li envio.

Va girar la cara cap a la paret i no va afegir res més.

Vaig baixar al saló, on Ferguson i Holmes continuaven asseguts a la vora del foc. Ferguson escoltà el relat amb un posat sorrut.

—Com puc enviar-li el nen? —va fer—. Com puc saber quin estrany impuls podria apoderar-se d’ella? Com puc oblidar el moment en què es va aixecar del seu costat amb els llavis tacats de la seva sang? —Es va estremir només de recordar-ho—. El nen està segur amb Mrs. Mason, i amb ella es quedarà.

Una elegant donzella, l’única cosa moderna que havíem vist en tota la casa, va portar el te. Mentre el servia, es va obrir la porta i un jove va entrar a la sala. Era un noi singular, de cara pàl·lida i cabells clars, amb uns ulls blavíssims que van guspirejar d’emoció i joia en ensopegar amb el seu pare. Va córrer cap a ell i li llançà els braços al coll amb la desesperació de la noia enamorada.

—Oh, papa —va exclamar—, no ho sabia pas, que ja havies arribat. Hauria estat aquí a donar-te la benvinguda. Oh, estic tan content de veure’t!

Ferguson es va deseixir dels braços del noi amb suavitat i amb mostres de torbació.

—Estimat fill meu —va dir, acaronant els rossos cabells del xicot amb tendresa—. He tornat d’hora perquè he convençut els meus amics, Mr. Holmes i el Doctor Watson, perquè vinguessin i passessin el vespre amb nosaltres.

—És Mr. Holmes, el detectiu?

—Sí.

El jove ens va mirar amb ulls molt penetrants i, segons la meva impressió, hostils.

—I el vostre altre fill, Mr. Ferguson? —preguntà Holmes—. Tindrem ocasió de conèixe’l?

—Digues a Mrs. Mason que baixi amb el nen —ordenà Ferguson.

El noi es va retirar amb pas curiós i vacil·lant, que informà el meu ull clínic d’una columna vertebral dèbil. Va tornar de seguida, i darrere seu comparegué una dona alta i esprimatxa a amb un nadó molt bonic en braços, d’ulls foscos i cabells daurats, una prodigiosa combinació de raça saxona i llatina. Era obvi que Ferguson se l’estimava molt, perquè el va agafar a coll i el va acariciar amb molta tendresa.

Fou llavors que vaig mirar Holmes, i li vaig veure una singular expressió d’interès al rostre. Les faccions semblaven esculpides damunt vori antic, i els ulls, que havien observat momentàniament l’escena de pare i fill, se centraven ara amb àvida curiositat en alguna cosa que hi havia a l’altre extrem del saló. Seguint la seva mirada, vaig arribar a l’única conclusió que esguardava, a través de la finestra, alguna cosa situada al malenconiós i humit jardí. És cert que un finestró mig tancat obstaculitzava la vista, però això no obstant era evident que Holmes dedicava la seva concentrada atenció a la finestra. Després va somriure, i tornà a mirar a l’infant. El seu coll rodanxó mostrava aquella ferida protuberant. Holmes la va examinar en silenci i amb delicadesa. Finalment, sacsejà un dels punyets closos que s’agitaven davant seu.

—Adéu-siau, homenet. Has tingut un estrany començament, a la vida. Mainadera, voldria enraonar amb vós en privat.

La va apartar de nosaltres i hi va parlar seriosament uns minuts. Només vaig poder sentir les últimes paraules, que foren aquestes:

—Espero que aviat ja no tindreu motius per a passar ànsia.

La dona, que semblava una persona eixuta i taciturna, es va retirar amb el petit.

—Com és Mrs. Mason? —inquirí Holmes.

—No gaire agradable, externament, com heu pogut constatar, però té un cor d’or, i s’estima molt el menut.

—T’agrada, Jack?

Holmes es girà de sobte cap al noi. Les expressives faccions d’aquest es varen enfosquir, i brandà el cap amb gest de negació.

—Jacky és molt categòric respecte a les persones que li agraden o li desagraden —intervingué Ferguson, descansant un braç damunt les espatlles del noi—. Per sort, jo em compto entre les persones que li agraden.

El xicot murmurà alguna cosa i recolzà el cap en el pit del seu pare. Ferguson el va apartar amb suavitat.

—Ara vés-te’n, Jacky —va dir, i contemplà el seu fill amb una mirada afectuosa fins que aquest va desaparèixer—. Bé, Mr. Holmes —va afegir, quan el noi ja havia marxat—, crec sincerament que us encomano una missió impossible, perquè quina altra cosa podeu fer-hi vós, tret de brindar-me la vostra compassió. Deu ser un cas extremament delicat i complicat, vist des de la vostra perspectiva.

—És certament delicat —concedí el meu amic, amb un somriure divertit—, però no m’ha pas impressionat, fins ara, per la seva complexitat. Ha estat un cas que ha afavorit l’exercitació de la deducció intel·lectual, però quan aquesta primera deducció intel·lectual es va confirmant punt per punt gràcies a una sèrie d’incidents independents, allò subjectiu es converteix en objectiu i podem anunciar amb confiança que hem atès el nostre propòsit. Ja l’havia atès, de fet, abans no deixéssim Baker Street, i la resta ha estat simplement observació i confirmació.

Ferguson es va posar una mà gegantina sobre el front arrugat.

—Per l’amor de Déu, Holmes —va dir, amb veu rogallosa—, si hi podeu discernir la veritat, en aquest cas, no em deixeu pas amb el dubte. Com preteneu que ho suporti? Què haig de fer? No m’importa gens la manera com hàgiu esbrinat la veritat mentre ho hàgiu fet.

—Us dec una explicació, certament, i us la donaré. Però… em permeteu que porti aquest cas a la meva manera? Està la dama en condicions de rebre’ns, Watson?

—Està molt malalta, però es mostra bastant racional.

—Molt bé. Només en presència seva podrem aclarir aquest afer. Pugem a fer-li una visita.

—Poc em voldrà veure —exclamà Ferguson.

—Oh, sí que voldrà —respongué Holmes, i va escriure unes ratlles en un full—. Vós us ocupareu de fer la presentació, Watson. Tindríeu l’amabilitat de lliurar aquesta nota a la dama?

Vaig pujar de bell nou i vaig donar la nota a Dolores, que obrí la porta amb cautela. Instants després vaig sentir un crit provinent de la cambra, un crit en què semblaven barrejar-se joia i sorpresa. Dolores va sortir al passadís.

—Els rebrà. Escoltarà —va dir.

Ferguson i Holmes varen pujar tan bon punt els vaig haver reclamat. En entrar a l’habitació, Ferguson va fer un parell de passes cap a la seva esposa, que s’havia incorporat al llit, però ella va estendre la mà per refusar-lo. Ell es deixà caure en una butaca, mentre que Holmes s’asseia al seu costat després de saludar la dama. Aquesta el fitava amb una expressió de total desconcert.

—Crec que podem prescindir de Dolores —anuncià Holmes—. Oh, molt bé, senyora, si preferiu que es quedi no hi posaré cap objecció. Mireu, Mr. Ferguson, jo sóc un home ocupat que ha d’atendre moltes obligacions, i per això els meus mètodes han de ser breus i directes. La cirurgia més ràpida és també la menys dolorosa. Us diré en primer lloc una cosa que alleujarà el vostre esperit. La vostra esposa és una dona molt bona, molt lleial i molt sacrificada.

Ferguson es va aixecar amb un crit de joia.

—Demostreu-ho, això que dieu, Mr. Holmes, i estaré amb deute amb vós per sempre més.

—Ho demostraré, però per a fer-ho hauré de causar-vos un pregon dolor en un altre aspecte.

—Res no m’importa mentre exculpeu la meva esposa. Tot el que hi ha al món és insignificant, comparat amb això.

—Deixeu-me que us expliqui, doncs, la seqüència de raonament que va passar pel meu cap a Baker Street. La idea d’un vampir se’m feia absurda. Aquesta mena de coses no ocorren en l’àmbit criminal d’Anglaterra. I, això no obstant, la vostra observació era exacta. Vau veure la dama aixecar-se del costat del bressol amb els llavis tacats de sang.

—Això mateix.

—No se us va acudir que una ferida sagnant pot xuclar-se amb propòsits altres que engolir la sang? No ha existit en la història d’Anglaterra cap reina que xuclés aquestes ferides per treure’n verí?

—Verí?

—Un costum propi de Sud-amèrica. El meu instint va intuir la presència d’aquelles armes a la paret fins i tot abans de veure-les. Podia haver estat un altre verí, però se’m va acudir precisament aquest. Quan vaig veure aquell petit buirac buit al costat de l’arc de caçar ocells, vaig trobar la resposta que esperava. Si hom punxava el nadó amb una d’aquelles fletxes untada amb curare o qualsevol altra droga perniciosa, això li suposaria la mort si abans no se li extreia el verí.

»I què me’n dieu, del gos? Si algú volgués emprar aquesta metzina, no la provaria abans no fos cas que hagués perdut les seves propietats? Jo no ho havia pas previst, que el gos en fos la víctima, però en veure’l ho vaig entendre de seguida i el vaig fer encaixar en la meva reconstrucció.

»Ho enteneu ara? La vostra esposa temia un atac d’aquesta mena. No ho va poder evitar, però va salvar la vida del petit, i encara us va amagar la veritat perquè sabia fins a quin punt estimeu el noi i temia que això us trenqués el cor.

—Jacky!

—L’he estat observant mentre acaronàveu el petit. La seva cara es reflectia nítidament al vidre de la finestra, amb el finestró de fons. Hi he vist una gelosia i un odi tan cruels com rara vegada he pogut veure en cap rostre humà.

—El meu Jacky!

—Caldrà que ho afronteu, Mr. Ferguson. És molt dolorós, perquè és un amor deformat, un amor exagerat i fanàtic per vós, i possiblement per la seva difunta mare, allò que l’ha empès a aquesta acció. Té l’ànima totalment corrompuda per l’odi envers aquest nen esplèndid, la salut i la bellesa del qual contrasten amb la seva feblesa.

—Valga’m Déu! És increïble!

—He dit la veritat, senyora?

La dama somicava, amb el rostre colgat sota els coixins. Es va girar cap al seu marit.

—Com volies que t’ho expliqués, Bob? Sabia que seria un cop molt dur, per a tu. Era millor esperar fins que l’explicació sortís d’uns llavis que no fossin els meus. Quan aquest cavaller, que sembla tenir facultats màgiques, m’ha escrit que ho sabia tot, me n’he alegrat.

—Crec que la millor prescripció per al jove Jacky és que passi un any a la vora del mar —suggerí Holmes, aixecant-se de la cadira—. Només queda una cosa per aclarir, senyora. Podem comprendre les agressions de què heu fet objecte el jove Jacky. La paciència d’una mare també té un límit. Però, com heu gosat separar-vos del petit aquests dos darrers dies?

—Ho havia explicat a Mrs. Mason. Ho sap tot.

—Exacte. Ja m’ho imaginava.

Ferguson estava dret al costat del llit, amb les mans esteses i tremolant de cap a peus.

—Em penso que ha arribat el moment de desaparèixer, Watson —em va dir Holmes, a cau d’orella—. Molt bé, ara —va afegir, després de tancar la porta darrere seu— crec que es trobaran més còmodes per a la reconciliació.

Hi afegiré només un últim detall, a aquest cas. És la missiva que Holmes va escriure com a resposta final a la carta amb què comença el present relat. Hi deia el següent:

«BAKER STREET

21 de novembre

Ref. Vampirs

Distingit senyor:

En relació amb la vostra carta del proppassat dia 19, em plau de comunicar-vos que he investigat el cas del vostre client, Mr. Robert Ferguson, de Ferguson & Muirhead, comerciants de te, de Mincing Lane, i que el cas ha atès un final satisfactori. Us dono les gràcies per la vostra recomanació.

Respectuosament vostre,

SHERLOCK HOLMES».





6. ELS TRES GARRIDEBS


Podia haver estat una comèdia, com podia haver estat una tragèdia. A un home li ha costat la raó, a mi m’ha costat una sagnia, i a un altre una penalització de part de la justícia. I, tanmateix, tot plegat té un no-sé-què de comèdia. Bé, ja ho jutjareu per vosaltres mateixos.

Recordo la data amb claredat, perquè fou el mateix mes en què Holmes refusà el títol de Sir per uns serveis que potser publicaré algun dia. Només faré esment d’aquest tema de passada, car en la meva posició de company i confident em veig especialment obligat a evitar qualsevol indiscreció. Repeteixo, però, que això em permet de precisar la data, que és a les acaballes de juny del 1902, poc després de l’acabament de la Guerra de Sud-àfrica. Holmes s’havia estat uns quants dies al llit, tal com tenia per costum de tant en tant, però aquell matí va comparèixer amb un document de mida foli a la mà i una guspira de divertiment als ulls grisos i austers.

—Teniu la possibilitat de fer diners, amic Watson —va dir—. Heu sentit mai el nom de Garrideb?

Vaig admetre que mai.

—Doncs bé, si aconseguiu de caçar un Garrideb, guanyareu uns quants calerons.

—Per què?

—Ah, és una llarga història… i força curiosa, també. No crec que en totes les nostres investigacions sobre la natura humana hàgim ensopegat mai amb un cas més singular. L’individu en qüestió es presentarà aquí aviat a passar un interrogatori, de manera que no m’estendré en el tema fins que arribi. Però, mentrestant, aquest és el nom que ens interessa.

La guia telefònica era al meu costat damunt la taula, i la vaig obrir per començar-ne la recerca, amb escasses perspectives d’èxit. Em va sorprendre, doncs, de trobar aquell estrany cognom al lloc que li corresponia. Vaig deixar anar un crit de triomf.

—Mireu, Holmes! És aquí!

Holmes em va arrabassar el llibre de les mans.

—«Garrideb, N». —va llegir—. «136 Little Ryder Street, W». Em sap greu de decebre-us, benvolgut Watson, però és l’individu que ens visitarà d’un moment a l’altre. És la mateixa adreça que hi ha a la carta. Hem de trobar el seu homònim.

Mrs. Hudson acabava d’entrar portant una targeta a la safata. La vaig agafar i la vaig llegir.

—Diantre, és aquest! —vaig exclamar, atònit—. La inicial és diferent: «John Garrideb, advocat, Moorville, Kansas, E.U.A»..

Holmes esbossà un somriure en veure la targeta.

—Molt em temo que encara haureu de fer un altre esforç, Watson —va dir—. Aquest cavaller ja hi participa, en el complot, també, per bé que no m’esperava pas de veure’l, aquest matí. Això no obstant, pot explicar-nos moltes coses que m’agradaria de saber.

Un instant després feia acte de presència a la sala. Mr. John Garrideb, advocat, era un home baix i fornit amb la cara rodona, fresca i ben afaitada tan característica dels homes de negocis americans. Tenia en general un aspecte rabassut i infantívol, la qual cosa feia que fes la impressió de ser un home molt jove d’ampli somriure al rostre. Els ulls, però, eren penetrants. Rara vegada havia vist en cap home un parell d’ulls que suggerissin més intensa una vida interior, de tan brillants, atents i expressius com eren. Parlava amb accent americà, però sense excentricitats en el discurs.

—Mr. Holmes? —va preguntar, mirant-nos a tots dos—. Ah, sí! Sou el mateix de les fotografies, si m’ho permeteu de dir. Crec que heu rebut una carta del meu homònim, Mr. Nathan Garrideb, no és cert?

—Segueu, si us plau —digué Sherlock Holmes—. Em penso que tenim moltes coses a discutir. —Va recollir els seus folis—. Vós sou, naturalment, el Mr. John Garrideb que s’esmenta en aquest document. Però ja deu fer un quant temps que residiu a Anglaterra.

—Per què ho dieu, això, Mr. Holmes? —Em va semblar llegir-hi un sobtat recel, en aquells ulls tan expressius.

—Perquè el conjunt que dueu és anglès.

Mr. Garrideb va forçar una rialla.

—N’he llegit alguna exposició, dels trucs que feu servir, Mr. Holmes, però no m’hauria imaginat mai ser-ne objecte. En què ho veieu, això?

—En la forma de les espatlles del vostre abric, en la punta de les botes que porteu… Qui en podria dubtar?

—Vaja, vaja, no en tenia pas idea, que el meu aspecte fos tan britànic. Els negocis em varen dur aquí ja fa un quant temps, i per això el conjunt que duc, com vós dieu, és gairebé tot londinenc. Tanmateix, suposo que el vostre temps és molt valuós, i no ens devem pas haver reunit aquí per enraonar de la confecció dels meus mitjons. Què us sembla si parlem d’aquest paper que teniu a la mà?

Holmes havia torbat en certa manera el nostre visitant, el rostre rodanxó del qual tenia ara una expressió bastant menys afable.

—Paciència! Paciència, Mr. Garrideb! —va dir el meu amic, amb veu conciliadora—. El Doctor Watson us pot dir que aquestes petites digressions meves solen tenir relació amb el cas corresponent, com de vegades es comprova al final. Però, per què no ha vingut amb vós Mr. Nathan Garrideb?

—Per què us hi ha hagut d’involucrar, a vos, en aquest cas? —va preguntar el nostre visitant, en un sobtat accés de fúria—. Què dimoni hi teniu a veure, amb tot plegat? Hi ha una relació professional entre dos cavallers… i un d’ells decideix de recórrer a un detectiu! L’he vist aquest mateix matí, i m’ha explicat l’estúpida broma que m’ha gastat. És per això que sóc aquí. Però tot plegat m’és molt desagradable, de debò.

—No ha estat pas cap mostra de desconfiança envers vós, Mr. Garrideb. És simplement conseqüència del seu interès a atènyer el vostre objectiu; un objectiu, segons que tinc entès, tan vital per a ell com per a vós. Sap que compto amb mitjans per a obtenir informació, i, per tant, em sembla molt natural que s’hagi adreçat a mi.

L’expressió irada del nostre interlocutor anava desapareixent gradualment.

—Bé, això ja és diferent —va dir—. Quan l’he anat a veure, aquest matí, i m’ha dit que havia contractat un detectiu, li he demanat la vostra adreça i he fet cap aquí immediatament. No vull que la policia hi fiqui el nas, en un assumpte privat. Però si us aveniu a ajudar-nos a trobar l’home, no hi veig cap inconvenient.

—Bé, doncs, jo tampoc —replicà Holmes—. I ara, senyor, ja que heu vingut, ens agradaria de sentir-ne una versió clara dels vostres llavis de tot plegat. El meu amic, aquí present, no en sap els detalls.

Mr. Garrideb em va observar amb una mirada no gaire cordial.

—Cal, que els conegui? —va preguntar.

—Acostumem a treballar junts.

—Bé, no hi ha pas motiu perquè en faci cap secret. Us exposaré els fets de la manera més breu possible. Si fóssiu de Kansas no caldria pas que us expliqués qui era Alexander Hamilton Garrideb. Va fer una fortuna amb la compra-venda de finques, i més tard amb la borsa del blat de Chicago, però se la va gastar comprant tantes terres com pugui haver-n’hi en un dels vostres comtats, situades a la riba del riu Arkansas, a l’oest de Ford Dodge. Són unes terres riques en pastures, fusta, conreus, minerals i en cada mena de recursos que pugui aportar dòlars al seu propietari.

»No tenia parents ni amics…, o en tot cas, si en tenia, jo no en vaig sentir a parlar mai. Tanmateix, feia orgullosa ostentació de la singularitat del seu cognom. Això és el que em va permetre de conèixer-lo personalment. Jo exercia d’advocat a Topeka, i un bon dia vaig rebre una visita del vell, al qual li va fer molta gràcia conèixer un home amb el seu mateix cognom. Això es va convertir en ell en una mena de caprici obsessiu, i va morir mentre provava d’esbrinar si hi havia més Garridebs al món. “Trobeu-me’n un altre!”, em va dir. Li vaig respondre que jo era un home ocupat i que no em podia pas passar la vida voltant món a la recerca de Garridebs. “Sigui com sigui”, em va replicar, “això és el que fareu si les coses surten tal com he planejat”. Vaig pensar que estava de broma, però aquestes seves paraules tenien sentit, com no trigaria a comprovar.

»Va morir menys d’un any després de dir-m’ho, i va deixar testament. Era el testament més estrany que s’hagi mai dictat a l’estat de Kansas. Les seves propietats quedaven repartides en tres parts, i jo en rebria una amb la condició que trobés dos Garridebs més perquè es repartissin la resta. Ens pertoquen, pel cap baix, cinc milions de dòlars a cadascun, però no en veurem ni un ral mentre no compareguem tots tres l’un rere l’altre.

»Era una oportunitat tan seductora que vaig deixar de banda el meu exercici jurídic per encetar la recerca de Garridebs. No n’hi ha ni un en tots els Estats Units. Els vaig pentinar a consciència, de nord a sud i d’est a oest, sense aconseguir trobar-n’hi ni un de sol. Aleshores vaig provar sort al vell continent. El cognom, per sort, figurava a la guia telefònica de Londres. El vaig anar a trobar abans d’ahir i el vaig posar al corrent del cas. Però és un home sol, igual que jo, amb parents, però cap de masculí. I vet aquí que el testimoni especifica tres barons adults. Com veieu, encara hi ha una vacant, i si ens ajudàveu a omplir-la us pagaríem els honoraris de molt bon grat.

—Bé, Watson —intervingué Holmes, amb un somriure—, ja us he advertit abans que el cas era força singular, veritat? Jo hauria cregut, senyor, més ortodox publicar un anunci a les seccions d’assumptes personals dels diaris.

—Ja ho he fet, Mr. Holmes, però no hi he rebut resposta.

—Diantre! Vaja, ens enfrontem a un problemet d’allò més curiós. Puc fer-hi un cop d’ull de tant en tant. Per cert, és força casual que vós sigueu de Topeka. Jo hi tenia un corresponsal —ara ja mort—: el vell Doctor Lysander Starr, que en fou nomenat alcalde el 1890.

—El bo del Doctor Starr! —exclamà el nostre visitant—. El seu nom encara avui es venera. Bé, Mr. Holmes, suposo que l’únic que podem fer és informar-vos dels progressos de la nostra recerca. Compto que rebreu notícies meves d’aquí a un parell de dies.

Tot seguit, l’americà ens va fer una salutació i va marxar.

Holmes havia encès la pipa, i va romandre uns instants amb un enigmàtic somriure al rostre.

—I bé? —vaig preguntar, per fi.

—Estic admirat, Watson…, senzillament admirat!

—De què?

Holmes es va treure la pipa dels llavis.

—Em pregunto, Watson, què deu pretendre aquest home amb tot aquest enfilall de mentides. He estat a punt de preguntar-li-ho, perquè de vegades un brutal atac frontal és la millor estratègia, però m’ha semblat millor deixar-li creure que ens ha enredat. Ens visita un home abillat amb un vestit anglès gastat dels colzes i amb uns pantalons donats dels genolls, i tanmateix aquest document i el seu propi relat afirmen que és un provincià americà instal·lat a Londres de fa poc. I no ha publicat cap anunci a les seccions d’assumptes personals dels diaris. Ja sabeu que no se me n’escapa res, del que hi surt. Són el meu amagatall predilecte, des del qual observo els ocells, i no m’hauria passat pas per alt un faisà com aquest. No conec de res cap Doctor Lysander Starr de Topeka. Ha mentit pels descosits. Crec que aquest individu és realment americà, però se li ha suavitzat l’accent amb uns quants anys de residència a Londres. Així doncs, quin joc és el seu, i quins motius s’amaguen darrere aquesta absurda recerca de Garridebs? El cas mereix la nostra atenció, perquè, suposant que l’home sigui un brivall, n’és un exemplar força complex i enginyós. Ara cal que esbrinem si el nostre altre corresponent és també un frau. Truqueu-li, Watson.

Així ho vaig fer, i vaig sentir una veu prima i tremolosa a l’altre extrem de la línia.

—Sí, sí, sóc Mr. Nathan Garrideb. Que hi és, Mr. Holmes? M’agradaria de parlar-hi un moment.

El meu amic agafà l’auricular, i vaig sentir el sincopat diàleg de rigor.

—Sí, ha estat aquí. Tinc entès que no el coneixeu… Des de quan? …Només dos dies! …Sí, sí, és clar, és una perspectiva d’allò més prometedora. Sereu a casa aquest vespre? Suposo que el vostre homònim no hi serà pas… Molt bé, aleshores vindrem, perquè prefereixo tenir la xerrada només amb vós. No cal que en digueu res a l’advocat americà… Molt bé. Adéu-siau.

Era el capvespre d’un preciós dia de primavera, i fins i tot Little Ryder Street, una de les ramificacions més petites d’Edgware Road, a només un pas del vell Tyburn Tree, de sinistre record, apareixia daurat i esplèndid sota els raigs del sol ponent. La casa a què ens adreçàvem era un enorme edifici antic, de principis de l’època del rei Jordi, amb una austera façana de maons només alterada per dues profundes finestres balconeres a l’altura de la planta baixa. Precisament en aquesta planta era on residia el nostre client, i, les seves finestres comunicaven amb l’exterior l’ampli saló on ell passava el seu temps de vigília. Holmes assenyalà la petita placa de llautó on hi havia gravat el tan singular cognom.

—Ja té uns quants anys, Watson —observà, indicant la descolorida superfície de metall—. Així doncs, és el seu nom autèntic, i és un detall a tenir en compte.

La casa tenia una escala comunitària, i hi havia una sèrie de noms pintats al vestíbul, alguns dels quals anunciaven despatxos i uns altres, dependències privades. No semblava pas una finca d’apartaments residencials, sinó més aviat un cau de solters bohemis. El nostre client obrí la porta personalment, i es va disculpar tot dient que la dona que se n’ocupava marxava a les quatre. Mr. Nathan Garrideb era molt alt, de membres àgils i esquena encorbada, esprimatxat i calb, d’uns seixanta anys i escaig. Tenia un rostre cadavèric, amb la pell marcida de l’home que no coneix l’exercici. Unes ulleres grosses i rodones i una barbeta prominent de boc es combinava amb el seu posat carregat d’espatlles i li conferia una expressió de tímida curiositat. La impressió general, però, era de personatge cordial per bé que excèntric.

La sala era tan estranya com el seu ocupant. Semblava un petit museu. Era llarga i ampla, atapeïda de prestatges i vitrines plens de mostres geològiques i anatòmiques. Uns estoigs de papallones i insectes dissecats flanquejaven la porta d’accés. Damunt l’enorme taula central hi havia un escampall de pedres de tota classe, entre les quals emergia el llarg tub metàl·lic d’un potent microscopi. Quan vaig mirar al meu voltant, em vaig sorprendre de la diversitat d’afeccions d’aquell home. Aquí hi havia un estoig amb monedes antigues. Allà, una vitrina amb instruments de sílex. Darrere la taula central es dreçava una voluminosa vitrina amb ossos fossilitzats. A sobre, s’hi arrenglerava una col·lecció de cranis de guix amb noms com «Neanderthal», «Heidelberg», «Cromagnon» retolats a la base. Era clar que ens trobàvem davant d’un erudit en nombroses matèries. Ara tenia a la mà dreta un tros de pell de camussa, amb el qual netejava una moneda.

—De Siracusa…, del millor període —va explicar, mostrant-nos la peça—. Varen degenerar molt, a les acaballes. Els exemplars bons els trobo suprems, tot i que alguns prefereixen l’escola alexandrina. Allí teniu una cadira, Mr. Holmes. Permeteu-me que abans endreci aquests ossos. I vós, senyor…, ah, sí, Doctor Watson, seríeu tan amable de deixar el gerro japonès a un costat? Ja podeu veure tot volt les petites afeccions de la meva vida. El meu metge em censura que no surti mai de casa, però per què hauria de sortir quan hi ha tantes coses que em retenen aquí dins? Us puc ben assegurar que la catalogació adequada del contingut d’una d’aquestes vitrines m’ocuparia tres mesos llargs.

Holmes observà al seu voltant amb curiositat.

—Però, voleu dir que no sortiu mai al carrer? —va dir.

—De tant en tant m’arribo fins a Sotheby’s o Christie’s. Tret d’això, rara vegada abandono aquesta habitació. No sóc gaire fort, i les meves investigacions són molt absorbents. Però ja us podeu imaginar, Mr. Holmes, quin enrenou més terrible —agradable, però terrible— em va suposar la notícia d’aquest cop de sort sens parió. Només cal un altre Garrideb per a complir les condicions, i estic segur que el podem trobar. Jo tenia un germà, però ja és mort, i els parentius femenins no són vàlids. Però segurament n’hi ha d’altres, de Garridebs, al món. Havia sentit a dir que sou un expert en la resolució de casos estranys, i és per això que he acudit a vós. Naturalment, aquest cavaller americà té raó, i hauria d’haver-li demanat consell, abans, però he actuat de bona fe.

—Crec que heu actuat molt assenyadament —opinà Holmes—. Però, de debò us interessa heretar una propietat a Amèrica?

—En realitat, no, senyor. Res no podria fer-me abandonar la meva col·lecció. Però aquell cavaller m’ha assegurat que comprarà la meva part tan aviat com ens l’hagin assignada. M’ha parlat d’una xifra de cinc milions de dòlars. Ara com ara hi a dotze peces al mercat que tindrien cabuda a la meva col·lecció, i no les puc adquirir perquè em manquen uns pocs centenars de lliures. Penseu què podria fer amb cinc milions de dòlars. Vaja, que tinc el pinyol d’una col·lecció nacional. Seré el Hans Sloane de la meva època.

Els ulls li resplendien darrere les enormes ulleres. Era evident que Mr. Nathan Garrideb no estalviaria esforços a l’hora de buscar un homònim.

—Només us he trucat per conèixer-vos personalment, i no veig cap motiu per a interrompre els vostres estudis —va dir Holmes—. M’estimo més tenir-hi tracte personal, amb qui demana els meus serveis. Hi ha poques preguntes que necessiti formular-vos, perquè tinc la vostra clara narració a la butxaca i ja he omplert els espais en blanc quan aquell cavaller americà ha vingut a veure’m. Tinc entès que n’ignoràveu l’existència, fins aquesta setmana.

—Efectivament. Em va visitar dimarts passat.

—Us en ha posat al corrent, de l’entrevista que hem tingut aquesta tarda?

—Sí, ha vingut de dret cap aquí. S’havia indignat molt, abans.

—I per què havia d’indignar-se?

—Semblava creure que jo havia posat en dubte el seu honor. Però quan ha vingut aquesta tarda s’ha mostrat força alegre.

—Ha suggerit cap pla d’acció?

—No, senyor.

—Us ha demanat diners, o us n’havia demanat abans?

—No, senyor, mai!

—Heu vist que persegueixi algun objectiu?

—No cap, fora del que m’ha exposat.

—Li heu parlat de la nostra conversa per telèfon?

—Sí, senyor.

Holmes estava absort en les seves cavil·lacions. Em vaig adonar de la seva perplexitat.

—Hi teniu objectes de gaire valor; a la vostra col·lecció?

—No, senyor. No sóc pas ric, jo. És una bona col·lecció, però no gaire valuosa.

—No teniu por dels lladres?

—Gens.

—Quant fa que residiu en aquesta casa?

—Gairebé cinc anys.

L’interrogatori de Holmes fou interromput per un truc imperatiu a la porta. Amb prou feines l’acabava d’obrir el nostre client, que l’advocat americà irrompia a l’estança dominat per una forta excitació.

—Ja el tenim! —va exclamar, brandant un paper en l’aire—. He pensat que encara seria a temps de trobar-vos. Felicitats, Mr. Nathan Garrideb! Ara sou ric. La nostra recerca ha acabat amb un èxit total. Pel que respecta a vós, Mr. Holmes, només podem dir-vos que ens sap molt de greu haver-vos causat tantes molèsties per no res.

Lliurà el paper al nostre client, el qual va examinar un anunci imprès. Holmes i jo ens hi acostàrem i vàrem llegir per damunt de la seva espatlla. L’anunci feia així:

HOWARD GARRIDEB

Constructor de maquinària agrícola.

Màquines d’agarbonar, segadores de vapor i arades manuals, sembradores, grades, carros i tota mena d’accessoris.

Prospeccions per a pous artesians.

Adreceu-vos a Grosvenor Buildings, Aston.



—Magnífic! —exclamà el nostre amfitrió, amb un fil de veu—. Vet aquí el nostre tercer home.

—He estès les meves indagacions fins a Birmingham —explicà l’americà—, i el meu representant allí m’ha enviat aquest anunci, aparegut en un diari local. Ja cal que ens afanyem i fem els tràmits oportuns. He escrit a aquest home i li he dit que l’anireu a veure al seu despatx demà a les quatre de la tarda.

—Voleu que el vagi a veure jo?

—Què us sembla, a vós, Mr. Holmes? No creieu que seria més prudent? Jo no sóc més que un rodamón americà amb un conte de fades sota el braç. Per què hauria de creure’s el que li expliqués? Vós sou un britànic amb referències sòlides, i és més probable que pari esment a les vostres paraules que no a les meves. Us hi acompanyaria de grat si volguéssiu, però demà tinc una jornada molt moguda, i sempre puc reunir-me amb vós en cas que ensopegueu amb cap dificultat.

—Bé, però és que no he fet un viatge com aquest de fa molts anys.

—Això no és res, Mr. Garrideb. Ja us tinc fet el programa. Sortireu a les dotze i arribareu allí poc després de les dues. Podeu tornar la mateixa nit. L’únic que heu de fer és visitar aquest home, explicar-li el que fa al cas i aconseguir una acta notarial de la seva existència. Com hi ha Déu! —afegí, amb apassionament—. Si considereu que jo he fet tot el trajecte des del cor d’Amèrica fins aquí, no és pas demanar massa que cobriu cent cinquanta quilòmetres per tal d’arrodonir el negoci.

—Efectivament —intervingué Holmes—. Crec que el que diu aquest cavaller és molt cert.

Mr. Nathan Garrideb va arronsar les espatlles amb un posat d’indefensió.

—D’acord, si hi insistiu tant, hi aniré —va respondre—. Se’m fa molt difícil negar-vos res, tenint en compte el raig d’esperança que aporteu a la meva vida.

—Aleshores, que no se’n parli més —va dir Holmes—, i confio que em posareu al corrent del cas tan aviat com podreu.

—Ja me n’ocuparé jo personalment —s’oferí l’americà—. Bé —afegí, consultant el seu rellotge—, ara us haig de deixar. Us trucaré demà, Mr. Nathan, abans que marxeu cap a Birmingham. Feu el meu camí, Mr. Holmes? Bé, doncs, adéu-siau, i espero rebre bones notícies de part vostra demà a la nit.

Em vaig adornar de com el rostre del meu amic es relaxà tan bon punt l’americà hagué sortir de la sala, i que l’expressió de reflexiva perplexitat s’havia esvaït.

—M’agradaria molt fer un cop d’ull a la vostra col·lecció, Mr. Garrideb —va dir—. Els coneixements, de la mena que siguin, poden ser útils en la meva professió, i aquesta sala és un veritable pou de saviesa.

El nostre client es va inflar d’orgull i els ulls se li varen encendre, darrere aquelles ulleres enormes.

—Sempre he sentit a dir, senyor, que sou un home molt intel·ligent —va dir—. Us la mostraré ara mateix amb molt de gust, si disposeu de temps.

—Per desgràcia, no. Però aquests espècimens estan tan ben etiquetats i classificats que amb prou feines requereixen la vostra explicació personal. Si pogués venir a veure’ls demà, hi tindríeu cap inconvenient?

—No cap. Podeu venir quan us plagui. Trobareu el pis tancat, és clar, però Mrs. Saunders serà al soterrani fins a les quatre i us hi deixarà entrar amb la seva clau.

—Molt bé, em penso que demà tindré la tarda lliure. Si sou tan amable d’avisar Mrs. Saunders, us n’estaré molt agraït. Per cert, qui és el vostre agent immobiliari?

El nostre client va quedar estupefacte davant aquesta inesperada pregunta.

—Holloway and Steele, a Edgware Road. Per què m’ho pregunteu?

—Sóc un xic afeccionat a l’arqueologia, pel que fa als edificis —respongué Holmes, rient—. Rumiava si aquesta casa és de l’època de la reina Anna o del rei Jordi.

—Del rei Jordi, sens dubte.

—És clar. Hauria d’haver-m’ho pensat abans. Tanmateix, és fàcil de comprovar. Bé, adéu-siau, Mr. Garrideb, i us desitjo molt d’èxit en el vostre viatge a Birmingham.

L’agència immobiliària no era pas lluny, però vàrem trobaria tancada, de manera que emprenguérem el camí cap a Baker Street. No va ser fins havent sopat que Holmes va tornar al tema.

—El nostre petit enigma s’acosta al final —va dir—. No tinc cap mena de dubte que vós mateix ja n’heu perfilat la solució.

—La veritat és que no en veig, el cap ni la cua.

—El cap és força evident, i pel que fa a la cua, la veurem demà. No hi heu vist res estrany, en aquell anunci de diari?

—Sí, que la paraula «arades» estava mal escrita.

—Oh, de manera que us hi heu fixat. Molt bé, Watson, progresseu. Sí, estava escrit en un mal anglès, però en un correcte americà. L’impressor ho ha publicat tal com venia a l’original. A més, els pous artesians sovintegen més als Estats Units que no pas a Anglaterra. Era un anunci típicament americà, que pretenia ser d’una firma anglesa. Què us suggereix, això?

—Només se m’acut que el deu haver posat l’advocat americà en persona. Però no puc pas arribar a entendre amb quin propòsit.

—Bé, hi ha diverses explicacions possibles. De tota manera, vol que aquell pobre fòssil viatgi fins a Birmingham. Això és molt clar. Jo podia haver-lo advertit que aquesta expedició serà una recerca inútil, però, en segona instància, m’ha semblat més convenient de deixar la pista lliure autoritzant-lo a marxar. Demà, Watson…, bé, demà en sabrem els motius.

Holmes es va llevar i va sortir aviat. Quan tornà a l’hora de dinar, vaig veure-li una expressió al rostre molt sorruda.

—Això és més seriós del que m’esperava, Watson —va confessar—. Em sembla que és just d’advertir-vos-ho, tot i que sé que serà un motiu més perquè poseu el cap en perill. Ja l’hauria de conèixer, el meu amic Watson, a hores d’ara. Però el cas és que hi ha perill, i convé que ho sapigueu.

—Bé, no serà pas el primer que compartirem, Holmes. I espero que tampoc no sigui l’últim. Quin risc podem córrer aquesta vegada?

—Ens enfrontem amb un cas molt difícil. He identificat Mr. John Garrideb, l’advocat de Topeka, Kansas. No és altre que Evans «l’Assassí», un home d’una reputació d’allò més sinistra i criminal.

—Em sembla que no n’he sentit a parlar mai.

—Sí, ja sé que no forma pas part de la vostra professió emmagatzemar un calendari Newgate portàtil a la memòria. He anat a veure l’amic Lestrade a Scotland Yard. Pot ser que els manqui un xic d’intuïció imaginativa, de tant en tant, però van al capdavant pel que fa a minuciositat i mètode. Tenia la idea que podríem seguir el rastre del nostre amic americà als seus arxius. Efectivament, he trobat la seva cara rodona somrient-me des de l’arxiu de retrats de brivalls. A sota de la fotografia hi diu: «James Winter, àlies Morecroft, alias Evans “l’Assassí”». —Es va treure un sobre de la butxaca—. He pres unes quantes notes de la seva fitxa. Quaranta-quatre anys d’edat. Natural de Chicago. Se sap que va matar tres homes als Estats Units. Va sortir de la presó gràcies a influències polítiques. Va arribar a Londres el 1893. Va disparar contra un home durant una partida de cartes, en un club nocturn de Waterloo Road, el gener de 1895. La víctima va morir, però ell va ser identificat en una baralla com a autor de l’agressió. El mort va resultar ser Rodger Prescott, un cèlebre falsificador de Chicago. Evans «l’Assassí» va sortir de la garjola l’any 1901. Des d’aleshores ha estat sotmès a vigilància policial, però fins ara ha menat una vida honesta. És un home molt perillós, acostuma a dur armes i està disposat a fer-les servir. Aquest és el nostre ocell, Watson, un ocell arriscat, com veieu.

—… en què consisteix el seu joc?

—Bé, tot just ara comença a definir-se. He passat per l’agència immobiliària. El nostre client, tal com ens va dir, ha residit en aquella casa durant cinc anys. El pis havia romàs desocupat un any, abans que ell s’hi instal·lés. L’anterior arrendatari era un cavaller anomenat Waldron. El personal de l’agència recordava molt bé l’aspecte del tal Waldron. Havia desaparegut de sobte i ja no se n’havia tingut mai més notícia. Era un home alt i barbut, molt bru de cara. Doncs bé, Prescott, l’home contra el qual Evans «l’Assassí» va disparar, era, segons Scotland Yard, un individu alt, bru i barbut. Com a hipòtesi de treball, crec que podem suposar que Prescott, el falsificador americà, havia ocupat les mateixes dependències que ara el nostre innocent amic consagra al seu museu. Així doncs, ja tenim una baula de la cadena.

—I la baula següent?

—Bé, ara l’anirem a buscar.

Va treure un revòlver de la calaixera i me’l va donar.

—Porto la meva arma favorita a sobre. Si el nostre amic del salvatge Oest prova de fer honor al seu sobrenom, cal que estiguem preparats. Us concediré una hora per a la migdiada, Watson, i després serà el moment d’encetar l’aventura de Ryder Street.

Eren les quatre en punt de la tarda quan arribàrem al curiós apartament de Mr. Nathan Garrideb. Mrs. Saunders, la portera, era a punt de marxar, però no va dubtar gens a permetre’ns d’entrar-hi, perquè la porta es tancava sola i Holmes va prometre que s’asseguraria que estigués tot en ordre abans d’anar-nos-en. Poc després sentíem tancar-se la porta exterior, la còfia de la dona passava per davant de la finestra balconera, i ens adonàvem que ens havíem quedat sols a la planta baixa de la casa. Holmes procedí a una ràpida observació de les peces exposades. Hi havia una vitrina en un racó fosc un xic separada de la paret. Ens vàrem ajupir darrere la vitrina, i Holmes em revelà les seves intencions xiuxiuejant.

—L’americà volia que el nostre simpàtic amic abandonés l’habitació…, això és evident, i, com que el col·leccionista amb prou feines surt mai al carrer, va haver d’empescar-se un pla per obligar-l’hi. La invenció de tota aquesta història sobre els tres Garridebs no obeeix, aparentment, a cap altre propòsit. Haig de dir, Watson, que tot plegat manifesta una certa ingenuïtat, encara que l’estrany cognom de l’estadant li brindés una oportunitat que ben poc s’esperava. Ha teixit el seu pla amb astúcia considerable.

—Però… què vol?

—Bé, som aquí per esbrinar-ho. Em penso que és alguna cosa no gens relacionada amb el nostre client, tal com interpreto la situació. Té a veure amb l’home que va matar…, l’home que podria haver estat còmplice seu en diversos actes delictius. Hi ha algun secret inculpador, en aquesta sala. Així és com ho veig. Al començament vaig creure que el nostre amic potser tenia alguna cosa, a la seva col·lecció, més valuosa del que es pensava…, algun objecte capaç de cridar l’atenció d’un gran criminal. Però el fet que Rodger Prescott, de sinistre record, hagués ocupat aquestes dependències apunta a motius més profunds. En fi, Watson, l’únic que podem fer ara és assossegar el nostre esperit amb paciència i esperar que arribi el moment.

El moment no trigà pas gaire a arribar. Ens vàrem arronsar encara més a la penombra, en sentir com la porta exterior s’obria i es tancava. Tot seguit sentírem el soroll metàl·lic d’una clau, i l’americà va entrar a l’estança. Va tancar la porta lentament darrere seu, llançà una mirada suspicaç al seu voltant per assegurar-se que no hi havia perill, es va treure l’abric i s’encaminà a la taula central amb l’actitud enèrgica d’aquell qui sap exactament què ha de fer i com. Va desplaçar la taula cap a un costat, va retirar la catifa quadrada sobre la qual descansava la taula, la va enrotllar del tot i, després, traient-se una palanqueta de la butxaca interior, s’agenollà a terra. Aviat sentírem un cruixit de taulons que cedien, i uns instants després hi havia un quadrat obert a l’empostissat. Evans «l’Assassí» va rascar un llumí, va encendre un tros d’espelma, i desaparegué de la nostra vista.

Era evident que havia arribat l’hora d’actuar. Holmes em va tocar el maluc com a senyal, i junts ens vàrem adreçar a la trapa. Per bé que avançàvem amb precaució, l’antic sòl de fusta devia cruixir sota els nostres peus, perquè el cap de l’americà, fitant porugament al seu voltant, emergí de sobte de l’espai obert. Va girar el rostre cap a nosaltres amb una mirada de perplexa fúria, que es convertí gradualment en un tímid somriure en adonar-se que dues pistoles li apuntaven el cap.

—Vaja, vaja! —va exclamar, fredament, mentre sortia a la superfície—. Ja veig que heu estat massa astut, per a mi, Mr. Holmes. Suposo que m’heu endevinat el joc, i m’heu tingut per un tanoca des de principi. Bé, senyor, ho haig de reconèixer: m’heu guanyat, i…

En un instant es va treure un revòlver del pit i va engegar dos trets. Vaig notar una sobtada cremor com si m’haguessin aplicat un ferro roent a la cuixa. Se sentí un espetec quan la pistola de Holmes va colpejar la testa de l’home. El vaig veure estenallat a terra, amb un riu de sang corrent-li per la cara, mentre Holmes l’escorcollava a la recerca d’armes. A continuació les mans esprimatxades del meu amic em varen subjectar i em feren seure en una cadira.

—No esteu pas ferit, Watson? Per l’amor de Déu, digueu que no n’esteu!

Bé valia una ferida…, bé en valia moltes, de ferides, la possibilitat de conèixer la profunditat de la fidelitat i l’estimació que s’ocultava darrere aquella màscara de fredor. Aquells ulls nítids i implacables s’ennuvolaren un moment, i els llavis, tan ferms, li tremolaren. Per una única vegada, vaig entreveure un cor tan gran com el seu cervell. Tots els meus anys dedicats a un servei humil però incondicional culminaren en aquell instant de revelació.

—No patiu, Holmes. És una simple esgarrinxada.

Em va esquinçar els pantalons amb la seva navalla.

—Teniu raó —exclamà, amb un gran sospir d’alleujament—. És una ferida superficial. —Les seves faccions prengueren una duresa pètria en esguardar el nostre presoner, que s’incorporava amb una expressió narcotitzada al rostre—. Com hi ha Déu, que així és millor per a vós. Si haguéssiu matat el meu amic Watson, no hauríeu sortit viu d’aquesta habitació. Bé, senyor, què teniu a dir, en defensa vostra?

No tenia res a dir. Es limitava a observar-nos amb les celles corrugades. Em vaig recolzar en el braç de Holmes, i junts vàrem escrutar el petit celler que la trapa secreta descobria. Era il·luminat encara per l’espelma que Evans havia encès. Els nostres ulls ensopegaren amb una màquina rovellada, uns enormes rotlles de paper, un munt de flascons i, perfectament ordenats damunt una tauleta, una sèrie de feixos de bitllets.

—Una màquina d’imprimir…, tots els accessoris d’un falsificador de moneda —digué Holmes.

—Sí, senyor —va contestar el nostre presoner, mentre es posava dempeus amb gran esforç i es deixava caure en una cadira—. El falsificador més cèlebre de Londres. És la màquina de Prescott, i aquests feixos de damunt la taula sumen dos mil bitllets de cent lliures, tan ben fets que poden circular pertot. Serviu-vos, cavallers. Considereu-ho un tracte i deixeu-me tocar el dos.

Holmes esclafi a riure.

—Nosaltres no fem les coses així, Mr. Evans. No hi ha cap refugi per a vós, en aquest país. Vàreu ser vós qui va disparar contra el tal Prescott, veritat?

—Sí, senyor, i em vaig passar cinc anys a la garjola per això, tot i que va ser ell qui em va ficar en aquest negoci. Cinc anys…, quan en realitat em mereixia una medalla tan grossa com un plat de sopa. No hi ha mortal que pugui distingir un bitllet d’en Prescott d’un bitllet emès pel Banc d’Anglaterra, i si jo no l’hagués eliminat n’hauria inundat tot Londres. Jo era l’única persona al món que sabia on els feia. Us sorprèn que volgués arribar fins aquí? I us sorprèn també que havent trobat aquest entomòleg guillat de cognom estrany instal·lat damunt mateix de tot això, sense sortir mai de casa, hagués de fer tots els possibles per treure-l’en? Potser hauria estat més intel·ligent esborrar-lo del mapa. Hauria estat força senzill, però sóc un home compassiu, i no disparo llevat que l’altre també tingui una pistola. Però digueu-me, Mr. Holmes, quin crim he comès? No l’he pas feta servir, aquesta maquinària. No li he fet cap mal, a aquell vell boig. De què m’acuseu?

—Només d’intent d’homicidi frustrat, que jo sàpiga —respongué Holmes—. Però això no és pas feina nostra. L’únic que volíem era la vostra encisadora persona. Watson, truqueu a Scotland Yard, si us plau. Suposo que no els vindrà pas gaire de nou.

Aquests foren els fets amb Evans «l’Assassí» i la seva meritòria invenció dels tres Garridebs. Més tard ens vàrem assabentar que el nostre infortunat amic no es va refer mai més del desencís de veure esquinçats els seus somnis. Quan el seu castell de cartes es va esfondrar, va quedar colgat sota seu. L’últim que se’n va saber era que residia en una clínica de repòs, a Brixton. En canvi, fou un dia de joia a Scotland Yard en descobrir-se l’amagatall de Prescott perquè, tot i que en coneixien l’existència, no havien aconseguit mai, després de la mort del falsificador, de trobar-lo. Evans havia fet un servei certament inapreciable i va aconseguir que uns quants potentats poguessin dormir tranquils, per tal com els falsificadors no tenen comparació possible, com a perill públic. Aquests magnats s’haurien subscrit voluntàriament a l’atorgament de la medalla de dimensions gegantines que el criminal reivindicava, però un desagraït tribunal adoptà un criteri bastant menys favorable, i «l’Assassí» va tornar a les tenebres de què havia sortit.





7. THOR BRIDGE


En alguna banda dels soterranis del banc de Cox & Co., a Charing Cross, hi ha una cartera de llautó, vella i gastada, amb el meu nom, John H. Watson, doctor en medicina, ex-combatent a l’exèrcit de l’índia, retolat a la tapa. És farcida de papers, la major part dels quals són relats de casos il·lustratius dels curiosos problemes que Mr. Sherlock Holmes va haver d’examinar en diverses situacions. Uns quants, i no pas els menys interessants, resultaren fracassos absoluts, i com a tals amb prou feines mereixen una narració, per tal com no aporten cap explicació final. Un problema sense solució pot interessar l’estudiós, però és força improbable que deixi satisfet el lector eventual. Entre aquestes històries inacabades figura la de Mr. James Phillimore, el qual, després de tornar al seu domicili a recollir el paraigua, no seria vist mai més en aquest món. No menys singular és el cas del canot Alice, que va salpar un matí de primavera enmig d’un petit banc de boira del què no sortiria mai més, ni es tindria cap notícia del vaixell ni de la tripulació. Un tercer cas digne d’esment és el d’Isadora Persano, la cèlebre periodista i duelista, que fou trobada boja sense remei mentre contemplava una capsa de llumins davant seu contenint un cuc de proporcions molt notables i, segons que diuen, desconegut per a la ciència. A part d’aquests enigmes insondats, n’hi ha que inclouen secrets de família tals que la seva difusió pública seria motiu de consternació en diversos cercles exaltats. No cal que digui que una tal violació de confiança és inconcebible, i que aquests informes seran separats i destruïts ara que el meu amic disposa de temps per a consagrar-hi les seves energies. Hi ha un remanent considerable de casos que podria haver publicat abans si no hagués tingut por d’empatxar els meus lectors i provocar-los una reacció contra la reputació de l’home que més admiro.

En uns quants hi vaig participar i puc narrar-los en qualitat de testimoni, mentre que en d’altres no hi vaig ser present o hi vaig jugar un paper tan insignificant que només podria contar-los en tercera persona. El relat següent és tret de la meva pròpia experiència.

Era un matí tempestuós d’octubre, i mentre em vestia vaig observar com el vent arrencava les últimes fulles que quedaven al solitari plàtan que decora el pati interior de casa. Vaig baixar a esmorzar pensant trobar el meu company de poc humor, perquè, com tots els grans artistes, és molt sensible al seu entorn. Em va sorprendre, doncs, de veure que gairebé havia enllestit l’esmorzar, i que tenia un estat d’ànim especialment radiant i feliç, amb aquella alegria un pèl sinistra que el caracteritzava en els seus moments més brillants.

—Que teniu un cas en perspectiva, Holmes? —li vaig preguntar.

—La facultat de la deducció és contagiosa, Watson —respongué—. Us ha permès de descobrir el secret. Sí, tinc un cas. Després d’un mes de foteses i estancament, les rodes tornen a girar.

—Puc compartir-lo?

—Hi ha poc a compartir, però podem discutir-ho quan hàgiu despatxat els dos ous durs amb què ens ha obsequiat la nova cuinera. El seu estat no és pas gaire diferent del de l’exemplar del Family Herald que vaig veure ahir damunt la tauleta del rebedor. Fins i tot una cosa tan trivial com bullir un ou demana una atenció conscient del pas del temps i incompatible amb les històries romàntiques que publica aquella excel·lent publicació.

Un quart d’hora més tard la taula era desparada i ens trobàvem cara a cara. Es va treure una carta de la butxaca.

—Heu sentit a parlar de Neil Gibson, el rei de l’or? —va dir.

—Us referiu al senador americà?

—Bé, certament va ser senador per algun estat de l’oest, però més aviat és conegut com el més gran magnat de l’extracció d’or del món.

—Sí, que n’he sentit a parlar. Deu haver viscut a Anglaterra un quant temps. El seu nom m’és molt familiar.

—I tant! Va comprar una finca de dimensions molt notables a Hampshire fa cosa de cinc anys. Us deveu haver assabentat també de la tràgica mort de la seva esposa.

—És clar que sí, ara me’n recordo. És per això que em sonava tant aquest nom. Però no en sé pas els detalls.

Holmes assenyalà uns diaris que hi havia en una cadira.

—Què m’havia de pensar que el cas arribaria a les meves mans!, perquè si no ja n’hauria tret les meves conclusions —va explicar—. El cert és que el problema, tot que espectacular en excés, no semblava presentar cap dificultat. La interessant personalitat de l’acusat no enfosqueix gens la claredat de l’evidència. Aquest va ser el punt de vista subscrit pel jutge de primera instància i també al procés judicial. El cas ha passat ara a les sessions del tribunal de Winchester. Em temo que és un cas desagraït. Jo puc descobrir fets, Watson, però no els puc pas canviar. Llevat que surti a la llum algun fet enterament nou i inesperat, no veig cap motiu d’esperança per al meu client.

—El vostre client?

—Ah, oblidava que no us n’he dit res. Estic incorrent en el vostre enrevessat costum, Watson, de narrar les històries en sentit invers. Val més que llegiu això, abans.

La carta que em va passar, escrita amb una lletra rodona i dominant, deia el següent:

«CLARIDGE’S HOTEL, 3 d’octubre

Apreciat Mr. Sherlock Holmes:

No puc veure com la dona més bona que Déu hagi posat sobre la terra camina cap a la mort sense fer tots els possibles per salvar-la. No puc dir-ne les raons…, ni tan sols puc provar d’explicar-les, però sé sense cap mena de dubte que Miss Dunbar és innocent. Ja coneixeu els fets…, i qui no? Han estat comentats arreu del país. I ningú ha alçat la veu per defensar-la! La maleïda injustícia d’aquesta situació em farà tornar boig. Aquesta dona té un cor que l’impedeix de matar una mosca. Bé, demà a les onze vindré a veure-us per si podeu afegir un raig de llum a la foscor. Potser tinc una pista i ho ignoro. Sigui com sigui, poso tot el que sé, tot el que tinc i tot el que sóc al vostre servei per tal que la salveu. Si mai heu demostrat les vostres facultats, us demano que les apliqueu a aquest cas.

Us saluda atentament,

J. NEIL GIBSON».



—Ja ho veieu —digué Sherlock Holmes, mentre treia la cendra de la seva pipa matinal i la reomplia metòdicament—. Aquest és el cavaller que espero. Pel que fa a la història, amb prou feines tindreu temps de repassar tots aquests diaris, de manera que us en faré un resum si esteu disposat a esmerçar un interès intel·ligent en el cas. Aquest home és el potentat financer més important del món, i un individu, segons que tinc entès, dotat d’un caràcter fort i violent. Es va casar amb una dona, la víctima d’aquesta tragèdia, de la qual no sé res tret que anava avall, amb la desgràcia afegida que una institutriu molt atractiva supervisava l’educació dels dos fills. Aquests són els tres personatges implicats, i l’escenari és una enorme i antiga casa pairal, centre d’una històrica finca anglesa. Us parlaré ara de la tragèdia. Varen trobar l’esposa del potentat dins els límits de la propietat, a poc menys d’un quilòmetre de la casa, ben avançada la nit. La dona duia un vestit de nit, amb un xal damunt les espatlles i una bala de revòlver al cervell. No es va trobar cap arma a les proximitats ni cap pista que permetés d’identificar el criminal. I cap arma prop seu, Watson…, fixeu-vos-hi bé! Sembla ser que el crim es va cometre al vespre, i el cos fou descobert per un guardabosc cap a les onze. Després, la policia i un metge varen examinar el cadàver abans de traslladar-lo a la casa. Trobeu la narració massa atapeïda, o podeu seguir-la clarament?

—Tot és molt clar. Però, per què se sospita de la institutriu?

—Bé, en primer lloc perquè hi ha proves molt directes. Es va trobar un revòlver amb una recambra descarregada del calibre de la bala al terra del seu armari. —Em va mirar fixament i va repetir, separant bé les paraules—: Al-terra-del-seu-armari. —Després va fer una pausa, i em vaig adonar que un seguit de pensaments recorria el seu cervell i per tant em va semblar improcedent d’interrompre’l. De sobte, amb un sobresalt, es va despertar a la vida activa de bell nou—. Sí, Watson, s’hi va trobar un revòlver. Una prova aclaparadora, oi? Així ho varen considerar tots dos jurats. A més, la víctima duia a sobre una nota signada per la institutriu que la citava en aquell mateix indret. Què us sembla, això? Finalment, ens queda el mòbil. El senador Gibson és un home atractiu. Si la seva esposa moria, qui tenia més possibilitats de succeir-la si no que la jove que, segons tots els testimonis, ja havia rebut atencions de part del seu patró? Amor, fortuna, poder…, tot això depenia d’una vida de mitjana edat. Lleig, Watson…, un cas molt lleig!

—Sí, teniu raó, Holmes.

—A més, la jove no va aportar cap coartada. Ans al contrari, va haver d’admetre que es trobava a prop de Thor Bridge —l’escenari de la tragèdia— a l’hora del crim. No ho podia pas negar, perquè més d’un transeünt local l’havia vista per allí.

—Això sembla definitiu.

—Ja ho podeu ben dir, Watson. Aquest pont —una estructura de pedra amb una sola llum i els costats balustrats— permet de salvar la part més estreta d’una extensió llarga d’aigua, fonda i sembrada de joncs. L’anomenen llac de Thor. El cos de la víctima fou trobat a l’entrada del pont. Aquests són els fets principals. Però ara arriba, si no m’equivoco, el nostre client, força abans de l’hora esmentada.

Billy havia obert la porta, però el nom que va anunciar fou del tot inesperat. Mr. Marlow Bates era un desconegut tant per a Holmes com per a mi. Era un tros d’home reprim i nerviós, amb els ulls esbatanats i una actitud crispada i vacil·lant. Un home, en definitiva, que segons la meva experiència professional es trobava al caire de l’atac de nervis.

—Sembleu trasbalsat, Mr. Bates —observà Holmes—. Seieu, si us plau. Em temo que no podré dedicar-vos gaire temps, perquè tinc una cita a les onze.

—Ja ho sé —va dir, bleixant, el nostre interlocutor, que encadenava frases curtes com si li faltés l’aire—. Mr. Gibson ve cap aquí. Mr. Gibson és el meu patró. Jo sóc l’administrador de la seva propietat. És un canalla, Mr. Holmes, un canalla infernal.

—Això que dieu és molt gros, Mr. Bates.

—Haig de ser enfàtic, Mr. Holmes, perquè tinc el temps molt just. No voldria pas que em trobés aquí per res del món. Deu estar a punt d’arribar. No he pogut venir abans. El seu secretari, Mr. Ferguson, m’ha comunicat la seva entrevista amb vós aquest mateix matí.

—I vós sou el seu administrador?

—Ja li ho he dit. D’aquí a un parell de setmanes m’hauré alliberat del seu maleït esclavatge. És dur, Mr. Holmes, insensible a tots els qui l’envolten. Les obres de caritat que fa en públic són una pantalla per a amagar les seves perversitats privades. Però la seva víctima principal ha estat la pròpia esposa. S’hi comportava de forma brutal, amb ella…, sí, senyor, brutal! No sé pas com va trobar la mort, aquella pobra dona, però estic segur que ell li ha fet la vida impossible. Mrs. Gibson era una criatura tropical, brasilera de naixement, suposo que ja ho sabíeu.

—No, aquest detall se m’havia escapat.

—Tropical d’origen i tropical de caràcter. Una filla del sol i de la passió. L’havia estimat com només aquesta classe de dones saben estimar, però quan els seus encants físics es varen marcir —i m’han dit que havien estat esplèndids, en la seva joventut— ja no li va quedar cap recurs per a retenir el seu marit. Tots l’apreciàvem, i odiàvem Mr. Gibson per la manera com la tractava. Però és un home astut i entabanador. No el jutgeu pas per la seva imatge exterior; amaga moltes més coses, a dins. Ara haig de marxar. No, no m’atureu! Arribarà d’un moment a l’altre.

Després de consultar el rellotge amb una mirada espaordida, el nostre visitant va córrer literalment cap a la porta i va desaparèixer.

—Vaja, vaja! —exclamà Holmes, al cap d’un interval de silenci—. Mr. Gibson sembla tenir un servei d’allò més fidel. Però l’advertència és digna d’atenció, i l’únic que podem fer ara és esperar fins que apareixi el nostre home.

A l’hora en punt sentírem unes passes feixugues a l’escala, i el famós milionari entrà a la sala. En observar-lo vaig entendre no sols la por i l’animadversió que provocava en el seu administrador, sinó també les execracions que tants rivals del món de les finances li havien dedicat. Si jo fos escultor i volgués representar l’home de negocis triomfant, dotat de nervis d’acer i consciència de cuir, hauria triat Mr. Neil Gibson de model. La seva silueta alta, prima i estilitzada suggeria una certa avidesa i rapacitat. La imatge d’un Abraham Lincoln consagrat a interessos egoistes en comptes d’altruistes donaria una idea bastant aproximada d’aquell personatge. El rostre hauria d’haver estat esculpit en granit: les faccions, dures, cantelludes, implacables, solcades per arrugues pregones, cicatrius resultants de més d’una crisi. Uns ulls grisos i freds, que miraven amb perspicàcia a l’ombra d’unes celles eriçades, ens escrutaven alternadament. Va fer una mecànica reverència quan Holmes esmentà el meu nom, i tot seguit, amb un aire possessiu i autoritari, acostà una cadira al meu company i es va asseure amb els genolls esprimatxats fregant els del seu interlocutor.

—Permeteu-me que us digui primer, Mr. Holmes —va començar dient—, que els diners no són res per a mi, en aquest cas. Podeu cremar-los, si us fan prou llum per a descobrir la veritat. Aquella dona és innocent i ha de ser exculpada, i de vós depèn que ho sigui. Esmenteu una xifra!

—Els meus honoraris professionals responen a unes tarifes fixes —replicà Holmes, fredament—. I no els modifico, llevat de quan els perdono.

—Bé, si els dòlars no us impressionen, penseu en la vostra reputació. Si aclariu aquest cas, tots els diaris d’Anglaterra i Amèrica us exalçaran. Sereu l’heroi de dos continents.

—Gràcies, Mr. Gibson, però crec que no en necessito pas, de publicitat. Potser us sorprendrà de saber que m’estimo més treballar en l’anonimat, i que és el problema en si allò que m’atrau. Però estem perdent el temps. Passem a considerar els fets.

—Em penso que trobareu tots els fets principals a les cròniques periodístiques. No sé si puc afegir-hi res que us pugui ajudar. Però si hi ha cap detall que necessiteu ampliar…, vaja, sóc aquí per a fer-ho.

—Bé, només hi ha un aspecte que m’agradaria de tenir clar.

—De què es tracta?

—Quines eren les relacions exactes entre vós i Miss Dunbar?

El rei de l’or es va sobresaltar violentament i es va mig aixecar de la cadira. Després, recuperà la seva monolítica calma.

—Suposo que esteu en el vostre dret —i potser en el vostre deure— de plantejar-me-la, una pregunta com aquesta, Mr. Holmes.

—Suposeu bé —va contestar Holmes.

—Aleshores puc assegurar-vos que les nostres relacions han estat sempre i exclusivament les d’un patró amb una treballadora amb la qual no conversava, ni tan sols veia, llevat de quan ella es trobava en companyia dels meus fills.

Holmes s’aixecà de la seva butaca.

—Sóc un home força ocupat, Mr. Gibson —va explicar—, i no tinc temps ni ganes de mantenir converses sense objectiu. Us desitjo un bon dia.

El nostre visitant també s’havia alçat, i la seva figura llarga i àgil excel·lia damunt la de Holmes. A sota d’aquelles celles eriçades es distingia una llambregada de fúria, i un matís de color en les galtes olivenques.

—Què diantre voleu dir amb això, Mr. Holmes? Que potser rebutgeu el meu cas?

—Bé, Mr. Gibson, us rebutjo a vós, si més no. Em pensava que les meves paraules havien estat clares.

—Prou clares, però… què hi ha al darrere d’això? Preteneu apujar-me el preu, teniu por d’emprendre el cas, o què? Tinc dret a una resposta sincera.

—Bé, potser sí —respongué Holmes—. Us en donaré una. Aquest cas ja és prou complicat d’emprendre sense la dificultat afegida de les informacions falses.

—Insinueu que dic mentida?

—Bé, he provat d’expressar-ho tan delicadament com he pogut, però si insistiu en la paraula no us contradiré pas.

Jo em vaig posar dempeus d’un salt, perquè l’expressió que prengué la cara del milionari era d’allò més diabòlica, i va aixecar un puny clos. Holmes va somriure lànguidament, i estirà la mà per agafar la pipa.

—No mogueu enrenou, Mr. Gibson. Considero que després d’esmorzar fins i tot la discussió més insignificant és pertorbadora. Suggereixo que una passejada a l’aire matinal i una reflexió tranquil·la i breu us faran un gran bé.

El rei de l’or aconseguí de dominar-se la fúria, no pas sense esforç. Jo no em vaig poder estar d’admirar-lo, perquè gràcies a un suprem domini de si mateix havia passat en un minut d’un violent atac d’ira a una indiferència despectiva i glacial.

—Bé, com vulgueu. Suposo que ja sabeu com dirigir el vostre negoci. No puc pas fer que accepteu el cas contra la vostra voluntat. No us heu ajudat pas gaire aquest matí, Mr. Holmes, perquè jo he desfet homes més forts que vós. Ningú no m’ha desafiat mai sense que després no hagi hagut de penedir-se’n.

—Són molts els qui m’ho han dit, això, i tanmateix aquí estic —replicà Holmes, amb un somriure—. Bé, bon dia, Mr. Gibson. Teniu encara moltes coses a aprendre.

El nostre visitant féu una estrepitosa sortida, però Holmes fumava en un impertorbable silenci, amb els ulls clavats al sostre.

—Què en penseu, Watson? —va preguntar, finalment.

—Bé, Holmes, haig de confessar que quan considero que és un home capaç d’aixafar qualsevol obstacle que li surti al pas, i quan recordo que la seva esposa pot haver-li estat un obstacle i la víctima del seu rebuig, tal com el tal Bates ens ha explicat clarament, em fa l’efecte…

—Exacte. I a mi també.

—Però, quines relacions hi mantenia, amb la institutriu, i com les heu descobert?

—Un bluf, Watson, un bluf! Quan he considerat el to apassionat, poc convencional i poc metòdic de la carta, i l’he constrastat amb el seu tarannà d’aspecte reservat, he vist molt clar que alguna emoció intensa se centrava en la dona acusada en comptes d’en la víctima. Cal que esbrinem les relacions exactes d’aquestes tres persones si volem atènyer la veritat. Ja heu presenciat l’atac frontal a què l’he sotmès i la impertorbabilitat amb què l’ha encaixat. Llavors l’he punxat per fer-li veure que n’estava del tot segur, quan en realitat només ho sospitava en grau superlatiu.

—Creieu que tornarà?

—Naturalment que tornarà. Ha de tornar. No pot pas deixar-ho tal com està. Ah, no acaba de sonar el timbre? Sí, són les seves passes. Bé, Mr. Gibson, acabava de dir al Doctor Watson que ja trigàveu massa.

El rei de l’or acabava de reaparèixer a l’estança amb un posat més submís que quan n’havia sortit. L’orgull ferit encara es llegia als seus ulls ressentits, però el sentit comú li havia ensenyat que havia de sotmetre’s si volia assolir l’objectiu.

—M’ho he estat rumiant, Mr. Holmes, i crec que m’he precipitat, a l’hora de jutjar els vostres comentaris. Teniu tot el dret a conèixer els fets, siguin quins siguin. Tanmateix, puc assegurar-vos que les relacions entre Miss Dunbar i jo no afecten el cas per res.

—Això hauria de decidir-ho jo, no us sembla?

—Sí, suposo que sí. Sou com el cirurgià que vol analitzar tots els símptomes abans d’emetre el diagnòstic.

—Exacte. És una definició força encertada. I només un pacient amb interès a enganyar el seu metge ocultaria els detalls del seu cas.

—És possible, però heu d’admetre, Mr. Holmes, que la majoria d’homes s’escandalitzen un xic quan se’ls pregunta quina relació mantenen amb una dona…, si és que hi ha certament algun sentiment autèntic en joc. Suposo que la majoria d’homes amaguen algun petit secret privat en un racó del seu esperit on no hi pugui entrar cap intrús. I vós hi heu irromput directament. Però l’objectiu us justifica, per tal com ho heu fet amb la intenció de salvar-la. Bé, les estaques han estat retirades i la reserva és oberta, de manera que podeu explorar per on vulgueu. Què desitgeu saber?

—La veritat.

El rei de l’or féu una pausa momentània, com aquell qui ordena els seus pensaments. El rostre, sorrut i arrugat, havia pres una expressió encara més trista i severa.

—Us la puc exposar en molt poques paraules, Mr. Holmes —va dir finalment—. Hi ha coses que són doloroses i difícils d’explicar, de manera que no hi aprofundiré més del que calgui. Vaig conèixer la meva esposa quan era buscador d’or al Brasil. Maria Pinto era filla d’un funcionari del govern fincat a Manaos, i era molt bella. Jo era jove i apassionat, en aquella època, però fins i tot ara, quan miro enrere amb sang més freda i ull més crític, m’adono de la dona que era, dotada d’una bellesa rara i prodigiosa. Tenia també un caràcter apassionat, entusiasta, tropical, inquiet, molt diferent del tarannà de les dones americanes que havia conegut. Bé, per a resumir una llarga història, us diré que me’n vaig enamorar i m’hi vaig casar. Només quan l’idil·li hagué passat —i va durar molts anys— em vaig adonar que no teníem res, absolutament res en comú. El meu amor es va apagar. Si el seu també s’hagués esvaït hauria estat més fàcil. Però ja coneixeu l’extraordinària naturalesa femenina! Res del que jo fes l’allunyava del meu costat. Si he estat brusc amb ella, o fins i tot brutal, com n’hi ha que han assegurat, ha estat perquè sabia que si aconseguia de fer-li perdre l’amor per mi, o si el convertia en odi, la situació seria més senzilla per a tots dos. Però res no la va fer canviar. M’adorava en aquells boscos anglesos igual com m’havia adorat vint anys enrere a la riba de l’Amazones. Fes el que fes, jo, m’era tan fidel com sempre.

»Llavors va arribar Miss Grace Dunbar. Va respondre a l’anunci que havíem publicat i es va convertir en la institutriu dels nostres dos fills. Potser heu vist la seva fotografia als diaris. Tothom ha proclamat que és una dona molt atractiva. No tinc pas intenció de ser més ètic que els meus veïns, i us confessaré que no podia pas viure sota el mateix sostre i en contacte diari amb aquella jove sense experimentar una forta atracció cap a ella. M’ho retraieu, Mr. Holmes?

—No us culpo pas de sentir-ho, però ho faria si haguéssiu expressat aquest sentiment, per tal com aquella jove estava, en certa manera, sota la vostra protecció.

—Bé, potser sí —digué el potentat, tot i que un instant el retret va provocar aquella anterior mirada d’enuig als seus ulls—. No tinc pas la intenció de presentar-me millor del que sóc. Crec que he estat un home que sempre ha estirat el braç per agafar allò que ha volgut, i mai no he desitjat res tant com l’amor i la possessió d’aquesta dona. Així li ho vaig dir.

—Oh, i li ho vàreu dir?

Holmes podia ser formidable quan estava impressionat.

—Li vaig dir que si pogués casar-me amb ella ho faria, però que això era fora de les meves possibilitats. Li vaig dir també que els diners no eren cap problema i que faria tot el que pogués per què se sentís còmoda i feliç.

—Molt generós per part vostra —observà Holmes, amb un somriure burleta.

—Escolteu-me bé, Mr. Holmes. Si recorro a vós és per uns fets, no pas per qüestions de moral. No he vingut pas a demanar les vostres crítiques.

—És només en benefici d’aquesta jove que indago en el vostre cas —replicà Holmes, amb severitat—. No crec que res d’allò de què l’acusen sigui pitjor del que vós acabeu de reconèixer: haver provat d’arruïnar una noia indefensa que vivia sota el vostre sostre. Molta gent rica com vós ho hauria d’aprendre, que no es pot subornar tothom perquè els condoni els pecats.

Davant la meva sorpresa, el rei de l’or va rebre aquest nou retret amb equanimitat.

—Això és el que a hores d’ara en penso. Dono gràcies a Déu que els meus plans no sortissin tal com havia previst. Ella no en va voler saber res, i va amenaçar d’abandonar la casa immediatament.

—I per què no ho va fer?

—Bé, en primer lloc, perquè altres persones depenien d’ella, i no li era gens fàcil deixar-les en una situació delicada per haver sacrificat la seva feina. Quan li vaig jurar que no tornaria a molestar-la més —com així he fet—, va consentir a quedar-se. Però, a més, hi havia un altre motiu. Ella sabia la influència que exercia damunt meu, i que era més forta que qualsevol altra influència al món. La volgué utilitzar per una bona causa.

—Quina?

—Bé, ella coneixia una mica els meus assumptes. Són molt complexos, Mr. Holmes, més complexos del que un home corrent podria pensar-se. Jo puc fer i desfer…, i molt sovint desfaix. No sols individus, sinó també societats, ciutats, fins i tot nacions. Els negocis són un joc molt dur, i els febles són els que hi tenen més a perdre. Sempre he acceptat el joc amb tots els ets i uts. No m’he queixat mai ni m’ha preocupat gens que els altres es queixessin. Però ella ho veia des d’una perspectiva diferent. Suposo que tenia raó. Creia i afirmava que la fortuna d’un home que posseeix més del que necessita no hauria d’haver-se tret de deu mil homes arruïnats que s’hagin quedat sense recursos per a viure. Així és com ella pensava, i crec que tenia la facultat d’apuntar darrere els dòlars a coses més duradores. Es va adonar que jo me l’escoltava, i creia fer un servei al món influint en els meus actes. De manera que es va quedar… i llavors va venir la tragèdia.

—Podeu aportar-hi alguna explicació?

El rei de l’or va fer una pausa d’un minut o més, amb el cap enfonsat entre les mans i sumit en profundes reflexions.

—Totes les aparences l’acusen. No puc pas negar-ho. A més, les dones menen una vida interior i poden fer coses que s’escapen a la comprensió d’un home. Al començament vaig quedar tan desconcertat i esparverat que vaig creure que havia estat víctima d’una estranya alienació actuant contra el seu tarannà habitual. Se’m va acudir una explicació possible. Us l’exposaré tot seguit, Mr. Holmes, perquè en tragueu les conclusions oportunes. No hi ha dubte que la meva esposa estava molt gelosa. Hi ha una gelosia espiritual que pot ser tan neguitejadora com la gelosia física, i per bé que la meva dona no tenia cap motiu —i em penso que ella mateixa ho sabia— per a sentir aquesta darrera, era conscient que aquella noia anglesa tenia una influència damunt la meva ment i els meus actes que ella no havia tingut mai. Era una influència positiva, però això no arranjava el problema. Estava folla de ràbia, i la calor de l’Amazones li feia bullir la sang. Potser va planejar de matar Miss Dunbar, o potser va amenaçar-la amb una pistola perquè s’espantés i ens abandonés. Aleshores degué produir-se una batussa, degué perdre el control de la pistola i aquesta es va disparar contra la dona que la brandava.

—Aquesta possibilitat ja se m’havia acudit —observà Holmes—. És l’única alternativa evident a l’homicidi deliberat.

—Però ella ho nega categòricament…

—Bé, en tot cas això no és pas definitiu, oi? Podem arribar a entendre que una dona en una posició forçada tan terrible pogués córrer cap a casa tota trastornada amb el revòlver a la mà. Fins i tot què pogués haver-lo deixat entre la seva roba, sense saber amb prou feines el que feia, i que quan li trobessin potser provés de negar-ho tot, per tal com qualsevol explicació li resultés impossible. Què contradiu aquest supòsit?

—La mateixa Miss Dunbar.

—Bé, potser sí.

Holmes va consultar el seu rellotge.

—No tinc cap mena de dubte que podrem obtenir els permisos reglamentaris aquest mateix matí i viatjar fins a Winchester amb el tren de la tarda. Quan m’hagi entrevistat amb aquesta jove, és molt possible que us pugui continuar ajudant, encara que no puc pas prometre que les meves conclusions satisfacin necessàriament els vostres desitjos.

Hi hagué un cert retard a l’hora d’aconseguir el permís oficial, i en comptes d’atènyer Winchester aquell mateix dia vàrem fer cap a Thor Place, la finca que Mr. Neil Gibson tenia a Hampshire. No ens hi va pas acompanyar personalment, però ens facilità l’adreça el sergent Coventry, de la policia local, el qual s’havia ocupat del cas en primera instància. Era un home alt, prim i esquelètic, amb un posat reservat i enigmàtic, la qual cosa inspirava la idea que sabia o sospitava molt més del que gosava dir. Tenia la tendència, a més, d’abaixar sobtadament la veu fins a un xiuxiueig com si enraonés d’algun detall de vital importància, tot i que la informació que ens subministrà era força trivial. Darrere d’aquest posat, però, es va mostrar aviat com un home decent i honest i no pas prou orgullós per a no admetre que se sentia desorientat i que agrairia qualsevol ajuda que li poguessin dispensar.

—Sigui com sigui, Mr. Holmes, m’estimo més treballar amb vós que no pas amb Scotland Yard —va dir—. Quan es reclama la col·laboració de Scotland Yard en un cas, la policia local perd tota mena de crèdit i hom la pot acusar de fracàs. Vós, en canvi, sempre jugueu net, segons que tinc entès.

—No tinc cap necessitat que el meu nom aparegui en el cas —respongué Holmes, davant l’evident alleujament del nostre preocupat interlocutor—. Si aconsegueixo d’aclarir-lo, no demanaré que s’esmenti el meu nom per a res.

—Bé, això diu molt a favor vostre, sens dubte. I el vostre amic, el Doctor Watson, és digne d’una total confiança, ja ho sé. Ara, Mr. Holmes, mentre ens adrecem a l’escenari del crim, m’agradaria de plantejar-vos una qüestió. No gosaria insinuar-ho a ningú tret de vós. —Va mirar tot volt com si no s’atrevís a pronunciar les paraules—. No creieu que es podria inculpar el mateix Mr. Neil Gibson, en aquest cas?

—Ho he estat considerant.

—Vós no coneixeu encara Miss Dunbar. És una dona exquisida en tots els sentits. Ell podria haver desitjat de treure’s la seva esposa del mig. I aquests americans són més propensos a fer servir les pistoles que els anglesos. La pistola que es va trobar era seva, ja ho deveu saber.

—S’ha confirmat, això?

—Sí, senyor. Era una de les dues que tenia.

—De dues? I on és l’altra?

—Bé, aquest cavaller té una col·lecció d’armes de foc de tota mena. No hem buscat la parella de la pistola homicida…, però l’estoig és de dues.

—Si pertanyia a un parell, bé hauríeu pogut trobar la seva equivalent.

—Mireu, totes les armes estan exposades dins la casa, si voleu prendre-us la molèstia d’examinar-les.

—Potser ja és massa tard. Crec que val més que sortim plegats i fem un cop d’ull a l’escenari de la tragèdia.

Aquesta conversa s’havia desenvolupat a la saleta que hi havia davant de la modesta caseta del sergent Coventry, que servia de comissaria local. Un passeig de poc menys d’un quilòmetre a través d’un bruguerar assotat pel vent, de colors daurats i bronzejats per obra i gràcia de les falgueres marcides, ens dugué fins a un portal que donava accés a la finca de Thor Place. Un camí ens va conduir enmig de les reserves de faisans, i després, d’una clariana estant, veiérem la casa, extensa i mig bastida amb fusta, sobre la cresta del turó. Teníem al costat un estany allargassat i ple de joncs, més estret del centre per on el camí principal discorria sobre un pont de pedra formant dos petits llacs a banda i banda. El nostre guia es va aturar a l’entrada d’aquest pont i assenyalà a terra.

—Aquí és on es va trobar el cos de Mrs. Gibson. Ho vaig marcar amb aquesta pedra.

—Tinc entès que vàreu arribar aquí abans no s’enduguessin el cadàver.

—Sí, em varen venir a cercar de seguida.

—Qui?

—Mr. Gibson en persona. Quan es va donar l’alarma i ell va sortir corrents de la casa acompanyat d’altres persones, va insistir que no es podia tocar res fins que arribés la policia.

—Una actitud molt assenyada. Vaig llegir als diaris que el tret va ser disparat de prop.

—Sí, senyor, de molt a prop.

—I que la bala es va allotjar ben a prop de la templa dreta…

—Just darrere, senyor.

—En quina postura vàreu trobar el cos?

—D’esquena a terra, senyor. No vaig apreciar senyals de lluita, ni empremtes, ni vaig veure cap arma. La mà esquerra de la víctima tenia ben agafada la breu nota de Miss Dunbar.

—Ben agafada, dieu?

—Sí, senyor. Ens va costar molt d’esforç d’obrir-li la mà.

—Això és molt important. Exclou la possibilitat que algú hagués deixat la nota allí un cop morta per facilitar una pista falsa. Diantre! La nota, segons que puc recordar, era força breu: «Seré a Thor Bridge a les nou en punt. G. Dunbar». Això deia, veritat?

—Sí, senyor.

—Quina explicació en va donar Miss Dunbar?

—La seva defensa és reservada al tribunal que instrueix la causa. No va declarar res.

—El problema és d’allò més interessant. El detall de la nota és molt fosc, no us sembla?

—Bé, senyor —respongué el guia—, a mi em va semblar, si em permeteu la gosadia de dir-ho, l’únic aspecte clar de tot aquest cas.

Holmes va brandar el cap.

—Si considerem que la nota és original i la va escriure Miss Dunbar personalment, devia haver estat rebuda amb una certa antelació…, una o dues hores abans, posem per cas. Per què, doncs, la dama la tenia encara agafada a la mà esquerra? Per què la duia tan ben agafada? No necessitava pas referir-s’hi, durant l’entrevista. No us sembla força singular?

—Bé, senyor, tal com ho plantegeu, potser sí.

—M’agradaria seure tranquil·lament uns minuts per reflexionar.

Es va asseure sobre la barana de pedra del pont, i vaig veure com els seus ulls grisos i suspicaços llançaven mirades interrogatives en totes direccions. De sobte, es va aixecar i va anar corrents a la barana contrària, es va treure la lupa de la butxaca i procedí a examinar la maçoneria.

—Això és molt curiós —va comentar.

—Sí, senyor, ja ens hi vàrem fixar, en l’osca de la barana. Suposo que la devia fer algun vianant.

L’obra era de pedra grisa, però en aquest punt concret presentava una osca blanca no pas més ampla que una moneda de sis penics. Vista de prop, es podia apreciar que la superfície era esberlada com si hagués rebut un cop violent.

—Es necessita molta força per fer això —observà Holmes, pensarós. Va copejar la barana amb el seu bastó diverses vegades sense deixar-hi cap senyal—. Sí, va ser un cop molt violent. En un lloc ben curiós, a més. I no va venir pas de dalt, sinó de baix, perquè, com podeu apreciar, es troba a la part inferior de la barana.

—Però és a quatre metres, com a mínim, del cos.

—Sí, és a quatre metres del cos. Pot ser que no tingui cap relació amb el cas que ens ocupa, però és un punt que val la pena de considerar. No crec que hi puguem trobar res més significatiu, aquí. Heu dit que no hi vàreu trobar empremtes?

—El terra era ressec i dur com el ferro, senyor. No hi havia cap mena d’empremta.

—Aleshores ja podem marxar. Primer ens arribarem fins a la casa i examinarem les armes de què heu parlat abans. Després farem cap a Winchester, perquè desitjo entrevistar-me amb Miss Dunbar abans d’anar més lluny.

Mr. Neil Gibson no havia tornat encara de la ciutat, però a la casa hi vàrem trobar el neuròtic Mr. Bates, que havia passat a veure’ns al matí. Ens va mostrar amb sinistre entusiasme el formidable arsenal d’armes de foc de diverses mides i calibres que el seu patró havia acumulat durant la seva vida aventurera.

—Mr. Gibson té enemics, com es podria esperar qualsevol que el conegui, a ell i els seus mètodes —va explicar—. Dorm amb un revòlver carregat al calaix de la tauleta de nit. És un home violent, senyor, i hi ha èpoques en què tots li tenim por. Estic convençut que la pobra senyora, que al cel sigui, n’estava sovint aterrida.

—Havíeu presenciat cap acte de violència física contra ella?

—No, això no ho puc pas dir. Però he sentit paraules quasi tan censurables com la violència…, paraules gèlides i sarcàstiques de menyspreu, fins i tot en presència del servei.

—El nostre milionari no sembla pas gaire virtuós, en la seva vida privada —va observar Holmes, mentre cobríem el trajecte cap a l’estació—. En fi, Watson, ens hem assabentat d’una bona colla de fets, entre ells d’alguna novetat, i tanmateix em sé un xic lluny de la conclusió. Malgrat l’evidentíssim disgust que sent Mr. Bates pel seu patró, dedueixo de la seva declaració que quan es va donar l’alarma el potentat es trobava, indubtablement, a la biblioteca. El sopar es va acabar a dos quarts de nou, i la situació havia estat normal, fins aleshores. És cert que l’alarma es va produir cap al tard, però la tragèdia s’esdevingué pels volts de l’hora esmentada a la nota. No hi ha cap prova ni testimoni en el sentit que Mr. Gibson hagués sortit de la casa des que havia arribat de la ciutat a les cinc de la tarda. D’altra banda, Miss Dunbar, si no m’equivoco, ha admès que havia concertat una cita per trobar-se amb Mrs. Gibson al pont. Però no ha afegit res més, per tal com el seu advocat li ha aconsellat que es mantingui reservada en la seva defensa. Tenim diverses preguntes transcendentals a plantejar-li, a aquesta jove, i la meva ment no estarà tranquil·la fins que l’hàgim anat a veure. Haig de confessar que el cas em semblaria molt comprometedor per a ella si no fos per una sola cosa.

—Quina, Holmes?

—La descoberta de la pistola al seu armari.

—Valga’m Déu, Holmes! —vaig exclamar—. Em pensava que aquest era l’incident més aclaparador de tots…

—Doncs no, Watson. Ja en la meva primera lectura superficial dels fets em va semblar un incident molt estrany, i ara que tinc un contacte més viu amb el cas és l’únic terreny sòlid en què baso les meves esperances. Cal que busquem la consistència. Allà on la trobem a faltar, hem de sospitar-hi un frau.

—No us acabo d’entendre.

—Bé, ara, Watson, suposeu que us imaginem encarnant el personatge de la dona que pretén eliminar la seva rival d’una forma freda i premeditada. Ho heu planificat tot. Li heu escrit una nota. La víctima ha acudit a la cita. Vós teniu una arma. El crim ja és fet. Ha estat ràpid i eficient. Em direu que, després d’haver comès un crim tan hàbil, arruïnareu ara com a criminal la vostra reputació oblidant-vos de llençar l’arma a aquelles aigües pantanoses que la cobririen per sempre més, i en canvi la dureu acuradament a casa i la guardareu al vostre armari, el primer lloc que escorcollaran? Els vostres millors amics no us consideren pas un estratega, Watson, i tanmateix no puc pas imaginar-vos cometent una acció tan barroera com aquesta.

—Però, amb l’excitació del moment…

—No, no, Watson, no admetré pas que sigui possible. Quan hom premedita un crim amb tanta de fredor, premedita també amb igual fredor els mitjans per a cobrir-lo. Confio, per tant, que som davant d’una greu equivocació.

—Però hi ha tantes coses per explicar…

—Bé, ja provarem d’explicar-les. Un cop la vostra perspectiva hagi canviat, allò que semblava tan aclaparador esdevindrà una clau per a esbrinar la veritat. Per exemple, tenim aquest revòlver. Miss Dunbar va dir que no en sabia res de res. A la llum de la nostra nova teoria, diu la veritat quan afirma això. En conseqüència, algú va posar la pistola al seu armari. Qui va ser? Algú que volia inculpar-la. No podria ser aquesta persona el veritable criminal? Ja veieu com assolim de seguida una línia d’investigació més fructífera.

Ens veiérem obligats a passar la nit a Winchester, per tal com les formalitats no havien estat encara enllestides, però l’endemà al matí, en companyia de Mr. Joyce Cummings, el prometedor advocat que s’ocupava de la defensa, ens varen autoritzar a visitar la jove a la seva cel·la. Després de tot el que n’havíem sentit a dir, m’esperava de veure una dona bella, però no podré oblidar mai l’efecte que Miss Dunbar em va produir. No tenia res d’estrany que fins i tot aquell arrogant milionari hagués trobat en ella una cosa més poderosa que ell…, una cosa que podia dominar-lo i guiar-lo. En mirar aquell rostre ferm, net i sensible, hom tenia la impressió que, encara que hagués estat capaç de cap acció impetuosa, tenia una noblesa de caràcter innata que la feia actuar sempre al servei del bé. Era una noia bruna i alta, de faccions nobles i presència autoritària, però els seus ulls negres traïen l’expressió suplicant i indefensa de la criatura assetjada que sent les xarxes al voltant seu sense possibilitat de fugir-ne. Ara, conscient de la presència i l’ajut del meu cèlebre amic, aparegué una pinzellada de color a les seves galtes marcides, i una guspira d’esperança s’encengué en la mirada que ens adreçava.

—Potser Mr. Neil Gibson us n’ha explicat alguna cosa, del que va passar entre nosaltres —va insinuar, amb una veu baixa i agitada.

—Sí —respongué Holmes—. No cal que us turmenteu referint-vos a aquest capítol de la història. Després de veure-us, estic disposat a acceptar la declaració de Mr. Gibson tant pel que fa a la influència que vós exercíeu sobre ell com pel que respecta a la innocència de les vostres relacions amb ell. Però, per què no s’hi ha exposat, tot això al judici?

—Em semblava impossible que poguessin mantenir una acusació semblant. Vaig creure que si em limitava a esperar, tot plegat s’aclariria sense haver de recórrer als dolorosos detalls de la vida íntima de la família. Però ara m’adono que, lluny d’aclarir-se, el cas s’ha complicat encara més.

—Estimada jove —digué Holmes, amb severitat—, us prego que no us feu gaires il·lusions. Aquí Mr. Cummings us pot assegurar que totes les cartes ens són, ara com ara, adverses, i que ens cal fer tot el que puguem per guanyar net i clar. Seria un cruel engany simular que no us trobeu en un gran perill. Concediu-me, doncs, tota l’ajuda que pugueu per tal d’atènyer la veritat.

—No us amagaré res.

—Aleshores, parleu-nos de les vostres relacions reals amb l’esposa de Mr. Gibson.

—M’odiava, Mr. Holmes. M’odiava amb tota la passió del seu caràcter tropical. Era una dona que no sabia fer res a mitges, i la mesura del seu amor pel seu marit era també la mesura de l’odi que sentia per mi. És probable que interpretés malament les nostres relacions. Jo no volia pas fer-la víctima de cap injustícia, però ella estimava tan intensament en un sentit físic que amb prou feines podia entendre el vincle mental, i fins i tot espiritual, que lligava el seu marit amb mi, ni imaginar que era només el desig d’influir en el seu poder amb fins positius allò que em retenia sota el seu sostre. Ara veig que em vaig equivocar. Res no la podia justificar, la meva estada allí, quan jo era un motiu d’infelicitat, si bé és cert que la infelicitat hi hauria persistit encara que me n’hagués anat.

—Ara, Miss Dunbar —va dir Holmes—, us prego que ens expliqueu exactament què va passar aquell vespre.

—Us puc explicar la veritat només del que jo en sé, Mr. Holmes, però no estic pas en condicions de demostrar res, i hi ha detalls —els detalls més importants— que ni conec ni en puc imaginar cap mena d’explicació.

—Si vós exposeu els fets, potser algú altre en podrà trobar l’explicació.

—Pel que respecta, doncs, a la meva presència a Thor Bridge aquella nit, vaig rebre una nota de Mrs. Gibson el matí del mateix dia. Era damunt la taula de la classe, i podia haver-la-hi deixat ella personalment. Em suplicava que em trobés amb ella havent sopat, assegurava que tenia coses importants a dir-me, i em demanava que li deixés una resposta al rellotge de sol del jardí, perquè no volia que ningú s’assabentés de la nostra cita. Jo no veia cap motiu per a actuar amb tanta discreció, però vaig fer el que em demanava, i vaig acceptar l’entrevista. Em va pregar que destruís la seva nota i la vaig cremar a la llar de l’aula. Tenia molta por del seu marit, que la tractava amb una aspresa que jo mateixa li havia censurat sovint, i només em podia imaginar que actuava d’aquesta forma perquè no volia que ell s’assabentés de la nostra trobada.

—I tanmateix ella va conservar la vostra nota amb molt de compte.

—Sí. Em vaig sorprendre molt quan em varen dir que la tenia a la mà en morir.

—Bé, què va passar després?

—M’hi vaig presentar, tal com havia promès. Quan vaig arribar al pont ella ja hi era. Mai fins aquell moment no m’havia adonat fins a quin punt m’odiava, aquella pobra desgraciada. Era com una boja…, de fet, em penso que estava boja, subtilment boja, amb el poder pregon de l’engany que les persones alienades poden arribar a tenir. Com, si no, podia veure’m cada dia i aparentar indiferència quan abrigava un odi tan rabiós dins el seu cor? No reproduiré pas el que em va dir. Va abocar tota la seva fúria salvatge en forma de paraules ofensives i terribles. Jo ni tan sols vaig contestar…, no podia. Era espantós de veure-la. Em vaig tapar les orelles i vaig sortir corrents. Quan la vaig deixar, continuava insultant-me cridant allà dreta, a l’entrada del pont.

—Allí on la varen trobar més tard?

—A pocs metres del lloc exacte.

—I tanmateix, considerant que va trobar la mort poc després que la deixéssiu, no vàreu sentir cap tret?

—No, no vaig sentir res. Però en realitat, Mr. Holmes, jo estava tan alterada i astorada per aquell terrible incident que em vaig apressar a tornar a la calma del meu dormitori, i vaig ser incapaç d’adonar-me de res del que passava.

—Acabeu de dir que vàreu tornar al vostre dormitori. En vàreu sortir de bell nou, abans de l’endemà al matí?

—Sí. Quan varen donar la notícia que la pobra infeliç havia mort, vaig sortir corrents amb els altres.

—Vàreu veure Mr. Gibson?

—Sí, tot just tornava del pont quan el vaig veure. Havia fet avisar el metge i la policia.

—Us va semblar gaire torbat?

—Mr. Gibson és un home molt fort i reservat. No crec que manifestés mai les seves emocions externament. Però jo, que el coneixia tan bé, em vaig adonar que estava d’allò més afectat.

—Arribem ara al punt més important de tots: la pistola que es va trobar a la vostra habitació. L’havíeu vista abans?

—Mai; ho juro.

—Quan la van descobrir?

—L’endemà al matí, quan la policia escorcollava la casa.

—Entre la vostra roba?

—Sí, al terra de l’armari, dessota els meus vestits.

—Podeu calcular quant de temps hi havia romàs?

—No hi era pas, el matí abans.

—Com ho sabeu?

—Perquè vaig endreçar l’armari.

—Això és definitiu. Algú va entrar al vostre dormitori i va col·locar la pistola a l’armari per inculpar-vos.

—Això és el que devia passar.

—I quan?

—Només podia haver succeït a l’hora de dinar, o mentre em trobava a l’aula amb els nens.

—Que és on éreu quan vàreu rebre la nota?

—Sí, tot el matí des d’aleshores.

—Gràcies, Miss Dunbar. Hi ha cap més detall que pugui ajudar-me en la investigació?

—No se me n’acut cap més.

—Hi havia un senyal de violència a l’ampit de pedra del pont: una osca molt recent just a la banda contrària d’on es va trobar el cos. Podríeu suggerir-hi cap possible explicació?

—Segurament deu ser una simple coincidència.

—Curiós, Miss Dunbar, molt curiós. Per què va aparèixer al mateix moment i al mateix indret de la tragèdia?

—Però, què podria haver-lo produït? Només un cop molt violent.

Holmes no va respondre. El seu rostre, pàl·lid i frisós, havia pres de sobte aquella expressió tensa i distant que jo havia après a associar amb la manifestació suprema de la seva genialitat. Tan evident era la crisi en la seva ment que cap de nosaltres no gosava enraonar, i ens quedàrem tots —advocat, presonera i jo— observant-lo, enmig d’un silenci concentrat i absort. De sobte, es va aixecar de la cadira, tremolant d’energia nerviosa i imperiosa necessitat d’acció.

—Anem, Watson, anem! —va exclamar.

—Què passa, Mr. Holmes?

—No pateixi, estimada senyoreta. Ja tindreu notícies meves, Mr. Cummings. Amb l’ajut del déu de la justícia us proporcionaré un cas que farà que tot Anglaterra s’estremeixi. Demà us direm alguna cosa, Miss Dunbar, i mentrestant cregueu en la meva promesa que els núvols comencen a obrir-se i que tinc l’esperança que la llum de la veritat lluirà molt aviat.

El trajecte des de Winchester fins a Thor Place no era pas llarg, però a mi m’ho va semblar d’impaciència, mentre que a Holmes era evident que se li feia inacabable. Dominat per una gran agitació nerviosa, no podia parar quiet, sinó que recorria el vagó amunt i avall o bé copejava els coixins del costat amb els seus dits llargs i prims. De sobte, però, quan ja ens acostàvem a la nostra destinació, es va asseure davant meu —estàvem tots dos sols en un vagó de primera classe— i, posant una mà sobre cada un dels meus genolls, em va mirar als ulls amb aquella peculiar expressió entremaliada tan característica del seu caràcter més maliciós.

—Watson —va dir—, crec recordar que sempre porteu una arma, en aquestes excursions.

Era també pel seu bé que jo duia una arma a la butxaca, perquè ell no es preocupava gens de la seva pròpia seguretat, quan estava capficat en un problema. Així doncs, el meu revòlver havia estat un bon amic en més d’un cas de necessitat. Li vaig recordar aquesta circumstància.

—Sí, sí, reconec que sóc un xic distret en aquesta mena d’assumptes. Però… teniu el vostre revòlver a mà?

Me’l vaig treure de la butxaca de la jaqueta. Era una arma curta, fàcil de manejar i molt pràctica. Holmes el va agafar per l’empunyadura, en va treure els cartutxos i examinà la pistola detingudament.

—És pesant…, molt pesant —va constatar.

—Sí, és feta d’un material molt massís.

Ell va meditar uns instants i digué:

—Sabeu una cosa, Watson? Crec que el vostre revòlver tindrà una relació molt estreta amb el misteri que estem investigant.

—Benvolgut Holmes, deveu estar de broma.

—No, Watson, ho dic molt seriosament. Tenim una prova pendent. Si aquesta prova resulta com em penso, tot quedarà aclarit. I el resultat de la prova dependrà del comportament d’aquesta petita arma. Deixarem un cartutx fora. Ara carregarem els altres cinc i posarem el dispositiu de seguretat. Així! D’aquesta manera s’incrementa el pes i ens en dóna una reproducció més fidel.

No tenia pas idea de què li rondava pel cap, ni ell m’ho va explicar, sinó que va romandre immers en les seves cavil·lacions fins que posàrem peu a la petita estació de Hampshire. Vàrem agafar un cabriolé molt atrotinat i un quart d’hora més tard ens trobàvem a casa el nostre amic el sergent.

—Una pista, Mr. Holmes? De què es tracta?

—Tot depèn de com es porti el revòlver del Doctor Watson —respongué el meu amic—. Aquí el teniu. Ara, oficial, podríeu aconseguir-me deu metres de cordill?

La botiga del poble ens va subministrar un cabdell de cordill resistent.

—Crec que no ens fa falta res més —anuncià Holmes—. Ara, si teniu la bondat d’acompanyar-nos, encetarem el que confio que serà la darrera etapa del nostre viatge.

El sol es ponia i convertia l’ondulada devesa de Hampshire en un meravellós paisatge de tardor. El sergent caminava al nostre costat, llançant nombroses mirades interrogatives i incrèdules que demostraven seriosos dubtes respecte a la sensatesa del meu company. A mida que ens aproximàvem a l’escenari del crim m’adonava que Holmes, lluny d’aparentar la seva fredor habitual, estava visiblement inquiet.

—Sí —va contestar, en resposta al meu comentari en aquest sentit—, ja m’heu vist deixar estar les bones maneres altres vegades, Watson. Tinc un instint per a aquestes coses, encara que de vegades m’ha traït. Semblava una certesa quan m’ha passat pel cap a la cel·la de Winchester, però un dels inconvenients de les ments actives és que permeten de concebre explicacions alternatives que ens poden fer seguir una pista falsa. I tanmateix…, tanmateix… En fi, Watson, no hi perdrem res provant-ho.

Mentre caminava, havia lligat ben fort un dels extrems del cordill al puny del revòlver. Ara ja havíem arribat a l’escenari de la tragèdia. Seguint les indicacions del policia, va marcar amb molta cura el lloc exacte on havien trobat el cadàver. Després va buscar entre els brucs i les falgueres fins que va ensopegar una pedra de dimensions considerables. Va lligar la pedra a l’altre extrem del cordill i la va deixar penjant per a l’altra banda de la barana del pont de manera que quedés suspesa damunt l’aigua. Seguidament es va situar a l’indret fatal, a una certa distància de la vora del pont, amb el meu revòlver a la mà i el cordill ben tibant entre l’arma i la pesada pedra lligada a l’altrc extrem.

—Ara! —va cridar.

Havent dit això, va aixecar la pistola a l’alçada del cap i la va deixar anar. En un instant el revòlver sortí disparat, arrossegat pel pes de la pedra, topà amb estrèpit amb la barana i desaparegué darrere d’aquesta abans de caure a l’aigua. Encara no havia acabat d’enfonsar-se que Holmes ja s’agenollava davant la maçoneria, i un crit de joia ens va significar que havia trobat el que esperava.

—S’ha fet mai una demostració més exacta? —va exclamar—. Ja ho veieu, Watson, el vostre revòlver ha resolt el problema! I va assenyalar una osca d’idèntica mida i forma que la primera que havíem apreciat a la part inferior de la barana de pedra.

—Passarem la nit a la fonda —afegí, mentre s’aixecava i es girava cap a l’atònit sergent—. Hauríeu d’aconseguir un garfi, amb l’ajuda del qual podreu recuperar fàcilment el revòlver del meu amic. Al seu costat trobareu també el revòlver, el cordill i el llast amb què aquella dona venjativa va provar de simular el seu propi crim per carregar una acusació d’homicidi a una víctima innocent. Podeu anunciar a Mr. Gibson que l’aniré a veure demà de matí, quan m’hagi assegurat que s’han iniciat els tràmits necessaris per a l’alliberament de Miss Dunbar.

Aquell vespre, mentre fumàvem sengles pipes a la fonda del poble, Holmes em va fer cinc cèntims del que havia passat.

—Molt em temo, Watson —va dir—, que no millorareu pas la reputació que pugui haver adquirit incorporant el cas del misteri de Thor Bridge als vostres annals. He estat mentalment gandul i he mancat de la barreja d’imaginació i realitat en què es fonamenta el meu art. Confesso que l’osca a la maçoneria era una pista suficient per a suggerir la veritable solució, i m’acuso de no haver-la concebut abans.

»Cal admetre que les maquinacions de la ment d’aquella infeliç dona eren profundes i subtils, per la qual cosa no era una empresa fàcil treure l’entrellat de la seva estratagema. No crec que en el decurs de les nostres aventures hàgim ensopegat mai un exemple més estrany de les conseqüències què pot comportar un amor pervers. Sembla ser que, als seus ulls, la disjuntiva de si Miss Dunbar era la seva rival en l’aspecte físic o només en el mental era igualment imperdonable. No hi ha dubte que culpava aquesta dama innocent del tractament cruel i les paraules ofensives amb què el seu marit provava de reprimir les seves zeloses demostracions d’afecte. La determinació final que va prendre va ser posar fi a la seva vida. La segona: fer-ho de manera que involucrés la seva víctima en un destí molt pitjor del que pot suposar una mort sobtada.

»Podem seguir els diversos passos amb força claredat, i tots ens demostren una agudesa mental extraordinària. S’ho va manegar molt astutament per aconseguir una nota signada per Miss Dunbar que donés a entendre que havia estat aquesta qui havia triat l’escenari del crim. Portada pel seu gran interès perquè es descobrís la nota, en va fer un gra massa duent-la a la mà fins a la mort. Només això ja hauria d’haver suscitat les meves sospites més aviat.

»Després va agafar un dels revòlvers del seu marit —n’hi havia tot un arsenal, a la casa, com heu pogut comprovar—, i se’l va quedar per al seu ús personal. Aquell mateix matí va amagar un revòlver idèntic a l’armari de Miss Dunbar després de disparar una bala, cosa que podia haver fet fàcilment al bosc sense cridar l’atenció. Llavors va baixar fins al pont, on havia concebut aquest mètode tan enginyós que heu presenciat avui per a fer desaparèixer l’arma. Quan va comparèixer Miss Dunbar, va esmerçar les últimes energies a manifestar-li el seu odi, i després, quan la noia ja s’havia allunyat prou, va perpetrar el seu terrible propòsit. Ara totes les baules són al lloc que els correspon i la cadena és sencera. La premsa es preguntarà ara com és que no varen dragar l’estany de bon principi, però és molt fàcil fer-se el savi quan ja es coneix la solució, i, en tot cas, l’extensió d’un llac ple de joncs no és pas tan senzilla de dragar si no es té una idea clara del que cal buscar, ni d’on. Bé, Watson, hem ajudat una dona singular, i també un home formidable. Si en el futur ajunten les seves forces, com no sembla pas improbable, el món financer podrà constatar que Mr. Neil Gibson hi ha après alguna cosa, en aquesta vall de llàgrimes on s’ensenyen les nostres lliçons mundanes.





8. L’HOME QUE S’ARROSSEGAVA


Mr. Sherlock Holmes sempre ha pensat que jo hauria de difondre els singulars esdeveniments relacionats amb el Professor Presbury, ni que només fos per dissipar d’una vegada els espantosos rumors que uns vint anys enrere trasbalsaren la universitat i trobaren ressò als cercles intel·lectuals de Londres. Sorgiren, però, uns quants obstacles, i la verdadera història d’aquest curiós cas va quedar enterrada a la cartera de llautó amb tants i tants apunts de les aventures del meu amic. Ara acabo d’obtenir finalment el permís per a airejar els fets, que conformaren un dels ultimíssims casos portats per Holmes abans de la seva retirada de l’ofici. Tot i amb això, però, cal mantenir encara unes certes dosis de reserva i discreció, a l’hora d’exposar el tema al gran públic.

Era la tarda d’un diumenge de setembre de l’any 1903 quan vaig rebre un dels lacònics missatges de Holmes: «Veniu de seguida si us és convenient…, i si us és inconvenient veniu de tota manera. S. H».. Les relacions que ens unien en aquella època eren ben especials. Era un home d’hàbits estrets i concentrats, i jo n’havia esdevingut un. Com a institució, jo era com el violí, el tabac picat, la vella pipa negra, els llibres de referències, i altres coses potser menys excusables. Quan hi havia una feina activa i calia un company en l’energia del qual pogués tenir-hi confiança, el meu paper era obvi. Però, a banda d’això, jo tenia diferents usos. Li servia de pedra d’esmolar per a la ment. L’estimulava. Li agradava de pensar en veu alta, en presència meva. Amb prou feines puc dir que m’adrecés els seus comentaris, a mi —molts podien haver estat adreçats igualment al fustam del seu llit—, però, tot i això, una vegada creat l’hàbit li era útil fins a cert punt que jo l’escoltés i llancés alguna interjecció. Si jo l’irritava amb una metòdica lentitud mental, aquesta irritació servia només perquè les seves enceses intuïcions i impressions s’inflamessin encara amb més intensitat i rapidesa. Aquest era el meu humil paper en la nostra aliança.

Quan vaig arribar a Baker Street el vaig trobar tot arraulit a la butaca amb els genolls flexionats, la pipa a la boca i el front solcat de pensaments. Era molt clar que es trobava en el moment culminant d’algun problema enutjós. Em va assenyalar la meva antiga butaca amb un gest distret, però a part d’això la mitja hora següent no donà cap senyal d’adonar-se de la meva presència. Després, amb un sobresalt, semblà desvetllar-se del somieig i, amb el capriciós somriure que el caracteritzava, em va donar la benvinguda al que en altres temps havia estat casa meva.

—Ja disculpareu un cert entotsolament de part meva, benvolgut Watson —va dir—. Les últimes vint-i-quatre hores m’han fornit uns quants fets força curiosos, i aquests, al seu torn, han donat origen a unes quantes especulacions de caràcter més general. Començo a plantejar-me seriosament la possibilitat d’escriure una petita monografia sobre les aplicacions dels gossos en la tasca detectivesca.

—Però, aquest tema, Holmes, ja ha estat estudiat a bastament —vaig fer jo—. Gossos conillers, gossos detectius…

—No, no, Watson. És prou evident, això. Però en certs aspectes la qüestió és molt més subtil. Potser recordareu que en el cas de la finca de Copper Beeches, en què vàreu tenir una participació destacada, vaig poder deduir, de la mentalitat de l’infant, els hàbits criminals del seu pretensiós i respectable pare.

—Sí, me’n recordo bé.

—La meva línia de raonament pel que fa als gossos és anàloga. Un gos reflecteix la vida familiar. Qui ha vist mai un gos enjogassat en una família afligida, o un gos trist en una família feliç? Les persones rondinaires tenen gossos rondinaires, i les persones perilloses tenen gossos perillosos. I els canvis d’humor dels uns poden reflectir els canvis d’humor dels altres.

Vaig moure el cap en senyal negatiu.

—Tot això que dieu, Holmes, és una mica rebuscat —vaig opinar.

Havia tornat a carregar la pipa i ara s’asseia de bell nou a la butaca, sense fer cas del meu comentari.

—L’aplicació pràctica del que dic té molta relació amb el problema que investigo. És un embolic terrible, sabeu?, i estic buscant-hi un dels caps del fil. Un cap possible rau en la pregunta següent: per què el fidel gos llop del Professor Presbury, el Roy, s’entesta a mossegar-lo?

Em vaig recolzar al respatller de la butaca decebut. Era per una qüestió tan trivial com aquesta que m’havia fet deixar la feina? Holmes em va mirar.

—El mateix Watson de sempre! —va exclamar—. Encara no heu après que les qüestions més importants poden dependre dels detalls més insignificants. Però ¿no us sembla estrany que un filòsof vell i assenyat —suposo que deveu haver sentit a parlar d’en Presbury, el cèlebre fisiòleg de Camford—, aquest home, l’amic del qual ha estat el seu lleial gos llop, hagi estat atacat ja dues vegades pel seu propi gos? Què me’n dieu, d’això?

—Que el gos està malalt.

—Bé, és una possibilitat a tenir en compte. Però no ha atacat ningú més, ni sembla faltar al respecte del seu amo llevat de moments molt especials. Curiós, Watson…, molt curiós. Però veig que el jove Mr. Bennett arriba abans d’hora, si és que és ell el qui truca. Esperava poder tenir una xerrada més llarga amb vós, abans no arribés.

Se sentiren unes passes ràpides a l’escala, un truc enèrgic a la porta, tot seguit el nou client es presentava davant nostre. Era un jove alt i atractiu, d’uns trenta anys, ben vestit i elegant, però algun detall del seu posat feia pensar en la timidesa de l’estudiant, més que no en la seguretat de l’home de món. Va encaixar la mà de Holmes, i tot seguit em va mirar a mi amb una certa sorpresa.

—Aquest cas és molt delicat, Mr. Holmes —va dir—. Considereu la posició en què em trobo respecte al Professor Presbury, tant pel que fa a la vessant privada com a la pública. No tindré cap mena de justificació si enraono en presència d’una tercera persona.

—No us hi amoïneu, Mr. Bennett. El Doctor Watson és l’encarnació de la discreció, i puc assegurar-vos que en aquest tema molt probablement necessitaré ajuda.

—Com vulgueu, Mr. Holmes. Estic segur que comprendreu les meves reserves.

—Ja us en fareu el càrrec, Watson, quan us digui que aquest cavaller, Mr. Trevor Bennett, és auxiliar professional del cèlebre científic, viu sota el mateix sostre i està promès amb la seva única filla. Hem d’acceptar que el professor té plena confiança en la seva lleialtat i discreció. Però la manera com això es demostrarà millor serà prenent les mesures necessàries per a aclarir aquest misteri tan estrany.

—Això espero, Mr. Holmes. És el meu únic propòsit. Està al corrent de la situació el Doctor Watson?

—No he tingut temps d’explicar-l’hi.

—Aleshores potser valdria la pena que exposi el cas de bell nou, abans de consignar els últims esdeveniments.

—Ja ho faré jo mateix —s’oferí Holmes— perquè es vegi que retinc els fets en l’ordre correcte. El professor, Watson, és un home de reputació a nivell europeu. Ha menat una vida exemplar. No se li coneix ni el més mínim rumor d’escàndol. És vidu i té una filla, l’Edith. És, segons que tinc entès, un home dotat d’un caràcter molt viril i positiu, i fins i tot gairebé es podria dir que combatiu. O, almenys, aquest era el cas fins fa cosa d’uns mesos.

»Llavors, la rutina de la seva vida es va alterar. Té seixanta-un anys, però es va prometre amb la filla del Professor Morphy, el seu col·lega a la càtedra d’Anatomia Comparada. No era, si els meus informes són correctes, el festeig assenyat de l’home d’edat avançada, sinó més aviat el frenesí apassionat de la joventut, perquè ben pocs homes haurien pogut mostrar-se tan enamorats com ell. La dama, Alice Morphy, era una noia perfectament equilibrada de cos i esperit, per la qual cosa el professor tenia bones raons per a la seva fal·lera. Tanmateix, aquesta actitud no va pas ser rebuda amb prou aprovació, dins la seva pròpia família.

—La consideràvem un xic exagerada —precisà el nostre visitant.

—Exacte. Excessiva i un punt forçada i antinatural. El Professor Presbury, però, era ric, i no hi va haver cap objecció al prometatge, de part del pare de la noia. Aquesta, en canvi, tenia altres projectes, i ja havia rebut ofertes d’uns quants pretendents, els quals, si bé no eren tan bon partit des del punt de vista material, sí que tenien una edat més avinent. A la noia semblava agradar-li, el professor, malgrat les seves excentricitats. L’únic que la incomodava era la diferència d’edat.

»Cap a aquella època, un petit misteri envoltà de sobte la rutina normal de la vida del professor. Va fer una cosa que no havia fet mai. Va marxar de casa sense deixar senyal de la seva destinació. Se’n va absentar durant quinze dies, al cap dels quals va tornar amb aspecte cansat. No va esmentar on havia estat, tot i que normalment era el més sincer dels mortals. Va succeir, però, que el nostre client, Mr. Bennett, va rebre una carta d’un col·lega seu de Praga, estudiant com ell, en què li deia que s’havia alegrat de veure el Professor Presbury allí, tot i que no havia aconseguit de parlar-hi. Gràcies només a aquesta circumstància els membres de casa seva es varen assabentar d’on havia estat.

»Arribem ara al punt que més ens interessa. D’aleshores ençà es va apreciar un canvi curiós en el professor. Es va convertir en un home furtiu i esquerp. Els qui l’envoltaven tenien sempre la sensació que ja no era el mateix home que havien conegut, sinó que semblava sotmès a alguna influència que anul·lava les seves qualitats més elevades. El seu intel·lecte no se’n va veure pas afectat, però. Les conferències que donava eren tan brillants com abans. Però hi havia sempre alguna cosa nova, quelcom sinistre i inesperat. La seva filla, que se l’estimava molt, va provar una vegada i una altra de reprendre l’antiga relació que els unia i penetrar aquella màscara que el seu pare semblava haver-se posat. Vós, senyor, si no vaig errat, vàreu fer el mateix…, però tot va ser endebades. I ara, Mr. Bennett, relateu amb les vostres paraules l’incident de les cartes.

—Heu de tenir molt en compte, Doctor Watson, que el professor no tenia secrets, per a mi. Si jo fos un fill seu, o un germà més jove, no hauria pas gaudit de confiança més plena de part seva. En la meva funció de secretari, m’ocupava de tots els papers que li arribaven, i obria i classificava la seva correspondència. Poc després de la seva tornada aquesta situació va canviar. Em va dir que podien arribar-li cartes procedents de Londres marcades amb una creu sota el segell. Jo havia de separar aquestes cartes perquè les llegís exclusivament ell. Puc dir que per les meves mans varen passar uns quants d’aquests sobres, tots amb les inicials E.C., escrits amb lletra d’analfabet. Si les contestava, les respostes no passaven pas per les meves mans ni per la safata on es recull la nostra correspondència.

—I la capsa? —digué Holmes.

—Ah, sí, la capsa. El professor en va portar una capseta de fusta, del seu viatge. Era l’única cosa que feia pensar en un trajecte pel continent, perquè era un d’aquells pintorescos objectes treballats que hom associa amb Alemanya. La va col·locar a la seva vitrina d’instrumental. Un bon dia, mentre buscava una cànula, vaig tocar la capsa. Davant la meva sorpresa, es va enfadar molt, i em va renyar amb paraules força virulentes per la meva tafaneria. Era la primera vegada que passava una cosa així, i em vaig sentir molt ferit. Vaig provar d’explicar-li que el fet de tocar la capsa havia estat purament accidental, però tota aquella tarda em vaig adonar que m’observava amb recel i que l’incident bullia dins el seu cervell. —Mr. Bennett es va treure un petit dietari de la butxaca—. Això va passar el 2 de juliol —va afegir.

—Sou realment un testimoni admirable —observà Holmes—. En podria necessitar alguna, de les dates que heu anotat.

—Entre altres coses, he après del meu gran mestre a ser metòdic. Des del moment que vaig notar una anormalitat en la seva conducta vaig creure que el meu deure era estudiar el seu cas. Així doncs, tinc consignat aquí que va ser aquell mateix dia, el 2 de juliol, que el Roy va atacar el professor quan sortia del seu despatx al passadís. També l’11 de juliol es va produir un fet d’idèntiques característiques, i tinc anotat encara un altre atac el 20 de juliol. Després d’això ens vàrem veure obligats a tancar el Roy a l’estable. Era una bèstia lleial i afectuosa…, però em temo que us estic avorrint.

Mr. Bennett pronuncià aquestes últimes paraules amb un to de retret, perquè era molt clar que Holmes no escoltava. Tenia la cara rígida i els ulls extraviats al sostre. Es va refer amb un cert esforç.

—Sorprenent! Molt sorprenent! —va murmurar—. Aquests detalls eren nous, per a mi, Mr. Bennett. Em penso que ara ja n’hem parlat prou, dels antecedents, veritat? Però abans heu parlat d’uns quants esdeveniments nous.

La cara agradable i franca del nostre visitant es va torbar, enfosquida per algun record funest.

—El que explicaré tot seguit va passar la nit d’abans d’ahir —va respondre—. Jo encara estava despert, pels volts de les dues de la matinada, quan vaig sentir un soroll esmorteït que venia del passadís. Vaig obrir la porta de la cambra i vaig mirar a fora. Hauria d’aclarir que el professor dorm al final del passadís…

—Quin dia era? —va preguntar Holmes.

El nostre visitant estava clarament indignat per aquesta irrellevant interrupció.

—He dit, senyor, que va ser la nit d’abans d’ahir…, o sigui, el 4 de setembre.

Holmes va assentir i somrigué.

—Continueu, si us plau —va dir.

—El professor dorm al final del passadís, i ha de passar per davant de la meva porta, per arribar a l’escala. Va ser una experiència realment aterridora, Mr. Holmes. Em penso que tinc els nervis de ferro com els meus veïns, però el que vaig veure em va impressionar d’allò més. El passadís era fosc llevat d’un quadrat de llum que projectava la finestra que hi ha a mig camí. Podia veure una cosa que avançava pel passadís, quelcom fosc i baix. De sobte va sortir a la llum, i llavors vaig veure que era ell. Anava de quatre grapes, Mr. Holmes…, de quatre grapes! No feia pas servir les mans i els genolls, no. Avançava amb les mans i els peus, i tenia la cara amagada entre els braços. I tanmateix, semblava moure’s amb facilitat. Jo estava tan paralitzat pel que veia que no va ser fins que va arribar a l’alçada de la meva porta que vaig aconseguir fer un pas endavant i preguntar-li si podia ajudar-lo. La seva resposta va ser extraordinària. Es va posar dret, em va llançar una paraula terrible i va baixar l’escala a corre-cuita. Vaig esperar una hora, però no va tornar. Ja devia ser de dia quan va retornar al seu dormitori.

—Bé, Watson, què en penseu, d’això? —preguntà Holmes, amb el posat del patologista que presenta un rar espècimen.

—Lumbago, possiblement. Un atac agut de lumbago pot fer caminar d’aquesta manera, i no hi ha res de més amenaçador per als nervis.

—Bé, Watson! Vós sempre ens feu tocar de peus a terra. Però molt em temo que no podem acceptar la hipòtesi del lumbago, per tal com es va posar dret en un moment.

—No ha estat mai en més bones condicions físiques —digué Bennett—. De fet, està més fort que mai en molts anys, que jo sàpiga. Però ja coneixeu els fets, Mr. Holmes. No és pas un cas per a consultar amb la policia, però estem ben desorientats sobre com convé que actuem, i tenim l’estranya sensació que ens encaminem a algun desastre. L’Edith —Miss Presbury— comparteix les meves impressions, i no podem esperar passivament més temps.

—És, en efecte, un cas d’allò més curiós i suggeridor. Què us en sembla, Watson?

—Parlant des del punt de vista mèdic —vaig respondre—, em sembla un cas d’alienista. Els processos cerebrals de l’ancià cavaller devien quedar pertorbats per l’afer amorós. I protagonitza un viatge a l’estranger amb l’esperança de desprendre’s de la passió. Les cartes i la capsa poden estar relacionades amb alguna transacció privada: un préstec, potser, o accions de borsa, que guarda dins la capsa.

—I, sens dubte, el gos llop desaprova els seus tractes financers. No, no, Watson, hi ha alguna cosa més, en tot això. Ara, l’únic que puc suggerir…

El que Sherlock Holmes es disposava a dir no se sabrà mai, perquè en aquell moment es va obrir la porta i una jove va entrar a l’estança. En aparèixer, Mr. Bennett es va aixecar amb un crit i va córrer amb les mans esteses cap a ella.

—Edith, estimada! Suposo que no hi ha cap novetat…

—He sentit la necessitat de seguir-te. Oh, Jack, estava tan espantada! És terrible quedar-se allà tota sola!

—Mr. Holmes, és la dama de qui us he parlat. És la meva promesa.

—Estàvem arribant a aquesta conclusió de forma gradual, no és cert, Watson? —va replicar Holmes, amb un somriure—. Suposo, Miss Presbury, que hi ha hagut un nou esdeveniment relacionat amb el cas, i que heu considerat oportú de donar-nos-el a conèixer.

La nostra nova visitant, una noia bonica del tipus convencional anglès, retornà el somriure a Holmes mentre s’asseia al costat de Mr. Bennett.

—Quan m’he assabentat que Mr. Bennett havia sortit de l’hotel m’he imaginat que probablement el trobaria aquí. Naturalment, ell ja m’ho havia dit, que consultaria amb vós. Però, per l’amor de Déu, Mr. Holmes, podeu fer res pel meu pobre pare?

—Tinc esperances, Miss Presbury, però el cas encara és molt fosc. Potser el que vós veniu a dir-nos podria aclarir-lo un xic.

—Ha estat aquesta nit, Mr. Holmes. El meu pare havia estat molt estrany, tot el dia. Estic segura que hi ha vegades que no és conscient del que fa. Viu com immers en un somni estrany. Ahir va ser un dia d’aquests. No era pas el meu pare la persona que s’estava amb mi. La seva forma externa l’era, però el dintre no.

—Expliqueu-me què ha passat.

—M’he despertat a la nit pels lladrucs del gos, que bordava furiosament. Pobre Roy, ara el tenim encadenat al costat de l’estable. Cal dir que dormo sempre amb la porta tancada, perquè, com en Jack…, com Mr. Bennett us deu haver explicat, tots tenim la sensació d’un perill imminent. La meva cambra és al segon pis. La persiana de la finestra era aixecada, i a fora resplendia la claror de la lluna. Mentre mirava fixament el quadre de llum, escoltant els frenètics lladrucs del gos, m’he quedat esblaimada de veure la cara del meu pare contemplant-me. Gairebé em moro de sorpresa i terror, Mr. Holmes. Era ell, amb el rostre pressionat contra el vidre de la finestra i una mà aixecada com si volgués obrir-la. Si l’hagués oberta, crec que m’hauria tornat boja. No era cap al·lucinació, Mr. Holmes. No us enganyeu pas pensant així. Jo diria que m’he passat uns vint segons paralitzada observant aquella cara. En acabat ha desaparegut, però no podia…, no ho he pogut fer, de saltar del llit i mirar a fora. M’he quedat freda i tremolant fins al matí. A l’hora de l’esmorzar, estava brusc i irritable, i no ha fet el més petit esment de l’aventura nocturna. Tampoc jo no n’hi he fet, d’esment sinó que m’he inventat un pretext per a venir a ciutat… i aquí estic.

Holmes semblava granment sorprès per la narració de Miss Presbury.

—Benvolguda senyoreta, heu dit que la vostra cambra és al segon pis. Hi ha cap escala llarga, al jardí?

—No, Mr. Holmes. Això és el més desconcertant de tot. No hi ha cap manera possible d’arribar a la finestra, i tanmateix l’hi he vist.

—I era el 5 de setembre —observà Holmes—. Això certament complica les coses.

Ara li tocava el torn a la jove, de mostrar-se sorpresa.

—És la segona vegada que feu al·lusió a la data, Mr. Holmes —intervingué Mr. Bennett—. Pot ser que tingui relació amb el cas?

—Pot ser…, pot ser, i tanmateix no disposo de prou material, per ara.

—Potser considereu la connexió entre la follia i les fases lunars?

—No, us ho ben asseguro. És una línia de raonament molt diferent. Us agrairia que em deixéssiu la vostra agenda, per poder verificar les dates. Crec que ara, Watson, el nostre pla d’acció està ben clar. Aquesta senyoreta ens ha informat —i poso la màxima confiança en la seva intuïció— que el seu pare se’n recorda molt poc o no gens, del que s’esdevé determinats dies. Per tant, l’interpel·larem com si ens hagués concedit una entrevista un d’aquests dies. Ho atribuirà a la seva manca de memòria. D’aquesta manera encetarem la investigació observant-lo ben de prop.

—Em sembla una idea excel·lent —opinà Mr. Bennett—. Haig d’advertir-vos, però, que el professor és irascible i violent, en determinats moments.

Holmes va somriure.

—Hi ha motius perquè hi anem de seguida…, motius molt sòlids, si les meves teories es confirmen. Demà, Mr. Bennett, ens veurem a Camford. Allà hi ha, si no recordo malament, una fonda anomenada «The Chequers», on el vi de Porto estava per sobre de la mediocritat i la roba dels llits no mereixia cap retret. Em temo, Watson, que el nostre destí aquests dies pot ser que ragui en indrets menys galdosos.

El matí del dilluns anàvem de camí cap a la famosa ciutat universitària, esforç senzill per a Holmes, que no tenia res que el retingués a Londres, però no pas per a mi, que vaig haver d’improvisar i canviar de plans a corre-cuita, per tal com la quantitat de feina que tenia en aquella època no era pas insignificant. Holmes no va esmentar el cas fins que haguérem deixat els equipatges a la vella fonda de què havia enraonat.

—Crec, Watson, que podrem ensopegar el professor just abans de dinar. Dóna classe a les onze, i suposo que farà un recés a casa.

—Quina excusa us empescareu, per anar-lo a veure?

Holmes consultà l’agenda.

—Va tenir un període d’excitació per allà al 26 d’agost. Suposarem que està un xic confús respecte al que fa en aquests moments. Si insistim que hem vingut perquè ell ens va citar, crec que no gosarà pas de contradir-nos. Teniu el cinisme necessari per a representar el vostre paper?

—No podem sinó provar-ho.

—Excel·lent, Watson! Una barreja de l’Abella Enfeinada i l’Excèlsior. No podem sinó provar-ho: el lema de la casa. Algun vilatà simpàtic segurament ens hi portarà.

Un vilatà simpàtic, en efecte, ens va dur amb un bonic cabriolé pel costat d’una filera d’antigues facultats, fins que vàrem tombar per un camí flanquejat d’arbres que duia a la porta d’una casa encisadora, envoltada de gespa i coberta de glicina porpra. El Professor Presbury vivia, en efecte, rodejat de comoditats i luxes de tota mena. Ja quan ens vàrem aturar va aparèixer un cap de cabells grisencs a la finestra del davant, i veiérem un parell d’ulls penetrants sota unes celles poblades que ens escrutaven des de darrere unes gruixudes ulleres. Un instant després ens trobàvem dins el seu santuari, i l’enigmàtic científic, les extravagàncies del qual ens havien dut allí des de Londres, estava dret davant nostre. No es veia cap senyal d’excentricitat en la seva actitud ni en el seu aspecte, per tal com era alt i corpulent, majestàtic, seriós, anava vestit amb levita i estava dotat de la dignitat que requereix el catedràtic. Els ulls eren el seu tret més característic, penetrants, observadors i vius fins al límit de l’astúcia. Va llegir les targetes que li presentàvem.

—Seieu si us plau, cavallers. Què puc fer per vós?

Mr. Holmes somrigué afablement.

—És justa la pregunta que estava a punt de fer-vos jo, professor.

—A mi, senyor?

—Potser hi ha algun malentès. Una persona em va dir que el Professor Presbury, de Camford, tenia necessitat dels meus serveis.

—Oh, és clar! —Em va semblar veure-hi una guspira maliciosa, en aquells ulls gris intens—. Això us varen dir? Puc preguntar-vos el nom del vostre informador?

—Ho sento, professor, però és un cas de caràcter confidencial. Si he comès cap error, ha estat sense voler. L’únic que puc fer és expressar-vos les meves disculpes.

—No hi fa res. M’agradaria parlar-ne una mica més, d’això. M’interessa. Teniu cap paper, carta o telegrama que faci referència a la vostra afirmació?

—No, no en tinc cap.

—No us atrevireu pas a afirmar que vaig ser jo qui va requerir la vostra presència?

—M’estimaria més no contestar —replicà Holmes.

—Jo diria que no —va fer el professor, amb aspresa—. Tanmateix, aquest punt es pot respondre ben fàcilment, sense la vostra ajuda.

Va travessar el saló i tocà la campaneta. El nostre amic conegut a Londres, Mr. Bennett, va acudir a la trucada.

—Entreu, Mr. Bennett. Aquests dos cavallers han vingut de Londres amb la impressió d’haver-los citats nosaltres. Vós administreu tota la meva correspondència. Teniu constància de cap carta adreçada a una persona anomenada Holmes?

—No, senyor —va respondre Bennett, tot enrojolat.

—Això és concloent —va dir el professor, fitant el meu company amb indignació—. Ara, senyor meu —s’inclinà endavant amb les mans damunt la taula—, em sembla que la vostra posició és d’allò més qüestionable.

Holmes va arronsar les espatlles.

—Només puc repetir que sento haver-vos molestat innecessàriament.

—Ja n’hi ha prou, d’aquest color, Mr. Holmes! —cridà el vell, amb un to de veu molt alterat i una extraordinària malignitat al rostre. Es va posar entre nosaltres i la porta amb un gest de furiosa passió amb les dues mans—. I podeu donar-ne gràcies, de poder sortir d’aquesta casa amb tanta d’impunitat!

Tenia el rostre congestionat, i farfollava en un paroxisme de ràbia enfollida. Estic segur que hauríem hagut de sortir corrents de la sala si Mr. Bennett no arriba a intervenir-hi.

—Estimat professor —va exclamar—, considereu la vostra posició! Penseu en l’escàndol que hi haurà a la universitat! Mr. Holmes és un home molt conegut. No el podeu pas tractar així amb aquesta descortesia.

El nostre amfitrió —si és que puc qualificar-lo així— es va apartar del pas a contracor. Ens vàrem alegrar de trobar-nos fora de la casa, en la tranquil·litat del camí vorejat d’arbres. Holmes semblava haver-se divertit molt, amb l’episodi que acabàvem de viure.

—Els nervis del nostre instruït amic estan un xic alterats —va dir—. Potser la nostra intrusió ha estat una mica brusca, i tanmateix hi hem tingut el contacte personal que desitjava. Però… valga’m Déu, Watson!, em penso que el portem enganxat als talons. Aquell bergant encara ens empaita.

Sentírem la fressa d’uns peus corrent darrere nostre, però vaig respirar en adonar-me que no era pas l’irritable professor sinó el seu ajudant qui apareixia per la corba del camí. Va arribar fins nosaltres gairebé sense alè.

—Em sap molt de greu, Mr. Holmes. Voldria disculpar-me.

—No n’hi ha necessitat, benvolgut senyor. Aquesta mena d’incidents formen part de l’experiència professional.

—No l’havia vist mai amb un posat tan agressiu. Però cada dia esdevé més sinistre. Ara entendreu perfectament per què la seva filla i jo estem tan alarmats. I, tanmateix, té el cap d’allò més lúcid.

—Massa lúcid i tot! —exclamà Holmes—. Aquesta és la meva equivocació. És evident que la seva memòria és molt més fiable del que m’havia imaginat. Per cert, podríem veure, abans de marxar, la finestra del dormitori de Miss Presbury?

Mr. Bennett s’obrí pas entre els arbustos i des d’allí vàrem poder veure un dels costats de la casa.

—És aquella, la segona a mà esquerra.

—Diantre!, no sembla pas gaire accessible. No obstant això, fixeu-vos que hi ha una planta enfiladissa a sota i una canonada a sobre que poden servir de suport per recolzar-hi el peu.

—Jo no hi podria pas pujar —va admetre Mr. Bennett.

—Probablement no. Seria una tasca força perillosa, per a un home normal.

—Hi ha una altra cosa de què volia parlar-vos, Mr. Holmes. Tinc l’adreça de l’home de Londres a qui escriu el professor. Sembla ser que li ha escrit aquest matí, i n’he obtingut l’adreça gràcies al paper assecant. És una acció indigna d’un secretari de confiança, però… què més puc fer-hi jo?

Holmes va llegir el paper i se’l va guardar a la butxaca.

—Dorak…, un nom curiós. D’origen eslau, m’imagino. Bé, és una baula important de la cadena. Tornarem a Londres aquesta tarda, Mr. Bennett. No veig quina utilitat pot tenir que ens quedem aquí. No podem pas arrestar el professor, perquè no ha comès cap crim, ni podem fer que el tanquin en un sanatori mental, perquè no es pot demostrar que estigui boig. Ara com ara, no és pot fer res més.

—Però… què dimoni hem de fer?

—Una mica de paciència, Mr. Bennett. Els fets s’esdevindran aviat. Si no vaig errat, dimarts pot tenir una nova crisi. Aquell dia serem a Camford. Mentrestant, no es pot pas negar que la situació general és incòmoda, i si Miss Presbury pogués perllongar la seva visita…

—Això és fàcil.

—Aleshores permeteu que s’hi estigui fins que puguem assegurar-li que el perill ja és passat. Mentrestant, deixeu que el professor faci la seva i no el violenteu. Mentre estigui de bon humor, tot anirà bé.

—Aquí el teniu! —exclamà Bennett, amb un xiuxiueig sobresaltat.

Mirant per entre les branques vàrem veure com aquella figura alta i dreta sortia per la porta del vestíbul i mirava tot volt. Es va inclinar endavant, gronxant totes dues mans i girant el cap a banda i banda. El secretari ens va adreçar una última salutació i es va esmunyir entre els arbres. Instants després el vèiem reunir-se amb el seu patró, i tots dos entraven plegats a la casa en el que semblava una conversa animada i fins i tot entusiàstica.

—Suposo que l’ancià cavaller ha estat lligant caps —digué Holmes, mentre tornàvem cap a la fonda—. Em sembla que gaudeix d’un cervell especialment clar i lògic, pel poc que he vist. I explosiu, sens dubte. Però ara haurà d’esbrinar si li segueix la pista cap detectiu, i sospitarà que ha estat obra de la seva pròpia família. M’atreviria a dir que al nostre amic Bennett li esperen uns quants dies força desagradables.

Holmes es va aturar a l’oficina de correus i va enviar un telegrama. La resposta ens arribà aquell mateix vespre, i me’n va mostrar el contingut: «He visitat Commercial Road i vist Dorak. Persona amable, vella, de Bohèmia. Regenta un gran magatzem. Signat: Mercer».

—Mercer és al meu servei des que us vaig conèixer —explicà Holmes—. És el meu home d’utilitat general per als afers rutinaris. M’ha semblat important de saber-ne alguna cosa, de l’home amb qui el professor manté una correspondència tan secreta. La seva nacionalitat té relació amb la visita a Praga.

—Gràcies a Déu que hi ha coses interrelacionades —vaig fer jo—. De moment semblem condemnats a assistir a una llarga sèrie d’incidents inexplicables sense connexió entre ells. Per exemple, quina connexió possible pot haver-hi entre un gos llop irritat i una visita a Bohèmia, o qualsevol d’aquests dos punts amb l’home que camina de nit per un passadís i de quatre grapes? I pel que fa a les vostres dates, aquí hi ha el misteri més gran de tots.

Holmes va somriure i es fregà les mans. Sèiem al vell saló de l’antiga fonda, amb una ampolla damunt la taula entre nosaltres dos del famós vi que Holmes havia esmentat.

—Bé, primer de tot, passem a considerar els fets —va dir, ajuntant les puntes dels dits i amb el posat del qui s’adreça a una classe—. La magnífica agenda d’aquell jove revela que hi va haver problemes el 2 de juliol, i d’aleshores ençà sembla que els incidents més estranys s’han succeït a intervals de nou dies, amb una única excepció, si no recordo malament. Així, l’última crisi es va produir el divendres 3 de setembre, que és també de la sèrie, com la del 26 d’agost, que la va precedir. El fenomen va més enllà d’una simple coincidència.

Em vaig veure obligat a admetre-ho.

—Concebrem, doncs, la teoria provisional que cada nou dies el professor s’administra alguna droga forta d’efectes passatgers però metzinosos. Llavors el seu caràcter violent de mena es manifesta més fort. Devia començar a prendre aquesta droga durant la seva estada a Praga, i ara en continua rebent a través d’un intermediari bohemi establert a Londres. Tot això lliga prou bé, Watson!

—Però, i què me’n dieu del gos, de la cara a la finestra i de l’home de quatre grapes pel passadís?

—D’acord, d’acord, només en sabem el començament. Confio que no es produeixi cap nou incident fins dimarts. Mentrestant, només podem mantenir el contacte amb l’amic Bennett i gaudir de les excel·lències d’aquesta encisadora ciutat.

L’endemà al matí Mr. Bennett ens vingué a veure per passar-nos un nou informe. Tal com Holmes s’havia imaginat, les últimes hores passades a la casa no li havien estat gaire fàcils. Sense acusar-lo específicament de ser el responsable de la nostra visita, el professor s’havia mostrat molt brusc i groller en l’expressió, i evidentment tenia bones raons per a sospitar un complot. Aquell matí, però, havia estat força normal, i havia donat la seva brillant classe de costum en una aula plena de gom a gom.

—A part dels seus estranys atacs —explicà Bennett—, ara té més energia i vitalitat que mai, i mai no havia tingut el cervell tan lúcid. Però no és ell…, no és pas el mateix home d’abans.

—Crec que no teniu res a témer en una setmana, com a mínim —respongué Holmes—. Jo sóc un home ocupat, i al Doctor Watson l’esperen els pacients. Trobem-nos aquí a la mateixa hora de dimarts vinent, i molt m’estranyaria que abans de tornar-vos a deixar no siguem capaços d’explicar, encara que potser no puguem resoldre’ls, els vostres problemes. Mentrestant, mantingueu-nos assabentats de tot el que passi.

No vaig saber res del meu amic els dies següents, però la tarda del dilluns vaig rebre un breu missatge en què em demanava que em reunís amb ell l’endemà al tren. Segons el que em va explicar en el viatge cap a Camford tot anava bé, la calma a la residència del professor havia estat completa, i la seva conducta del tot normal. Aquest era també l’informe que ens facilità el mateix Mr. Bennett en visitar-nos aquella tarda a les nostres habitacions de «The Chequers».

—Avui ha rebut notícies del seu corresponsal a Londres. Hi havia una carta i un paquet, tots dos amb la creu a sota del segell, que m’indicava que no podia tocar-los. No ha passat res més.

—Això sol pot demostrar força coses —digué Holmes, sorrut—. Bé, Mr. Bennett, em sembla que aquesta nit arribarem a alguna conclusió. Si les meves deduccions són certes, tindrem l’oportunitat de cloure el cas. Per fer-ho, caldrà sotmetre el professor a una observació minuciosa. Us suggereixo, doncs, que romangueu despert i atent. Si el sentiu passar per davant la vostra porta, no l’interrompeu, però seguiu-lo tan discretament com pugueu. El Doctor Watson i jo no serem gaire lluny. Per cert, on és la clau de la capseta de què ens vàreu parlar?

—Fermada amb la cadena del seu rellotge.

—Crec que les nostres indagacions han d’anar en aquesta direcció. En el pitjor dels casos, el pany no deu ser gaire resistent. Hi ha cap altre home fort i corpulent, a la finca?

—Hi ha el cotxer, Macphail.

—On dorm?

—Damunt l’estable.

—Pot ser que el necessitem. Bé, no podem fer-hi més fins que veiem com es desenvolupa la situació. Adéu-siau, Mr. Bennett, i confio que ens tornarem a veure abans de demà.

Era gairebé mitjanit quan vàrem prendre posicions entre uns arbustos directament davant la porta del vestíbul de la casa del professor. Feia una nit serena, molt freda, i ens vàrem alegrar de dur a sobre un abric calent. Bufava una brisa suau, i els núvols lliscaven pel cel enfosquint la mitja lluna de tant en tant. Hauria estat una vigília ben tètrica si no arriba a ser per l’expectació i l’agitació que ens dominaven i per la garantia del meu company que probablement arribàvem al desenllaç de l’estranya seqüència de fets que ens havien cridat l’atenció.

—Si el cicle de nou dies es manté regular, aquesta nit coneixerem el professor en la seva expressió més terrible —anuncià Holmes—. La circumstància que aquests estranys símptomes s’hagin manifestat des del seu viatge a Praga, que tingui una correspondència secreta amb un comerciant bohemi de Londres, el qual deu representar algú de Praga, i que hagi rebut un paquet d’ell avui mateix, tot apunta en una sola direcció. No sabem encara què és el que pren i per què ho pren, però sembla prou clar que li arriba de Praga. S’ho administra seguint unes instruccions que determinen el ritme de cada nou dies, cosa que va ser el primer aspecte que em va cridar l’atenció. Però els seus símptomes són d’allò més singulars. Us vàreu fixar en els seus artells?

Vaig haver de confessar que no.

—Gruixuts i callosos com no n’he vist mai. Mireu sempre les mans, abans de res, Watson. Després, els punys, les genolleres dels pantalons, i les botes. Uns artells molt curiosos que només poden justificar-se per la progressió en… —Holmes va fer una pausa, i de sobte es va posar la mà al front—. Oh, Watson, Watson, que beneit que he estat! Sembla impossible, i tanmateix ha de ser veritat. Tot assenyala en una única direcció. Com ho he pogut deixar de veure? Aquells artells… Com m’han pogut passar per alt, aquells artells? I el gos! I l’heura! Segurament devia ser quan em vaig perdre en el petit laberint dels meus somnis. Mireu, Watson! Ja el tenim aquí! Ara tindrem ocasió de veure-ho amb els nostres propis ulls.

La porta del vestíbul s’havia obert lentament, i distingíem la ben plantada silueta del Professor Presbury retallada damunt un fons il·luminat per un llum. Duia posada una bata. Estava dret davant la porta, però inclinat endavant amb els braços penjant, tal com l’havíem vist l’ultima vegada.

Ara avançava pel camí, i un canvi extraordinari es produí en ell. Va prendre la posició d’ajupiment, i es posà a caminar de quatre grapes sobre mans i peus, relliscant a cada moment com si vessés d’energia i vitalitat. Va recórrer tota la façana de la casa i a continuació va girar la cantonada. Així que hagué desaparegut, Bennett va sortir per la porta del vestíbul i el va seguir dissimuladament.

—Anem, Watson, anem! —exclamà Holmes.

Ens esmunyírem pels arbustos tan de pressa com poguérem fins a assolir un lloc des d’on poder veure el costat de la casa, banyat per la llum de la mitja lluna. El professor era clarament visible, ajupit al peu de la paret coberta d’heura. Mentre el contemplàvem, de sobte va començar a enfilar-se per l’heura amb una agilitat increïble. Saltava d’una branca a l’altra, aguantant-se fermament de peus i mans i enfilant-se aparentment pel simple goig de posar en pràctica els seus poders, sense altre propòsit. Amb la bata voleiant a banda i banda, semblava un ratpenat gegantí agafat a la paret de casa seva, una enorme taca fosca a la paret il·luminada per la lluna. Llavors es va cansar d’aquesta diversió, i, després de baixar de branca en branca, adoptà el posat anterior i s’adreçà als estables, de quatre grapes, com abans. El gos llop era a fora, bordant furiosament, i més excitat que mai en veure que se li acostava l’amo. Estirava la cadena tremolant d’impaciència i ràbia. El professor es va aturar deliberadament fora de l’abast de l’animal, i va començar a provocar-lo de totes les maneres possibles. Agafava grapats de pedres del camí i les llançava a la cara del gos, el burxava amb un bastó que havia recollit, picava de mans a escassos centímetres d’aquella bocassa oberta, s’esforçava de totes les formes imaginables a excitar les ires de l’animal, que ja estava completament enfollit. En el decurs de les nostres aventures no recordo haver mai vist una escena més estrambòtica que aquella figura impàvida i fins i tot solemne ajupida a terra com una granota terra i atiant a una exhibició de fúria salvatge encara més gran aquell gos foll, que es retorçava i rugia davant seu, amb una crueltat enginyosa i calculada alhora.

I llavors, en un instant, s’esdevingué la tragèdia! No es va pas trencar la cadena, sinó que es va escórrer el collar, que havia estat dissenyat per a fermar un Terranova de coll gruixut. Sentírem el soroll del metall que queia, i en un segon gos i home rodolaren per terra, l’un rugint de pura ràbia, l’altre llançant un estrany esgarip de terror. La situació feia perillar la vida del científic. La bèstia el tenia agafat del coll, amb els ullals ben clavats, i l’home va perdre el coneixement abans no poguéssim arribar-hi per separar-los. Hauria estat una tasca ben perillosa, per a nosaltres, però la veu i la presència de Bennett aconseguiren que l’enorme gos llop recuperés el seny instantàniament. L’aldarull havia aconseguit de treure l’endormiscat i atònit cotxer de la seva habitació, damunt l’estable.

—No m’estranya —va dir, brandant el cap—. Ja li havia vist fer el mateix altres vegades. Es veia venir que el gos tard o d’hora l’atacaria.

Tancàrem el gos, i vàrem traslladar el professor al seu dormitori, on Bennett, que tenia un títol mèdic, em va ajudar a curar-li la ferida del coll. Els esmolats ullals havien passat perillosament a prop de l’artèria caròtida, i l’hemorràgia era greu. Al cap de mitja hora el risc de mort ja havia passat, jo havia subministrat al pacient una injecció de morfina, i així havia caigut en un son profund. Llavors, i només llavors, ens vàrem poder mirar els uns als altres i fer-nos càrrec de la situació.

—Crec que l’hauria de veure un cirurgià de primera classe —vaig opinar.

—No, per l’amor de Déu! —cridà Bennett—. A hores d’ara l’escàndol només és dins la nostra família. Nosaltres guardarem el secret. Però si surt fora d’aquestes parets, ja res no l’aturarà. Penseu en la seva posició a la universitat, en la seva reputació europea, en els sentiments de la seva filla.

—Teniu raó —va dir Holmes—. Crec que podem mantenir aquest cas entre nosaltres i impedir que es repeteixi, ara que tenim les mans lliures. Porteu la clau de la cadena del rellotge, Mr. Bennett. Macphail vigilarà el pacient i ens avisarà si s’hi produeix cap canvi. Anem a veure que hi trobem, dins la misteriosa capsa del professor.

No hi havia gaires coses, però sí prou significatives: un flascó buit, un altre de gairebé ple, una xeringa hipodèrmica i unes quantes cartes, escrites amb una lletra il·legible i estrangera. Les marques dels sobres eren les mateixes que havien pertorbat la rutina del secretari, i totes duien data de Commercial Road i la firma «A. Dorak».

Eren simples albarans indicant que acabaven d’enviar una nova ampolla al Professor Presbury, o bé rebuts per la quantitat acordada. Hi havia un altre sobre, però, escrit per una mà més cultivada, amb un segell austríac amb mata-segell de Praga.

—Vet aquí la prova que buscàvem! —exclamà Holmes, tot traient la carta del sobre.

«Honorable col·lega —hi deia—: D’ençà de la vostra apreciada visita he pensat molt en el vostre cas, i per bé que donades les vostres circumstàncies hi ha raons especials que aconsellen el tractament, us recomano que actueu amb la màxima prudència, per tal com els meus resultats demostren que no estareu exempt de perill.

»És possible que el sèrum d’antropoide anés millor. He fet servir, tal com us he explicat, el langur emmascarat, que és més fàcil de trobar. El langur és, per descomptat, reptador i grimpador, mentre que l’antropoide camina dret i és més pròxim en tots els aspectes.

»Us prego que prengueu tota mena de precaucions per evitar la revelació prematura del procés. Tinc un altre client a Anglaterra, i Dorak és el meu representant per a tots dos.

»Us agrairia que me’n féssiu arribar informes setmanals.

Respectuosament vostre,

H. LOWENSTEIN».



Lowenstein! Aquest nom em va recordar un retall de diari que parlava d’un obscur científic que s’esforçava a trobar, amb mètodes desconeguts, el secret del rejoveniment i l’elixir de la vida. Lowenstein de Praga! Lowenstein i el seu prodigiós sèrum revitalitzador, vetat per la professió perquè es negava a revelar-ne l’origen. Vaig explicar amb poques paraules tot el que en recordava. Bennett havia agafat un manual de zoologia de l’estanteria.

—«Langur» —va llegir en veu alta—. «Mico de grans proporcions de cara negra que habita als vessants de l’Himalaia, el simi més gros i més acostat a l’home de la classe dels grimpadors». Segueixen molts altres detalls. Bé, us n’estic molt agraït, Mr. Holmes. És evident que heu seguit el rastre del mal fins a l’origen.

—El veritable origen —replicà Holmes— rau, per suposat, en aquest intempestiu afer amorós que ha ficat al cap del nostre impetuós professor la idea que només podrà assolir el seu desig si es converteix en un home més jove. Quan algú prova de rebel·lar-se contra la natura, és susceptible de caure sota el seu pes. L’home més digne pot revenir a l’animal si abandona el camí recte del seu destí. —Es va aturar a meditar uns instants amb el flascó a la mà, contemplant el líquid transparent que contenia—. Quan hagi escrit a aquest home per dir-li que el faig responsable criminal de les metzines que posa en circulació, no tindrem més problemes. Però es poden repetir. D’altres poden trobar-hi una via més efectiva. Aquí hi ha un perill…, un veritable perill per a la humanitat. Considereu, Watson, que totes les persones materialistes, sensuals, mundanes, perllonguessin la seva vida mancada de valor. Ni tan sols l’espiritual podria evitar la temptació d’aspirar a quelcom més elevat. Suposaria la supervivència dels menys resistents. En quina mena de podrimener es convertiria aquest dissortat món? —De sobte el somiador va desaparèixer, i Holmes, l’home d’acció, va saltar de la seva cadira—. Em sembla que no hi ha res més a dir, Mr. Bennett. Els fets encaixen ara fàcilment en el quadre general. El gos, naturalment, es va adonar del canvi molt més aviat que no vós. El seu olfacte no l’ha traït. Era un mico, i no el professor, allò que el Roy atacava, així com era un mico allò que turmentava el Roy. Grimpar era una activitat plaent, per a la criatura, i ha estat una casualitat, tal com ho veig, que aquell dia s’enfilés fins a la finestra de la vostra promesa. Hi ha un tren que surt a primera hora cap a ciutat, Watson, però em penso que encara ens quedarà temps per a prendre una tassa de te a «The Chequers», abans d’agafar-lo.





9. LA CABELLERA DE LLEÓ


És d’allò més curiós que un problema tan obtús i insòlit, com cap altre dels afrontats en el decurs de la meva llarga trajectòria professional, se’m presentés després de la meva retirada. I es va presentar, com si diguéssim, a la mateixa porta de casa. S’esdevingué després del meu exili a la caseta que tinc a Sussex, quan m’havia lliurat enterament a l’alleujadora vida natural que tan sovint cobejava durant els molts anys viscuts en les tenebres de Londres. En aquesta època de la meva vida el bo d’en Watson gairebé s’havia fet fonedís. Alguna visita ocasional de cap de setmana em permetia de veure’l de tant en tant. Per això haig d’actuar com a cronista de mi mateix. Ah, si hagués estat al meu costat… quantes lloances no n’hauria cantades d’aquell extraordinari esdeveniment i del meu triomf final damunt totes les adversitats! Així, doncs, ara em veig obligat a narrar la història en el meu estil planer, i mostraré amb les paraules cadascun dels passos seguits en el dificultós camí que s’obrí davant meu en començar a investigar el misteri de la cabellera de lleó.

La meva casa de camp és situada al vessant meridional de les muntanyes Downs, dominant una magnífica vista sobre el Canal. En aquest indret el litoral és format enterament de penya-segats de creta, que només es poden baixar per un únic senderol, llarg, sinuós, costerut i relliscós. Al peu del camí s’estenen cent metres de palets i còdols, fins i tot quan hi ha marea alta. Aquí i allà, però, hi ha corbes i clots que es converteixen en una esplèndida piscina quan s’omplen de l’aigua de la marea. Aquesta platja admirable abasta molts quilòmetres en cada direcció, llevat només del punt on la caleta i el poble de Fulworth en trenquen la continuïtat.

La casa és solitària. Jo, la vella majordoma i les meves abelles, tenim la finca tota per a nosaltres. A menys d’un quilòmetre, però, hi ha el cèlebre centre d’entrenament d’en Harold Stackhurst, «The Gables», un espai força extens on un grup de joves es preparen per a diverses professions amb un equip d’uns quants professors. El mateix Stackhurst va ser un remer molt conegut a la seva època, i un estudiant molt competent. Ell i jo vàrem travar amistat el mateix dia que vaig arribar a la costa, i la relació entre nosaltres era tal que cadascú podia deixar-se caure els vespres a casa de l’altre sense necessitat d’invitació prèvia.

Cap a les acaballes de juliol del 1907 es va declarar un temporal molt fort, amb un vent violent que bufava Canal amunt i apilonava les onades al peu mateix dels penya-segats. Quan la marea es va retirar hi va deixar una albufera. Al matí de què parlo el vent havia minvat, i tota la natura apareixia neta i fresca. Era impossible de treballar en un dia tan magnífic, i abans d’esmorzar vaig sortir a fer un tomb per gaudir d’aquell aire exquisit. Vaig passejar per aquell camí del penya-segat que desemboca en costerut descens fins a la platja. Tot caminant, vaig sentir un crit darrere meu, i en girar-me vaig veure en Harold Stackhurst fent-me senyals amb el braç.

—Quin matí més esplèndid, Mr. Holmes! Ja m’ho imaginava, que us trobaria fora de casa.

—Veig que aneu a nedar una mica.

—Ja torneu a fer de les vostres —va dir ell, rient i ventant copets a la seva butxaca replena—. Sí. En McPherson s’ha llevat d’hora, i suposo que l’hi trobaré.

En Fitzroy McPherson era el professor de ciències, un xicot prometedor la vida del qual havia estat amenaçada per problemes cardíacs derivats d’una febre reumàtica. Era, però, un veritable atleta, i excel·lia en qualsevol esport que no li exigís un esforç físic excessiu. Estiu i hivern anava a nedar, i, com que a mi també m’agrada la natació, hi anava amb ell sovint.

En aquell moment vàrem veure l’home de qui parlàvem. Va treure el cap per damunt la vora del penya-segat on s’acaba el camí. Després en va aparèixer el cos sencer, tentinejant com si anés pitof. Va estendre les mans un instant i, amb un crit terrible, va caure de boca-terrosa. Stackhurst i jo vàrem córrer cap a ell —ens en separaven uns cinquanta metres— i el giràrem cara amunt. Era evident que es moria. Aquells ulls enfonsats i vidriosos i aquelles galtes lívides no podien voler dir res més. Un besllum de vida se li encengué al rostre un instant, i va pronunciar dues o tres paraules en to de frisosa advertència. Sonaven confuses i indistintes, però em va semblar d’entendre’n les últimes, que brollaren dels seus llavis en un xiscle: «la cabellera de lleó». Era d’allò més irrellevant i inintel·ligible, però no vaig saber interpretar els sons en cap més sentit. Després es va mig aixecar de terra, va estirar els braços enlaire i va caure de costat. Era mort.

El meu acompanyant restà paralitzat pel sobtat horror de l’escena, però jo, com un hom es pot imaginar fàcilment, tenia activats tots els meus instints d’alerta. I era lògic, perquè era evident que ens trobàvem davant d’un cas extraordinari. El jove anava vestit només amb la seva gavardina de Burberry, uns pantalons i un parell d’espardenyes de lona descordades. En caure, la gavardina, que només s’havia tirat sobre les espatlles, li va lliscar i deixà el seu tronc al descobert. Tots dos ens el vàrem mirar astorats. Tenia l’esquena plena de ratlles de color vermell fosc, com si l’haguessin fuetejat cruelment amb un flagell de filferro prim. L’instrument amb què li havien infligit aquell càstig era clarament flexible, per tal com les marques, llargues i pregones, es corbaven al voltant de les espatlles i les costelles. Li rajava sang de la barbeta, car s’havia mossegat el llavi inferior en el paroxisme de l’agonia. L’expressió de la cara, tensa i deformada, mostrava que havia patit una agonia terrible.

Estàvem, jo agenollat i l’Stackhurst dret, al costat del cos, quan una ombra ens va caure a sobre, i llavors veiérem que en Ian Murdoch era allà al costat nostre. Murdoch era el professor de matemàtiques del centre d’entrenament, un home alt, bru i prim, tan taciturn i distant que ningú no podia dir que hagués estat amic seu. Semblava viure en una regió elevada i abstracta, curulla de nombres irracionals i seccions còniques, amb ben poques coses que el vinculessin a la vida ordinària. Els estudiants el consideraven una persona estranya i l’haurien fet el seu cap de turc, però era un home extravagant que es caracteritzava no solament pels ulls negres com el carbó i la cara morena, sinó també per alguns atacs de mal geni ocasionals que tan sols es podien qualificar de ferotges. Una vegada que el gosset d’en McPherson li bordava, va aixecar l’animaló i el va llençar pel vidre de la finestra, acció per la qual l’Stackhurst l’hauria acomiadat si no fos perquè era un professor molt valuós. Aquest era l’estrany individu que s’hauria plantat davant nostre. Semblava sincerament aclaparat per l’escena que contemplaven els seus ulls, encara que l’incident del gosset pogués demostrar que no hi havia gaire simpatia entre ell i el difunt.

—Pobre noi! Pobre noi! Què puc fer? Com us puc ajudar?

—Éreu amb ell vós? Podeu explicar-nos què ha passat?

—No, no, m’he llevat tard, aquest matí. No hi he pas baixat, a la platja. Vinc directament de «The Gables». Què puc fer?

—Aneu corrents a la comissaria de policia de Fulworth. Informeu-los-en de seguida.

Sense dir ni piu, va sortir corrents a tota velocitat, i jo vaig procedir a fer-me càrrec de la situació, mentre que l’Stackhurst, estupefacte per la tragèdia, es quedava al costat del cos. La meva primera tasca consistí, naturalment, a prendre nota de les persones que hi havia a la platja. Des de la part de dalt del caminet la podia veure en tota la seva extensió, i era completament deserta llevat de dues o tres siluetes fosques al lluny que s’adreçaven al poble de Fulworth. Una vegada satisfet en això, vaig començar a davallar lentament pel senderol. Hi havia guix o marga tova barrejats amb la creta, i distingia el mateix rastre a tot arreu, tant en sentit descendent com ascendent. Ningú més no havia baixat a la platja pel camí aquell matí. En un lloc vaig observar l’empremta d’una mà oberta amb els dits apuntant amunt. Això només podia voler dir que el pobre McPherson havia caigut en pujar. Hi havia també unes marques rodones, que suggerien que havia caigut de genolls més d’una vegada. Al final del corriol hi havia l’extensa albufera deixada per la marea en retirar-se. En McPherson s’havia despullat al costat de l’aigua, perquè encara hi havia la seva tovallola en una roca. Estava plegada i eixuta, la qual cosa indicava que el seu propietari no s’havia ficat a l’aigua. Un parell de vegades, mentre escodrinyava entre les pedres, vaig trobar petits espais de sorra on es podia apreciar l’empremta de les seves espardenyes i també la dels seus peus descalços. Aquesta última dada mostrava que en McPherson ho havia preparat tot per banyar-se, per bé que la tovallola indicava que no havia pas arribat a fer-ho.

I era aquí on el problema era clarament definit…, un problema més estrany que qualsevol dels que havia afrontat abans. El jove no havia romàs a la platja més d’un quart d’hora. L’Stackhurst l’havia seguit des de «The Gables», de manera que no podia haver-hi cap dubte, en això. Havia baixat a banyar-se i s’havia descalçat, com ho demostraven les petjades de peus nus. Després, de sobte, s’havia tornat a vestir ràpidament —la roba que duia estava tota descordada i desmanegada— i havia tornat sense banyar-se, o si més no sense eixugar-se. I el motiu del seu canvi de plans era que l’havien assotat d’una forma inhumana i salvatge, l’havien torturat fins al punt que s’havia mossegat el llavi en el turment i només li havien quedat forces per a fugir i morir. Qui havia causat aquesta mort tan bàrbara? És cert que hi havia avencs i petites coves al peu del penya-segat, però la llum del sol hi incidia de ple i no hi havia lloc on amagar-se. Vaig considerar també aquelles siluetes llunyanes a la platja. Semblaven massa lluny per haver estat relacionades amb el crim, i la vasta albufera on en McPherson havia volgut banyar-se s’interposava entre ell i aquelles persones, estenent-se fins a les roques. Al mar hi havia dues o tres barques de pesca no pas gaire distants. Podíem interrogar-ne els seus ocupants quan volguéssim. Hi havia diverses vies d’indagació, però cap que dugués a objectius clars.

En tornar a l’indret on jeia el cos, vaig veure que s’hi havia congregat un grupet de gent errant. L’Stackhurst continuava allí, i en Ian Murdoch acabava d’arribar en companyia d’Anderson, el policia del poble, un home gros amb bigoti, característic de la ferma casta de Sussex, una casta que amaga unes bones dosis de sentit comú darrere una façana solemne i silenciosa. Va escoltar tot el que se li va explicar, va prendre nota de tot el que es va dir, i finalment em va apartar de la resta per enraonar amb mi en privat.

—M’agradaria que em donéssiu consell, Mr. Holmes. És un cas massa gros, per a mi, i Lewes m’esbroncarà si m’equivoco.

Li vaig aconsellar que enviés algú a cercar el seu immediat superior i un metge, no permetés que ningú toqués res i procurés que es fessin les mínimes petjades possibles fins que arribessin. Mentrestant, vaig escorcollar les butxaques de la víctima. Hi vaig trobar un mocador, un ganivet i un petit estoig de cartes plegable. D’aquest últim en sobresortia un full de paper, que vaig desplegar i vaig lliurar al policia. Hi havia escrit, amb lletra àgil i femenina, el següent: «Seré allà, en pots estar segur. Signat: Maudie». Semblava un afer amorós, una cita, encara que no s’hi esmentava quan ni on. El policia va tornar el full a l’interior de l’estoig i el va guardar juntament amb la resta d’objectes a les butxaques de la gavardina. Després, com que no hi havia res més de suggeridor, vaig fer cap a casa per esmorzar, no sense haver recomanat abans que escorcollessin el peu del penya-segat a consciència.

L’Stackhurst em va venir a veure al cap d’un parell d’hores per dir-me que el cos havia estat traslladat a «The Gables», on li farien l’autòpsia. Em va portar unes quantes notícies concretes i importants. Tal com esperava, no s’havia trobat res a les coves situades al peu del penya-segat, però havia examinat els documents que hi havia al despatx d’en McPherson i n’havia trobat que demostraven una correspondència íntima amb una tal Miss Maud Bellamy, de Fulworth. Ja coneixíem, doncs, la identitat de l’autora de la nota.

—La policia té les cartes —va explicar—. No us les he pogut portar. Però no hi ha dubte que era una veritable relació amorosa. No veig cap motiu, doncs, per a relacionar-la amb aquest terrible esdeveniment, llevat que la dama en qüestió tingués una cita amb ell.

—Però no pas en una albufera on tots acostumàvem a banyar-nos —vaig objectar.

—És per mera casualitat —va dir ell— que no hi hagués estudiants, amb McPherson.

—Era una simple casualitat?

L’Stackhurst va arrugar el front mentre meditava.

—En Ian Murdoch els ha retingut —va dir—. Ha insistit que els faria una demostració algèbrica abans d’esmorzar. Pobre home, està ben destarotat, ara.

—I tanmateix crec que no eren pas amics.

—Hi va haver un temps en què no ho eren gens. Però durant un any o més Murdoch ha congeniat tant com podia amb McPherson. No és pas gaire sociable.

—Així ho tinc entès. Crec recordar que em vàreu parlar una vegada d’una discussió pels mals tractes amb un gos.

—Aquest incident va quedar oblidat.

—Però potser va deixar algun sentiment de revenja.

—No, no. Estic segur que eren amics de debò.

—Bé, aleshores haurem d’investigar el cas de la noia. La coneixeu?

—La coneix tothom. És la noia més bonica de la contrada…, una autèntica preciositat, Mr. Holmes, que cridaria l’atenció arreu. Sabia que en McPherson se sentia atret per ella, però no tenia pas idea que la relació hagués arribat tan lluny com semblen indicar les cartes.

—Però, qui és?

—És la filla del vell Tom Bellamy, el propietari de tots els bots i totes les gandules de la platja de Fulworth. Abans era pescador, però ara és un home més aviat ric. Ell i el seu fill William porten el negoci.

—Podem arribar-nos fins a Fulworth i parlar amb ells?

—Amb quin pretext?

—Oh, ja en trobarem fàcilment algun. Al capdavall, aquest pobre home no es podia pas autolesionar, ell sol, de manera tan atroç. Alguna mà humana devia brandar-lo, el mànec del fuet, si és que ha estat un fuet allò que ha provocat les ferides. El cercle de les seves coneixences en aquest lloc solitari era segurament limitat. Seguim-lo en totes les direccions possibles i acabarem per descobrir el mòbil del crim, el qual, al seu torn, ens durà al criminal.

Hauria estat un agradable passeig per la cresta de les Downs, perfumada de farigola, si no fos perquè teníem la ment emmetzinada per la tragèdia que acabàvem de presenciar. El poble de Fulworth és situat en una depressió del terreny que descriu un semicercle al voltant de la badia. Darrere el nucli antic s’havien construït unes quantes cases modernes en un turonet. L’Stackhurst em va guiar cap a una d’aquestes cases.

—Allò és «El Refugi», com l’anomenava en Bellamy. La que té una torreta a la cantonada i la teulada de pissarra. No està gens malament per a un home que ha començat de zero, però… Per Júpiter, mireu això!

La porta del jardí del Refugi s’havia obert i en sortia un home. Aquella figura alta i angulosa no deixava lloc a dubte: era en Ian Murdoch, el matemàtic. Al cap d’uns moments l’abordàvem al mig del carrer.

—Hola! —exclamà l’Stackhurst.

L’home va respondre amb un gest del cap, ens va adreçar una mirada de gairell amb aquells ulls negres tan singulars, i ens hauria deixat si el seu superior no l’hagués retingut pel braç.

—Què hi fèieu, aquí dins? —va inquirir Stackhurst.

El rostre d’en Murdoch va enrogir de fúria.

—Mireu, senyor, sóc subordinat vostre només al vostre establiment. No crec que us hagi de donar explicacions dels meus assumptes privats.

L’Stackhurst tenia els nervis a flor de pell després de tot el que havia suportat aquell matí. Si no hagués estat per això, potser s’hauria contingut. Ara, però, va sortir de polleguera.

—Donades les circumstàncies actuals, la vostra resposta és força impertinent, Mr. Murdoch.

—La vostra pregunta potser es mereixeria el mateix qualificatiu.

—No és pas la primera vegada que haig de disculpar el vostre comportament insubordinat. Però serà l’última. Us prego que comenceu a buscar-vos una altra feina tan aviat com pugueu.

—Ja tenia la intenció de fer-ho. Avui acabo de perdre l’única persona que feia de «The Gables» un lloc habitable.

El professor reprengué el seu camí, mentre l’Stackhurst el seguia amb una mirada enfurismada.

—Sou impossible i insuportable! —li va cridar.

L’únic detall que es va marcar pregonament al meu cervell era que Mr. Ian Murdoch acceptava la primera ocasió que se li presentava per obrir una via d’escapatòria de l’escenari del crim. Una sospita vaga i boirosa començava a prendre forma a la meva ment. Potser la visita a la família Bellamy faria un xic més de claror en el misteri. L’Stackhurst recuperà el seny, i junts vàrem recórrer la distància que ens separava de la casa.

Mr. Bellamy era un home de mitjana edat amb una barba d’un color vermell encès. Semblava estar de molt mal humor, i aviat el seu rostre prengué una tonalitat tan pujada com els seus cabells.

—No, senyor, no vull més detalls. Aquí el meu fill —assenyalà un jove corpulent i sorrut que hi havia en un racó de la sala d’estar— opina igual, en el sentit que les atencions de Mr. McPherson cap a la Maud eren insultants. Sí, senyor, no es va esmentar mai la paraula «matrimoni», i tanmateix hi havia cartes i cites, i moltes més coses que cap de nosaltres no aprovava. Ella no té mare, i nosaltres som els seus únics guardians. Estem decidits a…

Però les paraules li foren arrabassades de la boca per l’aparició de la dama en persona. Ningú no hagués pogut negar que podria alegrar qualsevol reunió del món. Qui podia haver imaginat que brollaria una flor tan rara i delicada d’aquelles arrels i en un ambient semblant? Molt poques dones m’han cridat l’atenció, perquè el cervell m’ha governat sempre el cor, però no podia contemplar el seu rostre perfecte, amb tota la fresca fragància de les terres baixes reflectit en la seva delicada tonalitat, sense adonar-me que cap jove podia restar impassible després de creuar-se amb ella. Aquesta era la noia que havia obert la porta i compareixia ara, amb uns ulls molt oberts i penetrants, davant d’en Harold Stackhurst.

—Ja ho sé, que en Fitzroy és mort —va dir—. No passeu ànsia, me’n podeu explicar els detalls.

—Aquell altre cavaller del vostre establiment ens ha comunicat la notícia —va intervenir el pare.

—No hi ha cap motiu perquè la meva germana sigui implicada en el cas —va rondinar l’home més jove.

La germana li clavà una mirada penetrant i ferotge.

—Això és cosa meva, William. Si us plau, deixa’m que m’ho manegui a la meva manera. Pel que en sé, s’ha comès un crim. Si puc ajudar a descobrir qui ha estat, és el mínim que puc fer per en Fitzroy, ara que ens ha deixat.

La noia escoltà la breu narració del meu company amb una concentració tal, que em demostrà que tenia un caràcter fort a més d’una gran bellesa. Maud Bellamy romandrà sempre a la meva memòria com la dona íntegra i extraordinària. Semblà que ja em coneixia de vista, perquè un cop acabat el relat es va girar cap a mi.

—Porteu-los als tribunals, Mr. Holmes. Compteu amb la meva solidaritat i ajuda, no m’importa qui hagi estat.

Em va semblar que la jove mirava el seu pare i el seu germà desafiadorament mentre enraonava.

—Gràcies —vaig respondre—. L’aprecio molt, la intuïció d’una dona, en aquesta mena de casos. Acabeu de dir «porteu-los». Creieu que hi ha implicada més d’una persona?

—Coneixia Mr. McPherson prou bé per saber que era fort i valent. Una sola persona no l’hauria pas pogut atacar de forma tan atroç.

—Puc parlar un moment amb vós en privat?

—Ja t’he dit, Maud, que no t’hi barregis —va cridar el pare.

Ella em va mirar amb una expressió desesperada.

—Què puc fer?

—Tothom se n’assabentarà tard o d’hora, dels fets, i per tant suposo que no hi fa res que els discuteixi ara i aquí —vaig dir—. M’hauria estimat més de parlar-ne en privat, però si el vostre pare no ho autoritza, hauré de compartir les meves reflexions. —Llavors vaig esmentar la nota trobada a la butxaca de la víctima—. És segur que passarà a disposició judicial com a prova. Puc demanar-vos que aclariu aquest punt tan bé com pugueu?

—No veig cap raó per fer-ne un misteri —respongué ella—. Ens havíem promès per casar-nos, i només ho manteníem en secret perquè l’oncle d’en Fitzroy, que és molt vell i s’està morint, podria haver-lo desheretat si s’hagués casat contra els seus desitjos. No hi havia cap més motiu.

—Podies haver-nos-ho dit, això —va grunyir Mr. Bellamy.

—Ho hauria fet, pare, si haguéssiu demostrat una mica més d’avinença.

—No m’agrada que la meva filla es trobi amb homes fora de casa.

—Eren els vostres prejudicis en contra seva allò que ens impedia de dir-vos-ho. I pel que fa a aquella nota —va furgar al seu vestit i en va treure un paper rebregat—, era una resposta a aquesta.

«Estimadíssima —resava el missatge—: Trobem-nos al vell indret de la platja just després de la posta de sol de dimarts. És l’únic moment que puc fugir. Signat: F.M.»

—El dimarts era avui, i jo tenia la intenció de veure’l a la nit.

Vaig girar el full.

—Això no us va pas arribar per correu. Com ho vàreu rebre?

—Preferiria no haver-la de contestar, aquesta pregunta. No hi té res a veure, amb el cas que investigueu. Però no tinc cap inconvenient a respondre sobre qualsevol cosa que hi tingui relació.

La noia va fer honor a la seva paraula, però res del que digué resultà útil per a la nostra investigació. No veia cap motiu per creure que el seu promès tingués cap enemic secret, però va admetre que havia tingut admiradors força apassionats.

—Puc preguntar-vos si Mr. Ian Murdoch n’era un?

Es va enrojolar i es mostrà desconcertada.

—Hi va haver un temps en què vaig pensar que n’estava, de mi. Però la situació va canviar quan es va assabentar de la relació entre en Fitzroy i jo.

Novament l’ombra entorn d’aquell home tan estrany em semblava prendre una forma més definida. Calia examinar el seu historial. Calia escorcollar les seves dependències en secret. Vaig trobar en Stackhurst un entusiasta col·laborador, perquè també la seva ment allotjava sospites. Vàrem tornar de la nostra visita al Refugi amb la il·lusió que teníem ja a les mans un extrem de l’embullat fil.

Va passar una setmana. La investigació judicial no havia aportat res de nou al cas i s’havia suspès fins a l’aparició de més proves. L’Stackhurst havia fet discretes indagacions sobre el seu subordinat, i fins i tot un escorcollament superficial de la seva cambra, però sense resultats. Jo havia tornat a l’escenari de la tragèdia de bell nou, tant físicament com mental, però sense treure’n noves conclusions. En la sèrie completa de les meves cròniques, el lector no trobarà cap cas que m’hagi dut tan a prop del límit de les meves facultats. Ni tan sols la meva imaginació hi podia concebre solució, al misteri. Llavors s’esdevingué l’incident del gos.

Fou la meva majordoma qui en va sentir a parlar primer, gràcies a l’estranya telegrafia amb què les persones com ella sintonitzen amb les notícies de la contrada.

—Quina sort més trista, senyor, la del gos de Mr. McPherson —va dir un capvespre.

—Què li ha passat, al gos de Mr. McPherson?

—És mort, senyor. S’ha mort de pena per la pèrdua del seu amo.

—Qui us ho ha dit, això?

—Bé, senyor, tothom en parla. Es va posar malalt, i no ha menjat res en una setmana. Avui, dos joves cavallers de «The Gables» l’han trobat mort…, a baix, a la platja, senyor, al mateix lloc on el seu amo va trobar la seva tràgica fi.

«Al mateix lloc». Aquestes paraules encara ressonen a la meva memòria. Vaig tenir una vaga impressió que l’incident era vital. Que el gos hagués mort obeïa a la naturalesa noble i fidel de tots els gossos. Però… «al mateix lloc»! Per què aquell tros de platja solitària havia de ser mortal per a ell? Era possible que també ell hagués estat sacrificat a causa d’una vella enemistat? Era possible…? Sí, la impressió era vaga, però almenys alguna cosa s’estructurava a la meva ment. Instants després anava de camí cap a «The Gables», on vaig trobar l’Stackhurst al despatx. Seguint el meu requeriment, va fer cridar en Sudbury i en Blount, els dos alumnes que havien descobert el gos.

—Sí, era a la vora mateix de l’albufera —va explicar un d’ells—. Devia seguir el rastre del seu infortunat amo.

Vaig veure el fidel animalet, un terrier d’Airedale, estès a l’estora del vestíbul. Tenia el cos dur i rígid, els ulls sortits i els membres torçats. Tot en ell expressava el rigor de l’agonia.

Des de «The Gables» vaig baixar a l’albufera. El sol s’havia amagat i l’ombra de l’imposant penya-segat es projectava, negra, a l’aigua, que resplendia con una làmina de plom. El lloc era desert, i no s’hi veien senyals de vida tret de dues gavines que descrivien cercles i xisclaven sobre el meu cap. A la llum del crepuscle vaig poder identificar vagament les petjades del gosset a la sorra, a l’entorn de la mateixa roca on havia trobat la tovallola del seu amo. Vaig romandre una bona estona absort en profundes reflexions, mentre les ombres s’estiraven al meu voltant. Tenia el cap ple de pensaments, que se succeïen a gran velocitat. Ja deveu conèixer, benvolgut lector, la sensació que es té en un malson quan cerqueu alguna cosa molt important que sabeu positivament que hi és però que es troba lluny del vostre abast. Així és com jo em sentia aquell vespre, tot sol en aquell indret mortal. Finalment, vaig girar cua i vaig encetar el camí de casa sense pressa.

Tot just atenyia la part més alta del senderol quan se’m va acudir. En un instant vaig recordar allò que havia cercat amb tant d’interès. Ja deveu saber, o en Watson ha escrit debades, que tinc una vasta reserva de coneixements rebuscats, mancats de rigor científica, però molt pràctics per a les necessitats de la meva feina. El meu cap és com una cambra dels mals endreços plena de paquets de tota mena apilonats pertot arreu…, tants que no puc tenir sinó una vaga idea del que contenen. Sabia que hi guardava alguna cosa que podia tenir relació amb el cas que m’ocupava. Era encara molt imprecisa, però sabia almenys com podria aclarir-la. Era monstruós, increïble, i tanmateix era una possibilitat. Podria posar-ho a prova amb totes les conseqüències.

A la meva caseta hi ha una extensa golfa atapeïda de llibres. Hi vaig pujar i m’hi vaig estar una hora. Al final, en vaig baixar amb un petit volum de color de xocolata i argent. Vaig buscar, frisós, el capítol de què conservava un incert record. Sí, era una possibilitat remota i improbable, però no quedaria tranquil fins que me n’hagués assegurat, si és que podia. Ja era tard quan em vaig retirar a descansar, impacient per encetar la tasca que m’esperava l’endemà.

Però aquella tasca va topar amb una importuna interrupció. Amb prou feines havia engolit la primera tassa de te del dia i em disposava a sortir cap a la platja quan vaig rebre una visita de l’inspector Bardle, de la comissaria de Sussex, un home ferm, seriós, obtús, d’uns ulls pensarosos, que em miraven ara amb una expressió molt torbada.

—Conec la vostra enorme experiència, senyor —em va dir—. És una consulta extraoficial, és clar, i convé que no se n’assabenti ningú. La qüestió és que no les tinc pas totes, en aquest cas McPherson. El que us vull preguntar és: cal que detingui algú, o no?

—Us referiu a Mr. Ian Murdoch?

—Sí, senyor. No hi ha ningú més que se m’acudeixi. És l’avantatge d’aquesta solitud. Podem limitar les possibilitats en un espai molt reduït. Si no ha estat ell l’autor del crim, qui pot haver estat?

—Què sospiteu en contra seu?

L’inspector havia ensopegat amb les mateixes clivelles que jo. Hi havia el caràcter d’en Murdoch i el misteri que semblava envoltar-lo. Els furiosos atacs de mal geni, com s’havia demostrat amb l’incident del gos. El fet que s’hagués discutit amb en McPherson en el passat, i que hi hagués motius per a creure que podia haver estat ressentit per les seves atencions a Miss Bellamy. Tenia les mateixes sospites que jo, però cap de nova, llevat que semblava ser que en Murdoch estava preparant-se per marxar.

—En quina posició em trobaria, si el deixava fugir amb totes aquestes proves en contra seva?

El robust i flegmàtic inspector estava d’allò més desorientat.

—Analitzeu —vaig contestar— tots els buits essencials del cas. Té alguna coartada per al matí que es va cometre el crim. Va estar amb els seus alumnes fins a l’últim moment, i al cap de pocs minuts de l’aparició d’en McPherson ens va arribar allà on érem per darrere. Tingueu també en compte l’absoluta impossibilitat que pogués infligir tot sol un càstig semblant a un home tan fort com ell. Finalment, penseu en la mena d’instrument amb què varen produir-li les ferides.

—Què podia ser, llevat d’un flagell o alguna classe de fuet flexible?

—Heu examinat les ferides? —vaig preguntar.

—Sí. I el metge també.

—Però jo les he examinades molt acuradament amb una lupa. Tenen certes peculiaritats.

—Quines, Mr. Holmes?

Vaig anar al meu despatx i en vaig tornar amb una fotografia ampliada.

—Aquest és el mètode que faig servir, en aquests casos —vaig explicar.

—Ja veig que feu les coses escrupolosament, Mr. Holmes.

—No seria pas el que sóc, si no ho feia. Fixem-nos en aquest verdanc que s’estén al voltant de l’espatlla dreta. Hi observeu res de singular?

—No us ho sabria dir.

—És evident que no és pas uniforme en intensitat. Hi ha un punt d’hemorràgia aquí, i un altre aquí. Hi ha marques semblants en aquest altre verdanc. Què pot voler dir, això?

—No en tinc idea. I vós?

—Potser sí, potser no. Crec que aviat la podré respondre amb més precisió, aquesta pregunta. Tot allò que ens permeti de determinar el que va provocar aquesta marca ens acostarà un bon tros al criminal.

—Ja sé que és una idea absurda —digué el policia—, però si se li hagués aplicat un filat de filferro roent a l’esquena, aquests punts més marcats representarien els llocs d’encreuament de dos filferros.

—Una comparació molt enginyosa. També podríem pensar en un assot de nou cordes amb petits nusos durs.

—Per Júpiter, Mr. Holmes, crec que l’acabeu d’encertar de ple!

—O també hauria pogut ser un instrument força diferent, Mr. Bardle. Però les proves que tenim són massa febles per a justificar una detenció. A més, tenim les últimes paraules de la víctima: «la cabellera de lleó».[1]

—M’he plantejat si Ian…

—Sí, jo també ho he fet. Si la segona paraula s’hagués assemblat a «Murdoch»…, però no. Ho va dir gairebé cridant. Estic segur que era «cabellera».[2]

—Teniu cap alternativa, Mr. Holmes?

—Potser sí. Però m’estimaria més no discutir-la mentre no tinguem res més sòlid a comentar.

—I quan serà, això?

—D’aquí a una hora…, potser abans.

L’inspector es va gratar la barbeta i em va mirar dubitativament.

—M’agradaria de veure el que us passa pel cap, Mr. Holmes. Potser són aquelles barques de pesca.

—No, no; eren massa lluny.

—Bé, doncs, potser en Bellamy i el seu fill gran? No li tenien gaire simpatia, a Mr. McPherson. Els creieu capaços de fer-la-hi una crueltat semblant?

—No, no, si no em traureu res —vaig respondre, amb un somriure—. Ara, inspector, tots dos tenim coses a fer. Què us sembla si ens trobem aquí al migdia…?

Ens trobàvem en aquest punt de l’entrevista quan es produí l’espectacular interrupció que suposà el principi de la fi.

La porta de fora es va obrir de sobte, se sentiren unes passes vacil·lants al passadís, i en Ian Murdoch va irrompre a la sala, pàl·lid, escabellat, malforjat, agafant-se amb les mans esprimatxades al mobiliari per mantenir-se dret.

—Brandy! Brandy! —va exclamar, amb un fil de veu, i es deixà caure al sofà bo i gemegant.

No venia pas sol. Darrere seu entrà l’Stackhurst, sense barret i panteixant, quasi tan distrait com el seu company.

—Sí, sí, doneu-li brandy! —va cridar—. Aquest home és a les portes de la mort. L’únic que he pogut fer ha estat dur-lo fins aquí. Pel camí ha perdut el coneixement dues vegades.

Mig got de l’esmentat licor va produir un canvi prodigiós. En Murdoch es va recolzar amb un braç i es va treure l’abric de les espatlles.

—Per l’amor de Déu, oli, opi, morfina! —va cridar—. Qualsevol cosa que m’alleugi aquesta agonia infernal!

L’inspector i jo vàrem llançar un crit, en veure allò. A l’espatlla nua de l’home s’hi apreciava el mateix estrany dibuix reticulat de línies vermelles i inflamades que fou la marca mortal d’en Fitzroy McPherson.

El dolor era palesament terrible i no se circumscrivia a la zona afectada, perquè la respiració del pacient es va aturar una estona, el rostre va prendre una tonalitat morada i tot seguit, amb forts esbufecs, es va posar una mà al cor, mentre al front li traspuaven gotetes de suor. Podia morir en qualsevol moment. Li férem engolir més i més brandy, i cada nova dosi semblava retornar-lo a la vida. Unes compreses de cotó amarades d’oli d’oliva alleujaren el dolor de les estranyes ferides. Al final, descansà el cap fermament al coixí. La natura exhausta s’havia refugiat a la seva última font de vitalitat. Estava mig adormit i mig desmaiat, però almenys no patia cap dolor.

Interrogar-lo havia estat impossible, però a l’instant que ens asseguràrem del seu estat l’Stackhurst es va adreçar a mi.

—Déu meu! —va exclamar—. Què és això, Holmes? Què és?

—On l’heu trobat?

—A baix, a la platja. Exactament allí on el pobre McPherson va trobar la mort. Si el cor d’aquest home hagués estat feble com el d’en McPherson, ja no seria aquí. Més d’una vegada he pensat que ja era mort, mentre el pujava. «The Gables» quedava massa lluny, de manera que l’he portat aquí.

—L’heu vist a la platja?

—Jo passejava per dalt del penya-segat quan l’he sentit cridar. Era a la vora de l’aigua, caminant fent esses com si estigués begut. He baixat corrent, l’he cobert amb una mica de roba i l’he pujat aquí. Per l’amor de Déu, Holmes, feu servir tots els poders que teniu i no estalvieu esforços per llevar la maledicció que pesa sobre aquest lloc, perquè la vida aquí s’està fent insuportable. Podeu, amb la vostra reputació internacional, fer alguna cosa per nosaltres?

—Em penso que sí, Stackhurst. Veniu amb mi ara mateix! I vós, inspector, veniu, també! Provarem de lliurar l’assassí a les vostres mans.

Havent deixat l’home, inconscient, a càrrec de la meva majordoma, tots tres vàrem baixar a l’albufera de la mort. Damunt els còdols hi havia apilat un petit munt de roba i tovalloles, deixades pel ferit. Vaig recórrer lentament la vora de l’aigua, amb els meus companys en fila índia darrere. La major part de l’albufera era molt poc fonda, però a sota del penya-segat, on la platja descrivia una depressió, l’aigua tenia prop d’un metre i mig de fondària. Era en aquest sector on es banyaria un amant de la Natació, perquè formava una bonica piscina verdosa, diàfana com el cristall. A sobre, al peu mateix del penya-segat, hi havia una renglera de roques, que vaig recórrer, fitant amb enorme deteniment les profunditats que s’obrien sota els meus peus. Acabava d’arribar a la bassa més fonda i més quieta quan els meus ulls ensopegaren amb allò que buscaven, i vaig llançar un crit triomfal.

—Cyanea! —vaig exclamar—. Cyanea! Mireu-la, la cabellera de lleó!

L’estrany objecte que assenyalava amb el dit semblava, en efecte, una massa embullada arrencada de la cabellera d’un lleó. Ocupava una lleixa de roca situada a poc menys d’un metre sota l’aigua, una curiosa criatura peluda que s’agitava i ondulava, amb unes franges platejades entre els cabells grocs. Bategava amb uns moviments de dilatació i contracció lents i feixucs.

—Ja ha fet prou mal. Els seus dies s’han acabat! —vaig cridar—. Ajudeu-me, Stackhurst! Exterminem l’assassí per sempre més!

Hi havia una roca molt grossa just damunt la plataforma rocosa que trepitjàvem, i la vàrem empènyer fins que va caure a l’aigua amb un enorme patatxap. Quan les ondulacions s’hagueren acabat vàrem veure que la roca havia anat a caure damunt la lleixa de roca. Un extrem oscil·lant de membrana groga mostrava que la nostra víctima era sota la pedra. Una escuma espessa i oliosa sortia de sota la roca i tacava les aigües dels voltants, emergint lentament a la superfície.

—Bé, no entenc res de res! —exclamà l’inspector—. Què era això, Mr. Holmes? Sóc nascut i criat en aquesta comarca, i no he vist mai res semblant. Això no és pas de Sussex.

—Afortunadament per a Sussex —vaig observar—. Potser va ser el temporal del sud-oest el que ho va dur fins aquí. Acompanyeu-me a casa tots dos i us faré conèixer l’espantosa experiència d’algú que té bones raons per a recordar un seu encontre amb el mateix perill marí.

En arribar al meu despatx, comprovàrem que en Murdoch estava tan recuperat que ja podia aixecar-se. Estava marejat, i de tant en tant l’assetjava un atac intens de dolor. Ens va explicar amb algunes dificultats que no tenia idea del que li havia passat, llevat que havia notat de sobte unes punxades terribles per tot el cos, i que havia necessitat totes les seves forces per a sortir de l’aigua.

—Tinc aquí un llibre —vaig dir, agafant el petit volum— que és el que ha fet la primera claror en aquest cas, que hauria romàs a les fosques per a sempre si no. Es titula Out of Doors[3], i és del famós observador J.G. Wood. El mateix Wood va estar a punt de perdre la vida a conseqüència del contacte amb aquesta demoníaca criatura, de manera que va escriure sobre ella amb ple coneixement de causa. Cyanea Capillata és el nom sencer d’aquesta mala bèstia, i pot ser tan mortal, i força més dolorosa, que una mossegada de cobra. Permeteu-me que us en llegeixi el següent extracte:

«Si el banyista veiés una massa arrodonida, exempta de membranes i fibres rogenques, semblant a un floc molt gran de cabellera de lleó i paper de plata, cal que vagi amb molt de compte, perquè és la temible Cyanea Capillata, de fiblada mortal». Podria descriure algú la nostra sinistra coneixença d’avui amb més fidelitat?

»L’autor narra la seva pròpia trobada amb un d’aquests exemplars en banyar-se davant la costa de Kent. Va descobrir que la criatura irradiava uns filaments gairebé invisibles a una distància de quinze metres, i que qualsevol que es trobés dins aquest radi d’acció respecte al centre letal estaria en perill de mort. Fins i tot a una certa distància, les conseqüències damunt Wood varen ser quasi mortals. “Els múltiples filaments produïen unes franges de color escarlata pàl·lid a la pell, que mitjançant una observació més detinguda presentaven la forma de puntets o pústules, cada un dels quals semblava fet per una agulla roenta que s’hagués enfonsat entre els nervis.”

»El dolor local era, segons que explica Wood, la part més benigna del turment. “Vaig notar unes terribles fiblades al pit, que em feien doblegar com si m’haguessin engegat un tret. La pulsació cessava, i el cor feia sis o set salts com si em volgués sortir del pit.”

—Va estar a punt de matar-lo, encara que només hi havia estat exposat al mar obert i en moviment i no pas a les aigües tancades i immòbils d’una albufera. Afegeix que amb prou feines es podia reconèixer, després, de tan blanca, arrugada i marcida que tenia la cara. Va engolir brandy, una ampolla sencera, i sembla que això li va salvar la vida. Aquí teniu el llibre, inspector. Us el deixo, i ja veureu com conté l’explicació completa de la tragèdia que va costar la vida al dissortat McPherson.

—Una explicació que, d’altra banda, m’exonera a mi —observà en Ian Murdoch, amb un somriure forçat—. No us en culpo pas, inspector, ni tampoc a vós, Mr. Holmes, perquè les vostres sospites eren justificades. Crec que, a les portes de la meva detenció, només he pogut demostrar la meva innocència compartint el destí del meu pobre amic.

—No, Mr. Murdoch. Jo ja la tenia, la pista correcta, i si l’hagués trobada tan aviat com pretenia us l’hauria estalviada aquesta espantosa experiència.

—Però…, com ho heu esbrinat, Mr. Holmes?

—Sóc un lector omnívor de memòria singularment retentiva per a les foteses. Aquella frase, «la cabellera de lleó», m’obsessionava. Sabia que l’havia vista en alguna banda, en un context inesperat. Com acabeu de sentir, descriu la criatura en qüestió. No tinc cap dubte que surava a l’aigua quan en McPherson la va veure, i que aquesta frase era l’única que ens podia avisar sobre la criatura que li havia causat la mort.

—Aleshores, si més no, quedo lliure de culpa —va dir en Murdoch, aixecant-se lentament—. Voldria explicar-vos un parell de coses, perquè conec la direcció que han seguit les vostres indagacions. És cert que jo me l’estimava, aquella dama, però d’ençà que va triar el meu amic McPherson el meu únic desig va ser ajudar-la a trobar la felicitat. Em conformava de restar al marge i actuar de mitjancer. Sovint els portava els missatges, i va ser per la confiança que em tenien i perquè m’estimo tant la dama que em vaig afanyar a anunciar-li la mort del meu amic, per tal que ningú no se m’avancés de manera brusca i indelicada. Ella no us va parlar, senyor, de les nostres relacions perquè no us en féssiu una mala opinió i jo en patís les conseqüències. Ara, amb el vostre permís, provaré de tornar a «The Gables», perquè tinc necessitat de reposar una estona al llit.

L’Stackhurst li va estendre la mà.

—Els nostres nervis han estat molt alterats, últimament —va dir—. Oblideu el que ha passat entre nosaltres, Murdoch. Confio que d’ara endavant ens entendrem millor.

Sortiren tots dos junts agafats de bracet amistosament. L’inspector es va quedar, fitant-me en silenci amb els seus ulls bovins.

—Bé, ho heu aconseguit! —va exclamar, finalment—. Havia llegit sobre les vostres proeses, però no me les havia cregudes mai. És prodigiós!

Em vaig veure obligat a negar amb el cap. Acceptar aquest afalac equivalia a rebaixar el meu nivell d’autoexigència.

—Vaig ser molt lent, al principi…, inexcusablement lent. Si s’hagués trobat el cos a l’aigua, no se m’hauria escapat. Va ser la tovallola el que em va despistar. El pobre home no va pensar a eixugar-se, i jo, al meu torn, vaig creure que no havia arribat a ficar-se a l’aigua. Les coses així, com se’m podia acudir la possibilitat de l’atac d’una criatura aquàtica? Aquí va ser on vaig errar el camí. En fi, inspector, sovint he gosat aixecar-vos la camisa, als representants de la policia, però la Cyanea Capillata ha estat a punt de venjar-se de Scotland Yard.





10. L’HOSTESSA DEL VEL


Si es considera que Mr. Sherlock Holmes desenvolupà la seva activitat professional durant vint-i-tres anys i que durant disset em va autoritzar a col·laborar amb ell i a prendre notes de les seves fetes, queda ben clar que tinc una gran quantitat de material a la meva disposició. El problema ha estat sempre no pas a cercar, sinó a triar. Hi ha una llarga renglera d’anuaris omplint un prestatge sencer, i una sèrie de carteres farcides de documents, una autèntica mina per a l’estudiós, no sols del món criminal, sinó també dels escàndols socials i oficials de les acaballes de l’era victoriana. Pel que fa a aquests darrers, puc assegurar que els autors d’aquestes cartes angoixades, en què preguen que es respecti l’honor de la família o la reputació de cèlebres prohoms, no tenen res a témer. La discreció i l’elevat sentit de l’ètica professional que sempre han caracteritzat el meu amic es tenen encara en compte a l’hora de seleccionar aquestes memòries, i no abusaré pas de la confiança que han dipositat en mi.

Sí que censuraré, però, i de la forma més enèrgica, els intents que s’han fet recentment per a arribar a tota aquesta documentació i destruir-la. L’origen d’aquests atemptats el sabem, i en cas que es tornin a donar compto amb l’autorització de Mr. Holmes per a dir que la història sencera on son implicats el polític, l’erudit i el vividor expert sortirà a la llum pública. Hi ha un lector, com a mínim, que entendrà el significat d’aquesta advertència.

No és raonable de suposar que aquests casos haguessin donat a Holmes l’oportunitat de demostrar els curiosos dons d’intuïció i observació que m’he esforçat a retratar en aquestes memòries. De vegades s’havia d’estirar al màxim, per collir el fruit, i d’altres el fruit li queia fàcilment a la falda. Però en els casos que li presentaven les oportunitats més rares d’exhibició de les seves aptituds personals acostumaven a implicar-s’hi les tragèdies humanes més terribles, i és un d’aquests exemples el que m’agradaria de contar tot seguit. Hi he fet uns lleugers canvis de nom i de lloc, però els fets que hi exposo són tal com varen passar.

Un matí —era a finals del 1896— vaig rebre un avís urgent de Holmes requerint la meva presència. Quan vaig arribar a casa seva, el vaig trobar immers en un ambient ple de fum de tabac, en companyia d’una dona gran d’aspecte maternal, rodanxona com una dispesera, asseguda a la butaca de davant seu.

—Us presento Mrs. Merrilow, del sud de Brixton —anuncià el meu amic, amb un gest de la mà—. A Mrs. Merrilow no la molesta el tabac, Watson, de manera que si decidiu abandonar-vos a aquest vici podeu fer-ho amb tota tranquil·litat. Mrs. Merrilow té una història molt interessant a explicar, que podria desembocar en nous esdeveniments en què la vostra presència podria ser útil.

—Qualsevol cosa que necessiteu…

—Ja us en fareu càrrec, Mrs. Merrilow, però si vinc a veure Mrs. Ronder m’estimaria més tenir un testimoni. Cal que li ho feu entendre, abans que arribem.

—Que Déu us beneeixi, Mr. Holmes —va respondre la nostra visitant—. Està tan frisosa de veure-us que podríeu anar-hi amb la parròquia sencera, si calgués.

—Doncs vindrem a primera hora de la tarda. Assegurem-nos que tenim els fets en l’ordre correcte, abans de començar. Si els repassem, ajudarem el Doctor Watson a comprendre la situació. Dieu que Mrs. Ronder ha estat la vostra hostessa set anys i que només li heu vist la cara una vegada?

—Tant de bo no la hi hagués vista! —exclamà Mrs. Merrilow.

—Està, segons que tinc entès, terriblement deformada.

—Bé, Mr. Holmes, amb prou feines se’n pot dir una cara. És l’efecte que fa. El lleter la va veure un dia espiant des de la finestra de dalt, i li va caure la llauna i tota la llet es va vessar pel jardí. És la mena de cara que té. Quan la hi vaig veure —la vaig agafar de sorpresa—, es va afanyar a cobrir-se, i llavors em va dir: «Ara ja ho sabeu, Mrs. Merrilow, per què no m’aixeco mai el vel».

—Sabeu què li va passar?

—No, no, res de res.

—Us va donar referències en arribar?

—No, senyor, però em va pagar molts diners en efectiu, el lloguer d’un mes per avançat, i no va posar cap objecció al preu. En els temps que corren, una pobra dona com jo no s’ho pot pas permetre, de deixaria fugir, una oportunitat com aquesta.

—Us en va dir cap motiu, d’haver triat casa vostra?

—Va dir que la casa és força apartada del carrer i més íntima que la majoria de pensions. També, que només accepto un hoste i no tinc família. Suposo que havia provat sort en altres pensions i devia trobar que la meva li esqueia més. El que busca és intimitat, i està disposada a pagar-la.

—Dieu que mai no us ha mostrat el rostre llevat d’aquella vegada accidentalment. Bé, és una història singular, molt singular, i no m’estranya gens que me la vulgueu fer investigar.

—No pas jo, Mr. Holmes. Em conformo amb el lloguer de cada mes. Poc el trobaríeu, un hoste més tranquil o que plantegi menys problemes.

—Què us ha fet venir, doncs?

—La seva salut, Mr. Holmes. Sembla decandir-se per moments. I té una mena d’obsessió terrible al cap. «Assassinat!», crida. «Assassinat!». I un cop li he sentit a dir: «Mala bèstia! Monstre!». Era a la nit, i els crits ressonaven per tota la casa i em feien posar els pèls de punta. Així doncs, l’endemà al matí vaig anar a parlar amb ella. «Mrs. Ronder», li vaig dir, «si hi ha res que us turmenti l’esperit, consulteu amb els capellans, o amb la policia. Entre tots dos podrien ajudar-vos». «Per l’amor de Déu, la policia no!», va contestar. «I els capellans poc en poden canviar res, del que va passar. I tanmateix», va afegir, «em quedaria més tranquil·la si algú sabés la veritat, abans no em mori». «Bé», vaig fer jo, «si no voleu anar a la policia, hi ha aquell detectiu de qui parlen tan sovint els diaris», us prego que em disculpeu, Mr. Holmes. A ella li va semblar bé de seguida. «És l’home indicat», va dir. «Com pot ser que no hi hagi pensat? Feu-lo venir, Mrs. Merrilow, i si no pot venir, digueu-li que sóc l’esposa d’en Ronder, el de l’espectacle de la bèstia salvatge. Digueu-li això, i doneu-li el nom d’Abbas Parva». Aquí el teniu, tal com me’l va escriure: Abbas Parva. «Això el farà venir, si és la classe d’home que em penso que és».

—I tant que em farà venir! —exclamà Holmes—. Molt bé, Mrs. Merrilow. M’agradaria de tenir una petita conversa amb el Doctor Watson. Això ens tindrà ocupats fins a l’hora de dinar. Pels volts de les tres podeu confiar que serem al vostre domicili de Brixton.

La nostra visitant amb prou feines havia sortit de l’habitació, tot peonant —no se m’acut verb més adient al curiós tipus de marxa de Mrs. Merrilow—, que ja Sherlock Holmes s’abocava amb ferotge energia sobre el munt de llibres corrents que reposaven en un racó. Va esmerçar uns quants minuts a girar fulls i més fulls, i després, amb un grunyit de satisfacció, ensopegà amb el que buscava. Estava tan excitat que ni es va aixecar, sinó que es va asseure a terra com un estrany Buda, amb les cames encreuades, els gruixuts llibres tot volt, i amb un d’obert sobre els genolls.

—El cas em va capficar, al seu moment, Watson. Aquí hi ha les notes al marge que ho demostren. Confesso que no en vaig poder treure l’aigua clara. I tanmateix, estava convençut que el coronel anava errat. En recordeu res, de la tragèdia d’Abbas Parva?

—No res, Holmes.

—I això no obstant, éreu amb mi, en aquella època. Però les meves pròpies impressions eren ben superficials, ja que amb prou feines hi havia punts de partida ni cap de les parts implicades havien requerit els meus serveis. Us faria res de llegir el que se’n va publicar a la premsa?

—Me’n podríeu facilitar els detalls?

—Ho faré molt fàcilment. Probablement, mentre us en parlo, us vindran a la memòria. Ronder, per descomptat, era un nom molt conegut. Era rival de Wombwell, i de Sanger, un dels millors homes de l’espectacle de la seva època. Hi ha proves, però, que es va lliurar a la beguda, i que tant ell com el seu espectacle anaven de baixa en esdevenir-se la gran tragèdia. La caravana s’havia aturat a passar la nit a Abbas Parva, una petita aldea de Berkshire, quan es va esdevenir l’espantós episodi. Feien camí cap a Wimbledon, per carretera, i estaven simplement acampats, sense actuar-hi, per tal com l’indret és tan petit que no els hauria sortit gens a compte de fer-hi parada.

»Un dels plats forts de l’espectacle corria a càrrec d’un bell exemplar de lleó africà. S’anomenava Sahara King, i Ronder i la seva esposa tenien per costum de fer el número dins la gàbia. Aquesta, com podeu veure, és una fotografia de l’actuació, per la qual veureu que Ronder era gros com un bacó, mentre que la seva esposa era una dona esplèndida. La investigació judicial fa constar que el lleó havia donat mostres de perillositat, però, com és habitual en aquests casos, la familiaritat dugué a la imprudència, i no es va tenir en compte aquesta circumstància.

»Era costum que Ronder o la seva muller alimentessin el lleó de nits. De vegades ho feia un, de vegades tots dos, però mai no permetien que ho fes ningú més, perquè creien que mentre fossin ells els que li duguessin el menjar l’animal els consideraria els seus protectors i no els atacaria. Aquella nit, fa cosa de set anys, hi varen anar tots dos, i es va produir un esdeveniment terrible, els detalls del qual no han arribat encara a aclarir-se mai.

»Sembla que tot el campament es va despertar prop de mitjanit pels rugits de l’animal i els xiscles de la dona. Tots els mossos d’establa i employés varen sortir corrents de les tendes portant llanternes, i a la claror d’aquestes varen presenciar una escena esgarrifosa. Ronder era estès a terra, amb el clatell esclafat i unes pregones urpades al crani, a uns deu metres de la gàbia, que era oberta. Al costat de la porta de la gàbia hi havia Mrs. Ronder, ajaguda de panxes enlaire, amb la bèstia acotxada i rugint al seu damunt. Li havia desfigurat tant la cara, que ningú es pensava que sobrevisqués. Uns quants homes del circ, encapçalats per Leonardo, el forçut, i Griggs, el pallasso, varen dominar l’animal amb perxes, fins que aquest va recular fins a dins la gàbia i l’hi varen tancar. Com n’havia fugit era un misteri. Algú va conjecturar que la parella devien haver provat d’entrar a la gàbia i que un cop la porta oberta el lleó se’ls devia llançar a sobre. L’informe no presentava cap més punt d’interès, llevat que la dona, delirant d’agonia, es va posar a cridar “Covard! Covard!” mentre la duien al furgó on vivia amb el seu marit. Varen passar sis mesos fins que va estar prou recuperada per a prestar declaració, però la investigació judicial ja havia estat degudament tancada amb el lògic veredicte de mort per accident.

—I què més se’n podria pensar? —vaig fer jo.

—Ja ho podeu ben dir. I tanmateix, hi ha un parell de punts que preocupaven el jove Edmunds, de la comissaria de Berkshire. Un xicot molt llest. Més tard el varen traslladar a Allahabad. Heus aquí com em vaig veure implicat en el cas: un dia em va visitar i me’n va posar al corrent.

—Un home prim i ros?

—Exacte. Estava segur que a aquestes altures us en recordaríeu de tot.

—Però… què era el que el preocupava?

—Bé, tots dos n’estàvem, preocupats. Es feia terriblement difícil, de reconstruir els fets. Considereu ara el cas des del punt de vista del lleó. Obren la porta i es veu lliure. Què fa? Fa mitja dotzena de salts endavant fins que ensopega amb Ronder. Aquest es gira per fugir —les urpades eren al darrere del cap—, però el lleó el tira a terra. Després, en comptes de continuar corrent i fugir, es tomba cap a la dona, que era al costat de la gàbia, l’ataca i li desfigura la cara. A més, els crits d’ella quan se l’enduen al furgó semblen voler dir que el seu marit li havia fallat en alguna cosa. Què podia fer, el pobre desgraciat, per ajudar-la? La veieu, la dificultat, ara?

—Perfectament.

—I encara hi ha una altra cosa. Se m’acaba d’acudir, ara que hi penso. Uns quants testimonis varen declarar que, mentre el lleó rugia i la dona xisclava, un home va començar a cridar horroritzat.

—Devia ser Ronder, segur.

—A veure. Si tenia el crani esclafat es fa molt difícil de suposar que pogués cridar. Almenys dos testimonis varen coincidir a dir que havien sentit els crits d’un home barrejats amb els de la dona.

—M’imagino que tothom devia cridar, en aquells moments. I pel que fa als altres punts, puc suggerir una solució.

—M’agradaria molt de sentir-la.

—Els Ronder estaven junts, a deu metres de la gàbia, quan el lleó va sortir. L’home es va girar per fugir, però la bèstia el va enxampar. La dona va pensar a ficar-se a la gàbia i tancar-s’hi per dintre. Era l’únic refugi que tenia. Ho va intentar, però així que va arribar a la porta l’animal se li va llançar al damunt. Estava dolguda amb el marit per haver enfurismat la bèstia en girar-se. Si tots dos li haguessin plantat cara, potser l’haurien intimidat. Això explicaria els crits de «Covard!».

—Brillant, Watson! Només hi veig una esquerda, al vostre diamant.

—Quina esquerda, Holmes?

—Si la parella era a deu metres de la gàbia, com s’ho va manegar, la bèstia, per sortir?

—Podria ser que algun enemic seu li hagués obert la porta.

—I per què els va atacar tan salvatgement, quan tenia per costum de jugar amb ells i participar en els seus trucs dintre la gàbia?

—Potser aquest mateix enemic havia aconseguit de fer-la enrabiar.

Holmes em va mirar pensarosament i va estar uns instants en silenci.

—Bé, Watson, la vostra teoria és digna de ser tinguda en consideració. Ronder tenia molts enemics. Edmunds em va explicar que quan estava begut esdevenia una persona insuportable. Es convertia en un autèntic dimoni, insultava i agredia el primer que se li plantava davant. Suposo que aquells crits adreçats a un monstre, de què ha parlat la nostra visitant d’avui, eren records nocturns del seu difunt marit. Tanmateix, les nostres especulacions són vanes mentre no coneguem tots els fets. Hi ha una perdiu freda sobre el trinxant, Watson, i una ampolla de Montrachet. Renovem les energies abans no les hàgim de menester de bell nou.

Quan el cabriolé ens va deixar a casa de Mrs. Merrilow, vàrem trobar la ufanosa senyora obstruint la porta oberta de la seva humil i apartada residència. Era molt clar que la seva preocupació principal consistia a no perdre aquella hostessa tan valuosa, i ens va pregar, abans d’acompanyar-nos al pis de dalt, que no diguéssim res que pogués provocar un desenllaç tan indesitjat. Després de tranquil·litzar-la, la seguírem per una escala dreta i mal encatifada, i ens féu passar a l’habitació de l’enigmàtica hostessa.

Era una cambra tancada, mal ventilada i amb pudor de resclosit, com es podia esperar, per tal com la seva ocupant rara vegada en sortia. Després d’haver tingut cura de bèsties engabiades, aquella dona semblava, per una jugada del destí, haver-se tornat ella mateixa una bèstia reclosa en una gàbia. Ara es trobava asseguda en una butaca trencada, en un racó ombrívol de l’estança. Els llargs anys d’inactivitat li havien espatllat les formes del cos, però en altre temps devia haver estat una dona bonica, i encara en conservava una certa elegància i voluptuositat. Un vel gruixut de color negre li tapava el rostre, arribant-li a l’alçada del llavi superior i mostrant una boca perfecta i una barbeta delicadament arrodonida. Em podia imaginar fàcilment la dona atractiva que havia estat. També la veu era melodiosa i agradable.

—El meu nom us ha de ser familiar, Mr. Holmes —va dir—. M’ho he pensat, que us faria venir.

—Efectivament, senyora, encara que no sé com us n’heu assabentat, del meu interès pel vostre cas.

—Me’n vaig assabentar en recuperar la salut i ser interrogada per Mr. Edmunds, el detectiu del comtat. Em sembla que li vaig mentir. Potser hauria estat més prudent de dir-li la veritat.

—Sempre és millor dir la veritat. Però… per què li vàreu mentir?

—Perquè en depenia el destí d’una altra persona. Ja sé que era un ésser molt poca cosa, i tanmateix no em volia carregar la consciència amb la seva fi. Havíem estat tan units…, tan units!

—I potser aquest impediment ara ja no hi és…

—Ah, això senyor. Aquesta persona ja és morta.

—Aleshores, per què no ho expliqueu a la policia, ara, tot el que sabeu?

—Perquè n’hi ha una altra, de persona a considerar. Aquesta altra persona sóc jo. No els podria pas suportar, l’escàndol i la publicitat que resultarien de la investigació policial. No viuré pas gaire més temps, però desitjo morir en pau. I, això no obstant, volia trobar un home de seny a qui pogués explicar la meva terrible història, perquè quan jo ja no hi sigui tot quedi al seu lloc.

—M’honoreu, senyora. Però jo em tinc per una persona responsable. No us ho puc pas prometre, que quan hàgiu acabat de parlar no pensi en el meu deure de comunicar el cas a la policia.

—No ho crec pas, Mr. Holmes. Conec el caràcter que teniu i els vostres mètodes prou bé, perquè he seguit la vostra feina uns quants anys. La lectura és l’únic plaer que m’ha deixat el fat, i me’n perdo ben poca cosa, del que passa al món. Però, en tot cas, accepto el risc de l’ús que en vulgueu fer, de la meva tragèdia. Contar-la em tranquil·litzarà l’esperit.

—Per a mi i el meu amic serà un honor, escoltar-vos.

La dona es va aixecar i va treure d’un calaix la fotografia d’un home. Era evident que era un acròbata professional, un home dotat d’un físic envejable. La fotografia el mostrava amb els braços plegats damunt el pit bufat, amb un somriure sota el gran bigoti…, el somriure autosuficient del conqueridor.

—És Leonardo —anuncià ella.

—Leonardo, el forçut, el que va prestar testimoni?

—El mateix. I aquest…, aquest és el meu marit.

Tenia una cara espantosa. Semblava un porc humà, o més aviat un senglar humà, per tal com se li veia una extraordinària bestialitat. Hom podia perfectament imaginar-se aquella boca sinistra deformada i escumejant de fúria, com podia imaginar-se també aquells ulls petits i viciosos brillant de pura malícia en mirar davant seu. Bergant, bèstia, perdonavides… eren els qualificatius que em venien al cap mirant aquella cara d’una papada considerable.

—Aquestes dues fotografies, cavallers, us ajudaran a entendre la història. Jo era una pobra noia de circ criada entre serradures, que travessava saltant una anella encesa quan encara no havia fet els deu anys. Quan em vaig fer dona aquest home em va estimar, si és que una lascívia com la seva es pot qualificar d’amor, i en un moment de feblesa em vaig convertir en la seva esposa. D’aleshores ençà vaig viure en un infern, i ell era el dimoni que em turmentava. No hi havia ningú en aquell circ que no conegués els tractes de què em feia víctima. Em deixava per anar-se’n amb altres dones. Em lligava i em pegava amb el fuet, quan em queixava. Tots es compadien de mi i l’odiaven, però… què hi podien fer? Li tenien por. Perquè era un home tothora terrible, i ferotge quan s’emborratxava. L’havien detingut innombrables vegades per agressió, i per tracte cruel amb els animals, però tenia molts diners i les multes no li feien res. Els millors artistes ens varen anar deixant, i l’espectacle va començar a davallar. Leonardo i jo érem els únics que el manteníem…, amb l’ajuda del petit Jimmy Griggs, el pallasso. Pobre noi, no en tenia pas gaires, de motius, per a mostrar-se graciós, però feia tot el que podia, per treure el negoci endavant.

»Llavors Leonardo va començar a influir cada cop més en la meva vida. Ja veieu l’aspecte que tenia. Ara conec el pobre esperit que hi havia amagat, en aquell cos esplèndid, però comparat amb el meu marit era l’arcàngel Gabriel. Em compadia i m’ajudava, fins que la nostra relació es va transformar en amor…, un amor profund i apassionat, un amor com jo sempre havia somiat i no havia pogut experimentar mai. El meu marit ho sospitava, però crec que era tan pinxo com covard, i que Leonardo era l’únic home que li inspirava temor. Es va revenjar a la seva manera torturant-me com no havia fet mai. Una nit, els meus crits varen atreure Leonardo fins a la porta del nostre furgó. Aquella nit vàrem estar a punt de protagonitzar una tragèdia, i aviat el meu amant i jo vàrem comprendre que era inevitable. El meu marit no es mereixia viure. Vàrem decidir que havia de morir.

»Leonardo tenia un cervell despert i astut. Va ser ell qui ho va planejar. No ho dic pas per culpar-lo, perquè jo estava disposada a acompanyar-lo en tot. Però jo no l’hagués tingut mai, l’enginy necessari per a tramar un pla com aquell. Vàrem engiponar-nos un bastó —el va fer Leonardo—, i al mànec de plom hi vàrem fermar cinc claus llargs d’acer, amb les puntes enfora i separats com les urpes d’un lleó. Aquesta eina ventaria el cop mortal al meu marit, i així semblaria el lleó, que hauríem alliberat, l’autor de l’atac.

»Era una nit molt fosca, i el meu marit i jo vàrem sortir, com teníem per costum, per donar menjar a la bèstia. Dúiem els trossos de carn crua en una galleda de zinc. Leonardo s’esperava a la cantonada del furgó gran, pel costat del qual havíem de passar per arribar a la gàbia. Va ser massa lent, i ja havien passat pel seu costat, abans no pogués actuar, però ens va seguir de puntetes i vaig sentir el cop del bastó en topar amb el cap del meu marit. El cor em va fer un bot al pit, en sentir aquell soroll. Vaig arrencar a córrer i vaig treure la balda que tancava la porta de la gàbia.

»Aleshores va passar una cosa terrible. Ja deveu haver sentit a parlar de la sensibilitat que tenen aquestes bèsties per l’olor de sang humana, i com les excita. Un estrany instint havia fet entendre a l’animal, en pocs segons, que hi havia un ésser humà mort. En treure la balda, el lleó va avançar cap a mi i se’m va llançar a sobre en un moment. Leonardo m’hauria pogut salvar. Si s’hagués afanyat a intimidar la bèstia amb el bastó, l’hauria fet recular. Però va perdre els nervis. El vaig sentir cridar dominat per l’espant, i llavors vaig veure com es girava i fugia. Llavors, el lleó em va clavar les dents a la cara. El seu alè calent i immund ja m’havia emmetzinat, i amb prou feines vaig ser conscient del dolor. Vaig provar d’apartar amb els palmells de les mans aquella enorme gola tacada de sang, i vaig cridar demanant ajut. Vaig sentir un gran enrenou al campament, i després recordo vagament un grup d’homes, entre ells Leonardo, Griggs i d’altres, que em rescataven de les urpes de l’animal. Aquest va ser el meu últim record, Mr. Holmes, durant tot un mes d’allò més depriment. En recuperar-me i veure’m al mirall, vaig maleir aquell lleó —oh, com el vaig maleir!—, no perquè m’hagués arrabassat la bellesa, sinó per no haver-me arrabassat també la vida. Només tenia un desig, Mr. Holmes, i tenia prou diners per a satisfer-lo. Era tapar-me la cara per tal que ningú no la pogués veure, la meva espantosa cara, i residir en un lloc on no em pogués trobar ningú conegut. Era l’únic que em quedava a fer…, i és el que he fet. Una pobra bèstia ferida que entaforada al cau esperant la mort…, heus aquí el final d’Eugenia Ronder.

Restàrem una bona estona en silenci, després que aquella dissortada dona hagués narrat la seva història. En acabat, Holmes va estirar el braç i li acaronà la mà amb una mostra de compassió que ben rares vegades li havia vist.

—Pobra noia! —va exclamar—. Pobra noia! Els capricis del destí són certament ben difícils d’entendre. Si no hi ha cap compensació, a l’altra vida, aquest món és una broma pesada. Però, què se n’ha fet, del tal Leonardo?

—No l’he tornat a veure més ni n’he sabut res més. Potser em vaig equivocar, en sentir tant de ressentiment en contra seva. Tant hauria pogut estimar, ell, qualsevol dels monstres que passejàvem pel país com la ruïna de dona que el lleó havia deixat. Però l’amor una dona no el pot pas oblidar tan fàcilment. M’havia deixat sota les urpes de la bèstia, m’havia abandonat quan el necessitava, i tanmateix no em vaig pas veure amb cor d’enviar-lo a la forca. Pel que feia a mi, no m’importava gens el que em pogués passar. Què hi podia haver de més terrible que la meva vida d’ara? Però m’hi vaig interposar entre Leonardo i el seu fat.

—Heu dit abans que és mort?

—Es va negar el mes passat mentre es banyava prop de Margate. Vaig llegir la notícia als diaris.

—I què en va fer, d’aquell bastó de cinc urpes, el punt més singular i enginyós de tota la historia?

—No us ho sabria pas dir, Mr. Holmes. Al costat del campament hi havia una pedrera de creta, amb una bassa d’aigües verdes i fondes al peu. Potser al fons d’aquella bassa…

—Està bé, està bé, tampoc no duria enlloc, això, a hores d’ara. El cas és tancat.

—Sí —va contestar la dona—, el cas és ben tancat.

Ens havíem aixecat per marxar, però alguna cosa en el to de veu de la dona va cridar l’atenció de Holmes, que es va girar bruscament cap a ella.

—La vostra vida no és pas propietat vostra —li va advertir—. Fora les mans d’aquí.

—Quin servei pot fer a ningú?

—Qui sap? L’exemple del pacient sofrent és, en si mateix, la lliçó més valuosa de totes, per a aquest món impacient.

La resposta de la dona va ser terrible. Es va alçar el vel i avançà cap a la llum.

—Em preguntava si seríeu capaç de suportar-ho —va dir.

Era horrible. No es pot descriure amb paraules l’estructura del rostre de què ha desaparegut la mateixa cara. Dos ulls castanys, bonics i vius, miraven amb tristesa des d’aquella massa informe i repugnant, però feien el quadre encara més esgarrifós. Holmes alçà una mà amb un gest de compassió i protesta, i plegats sortirem de l’habitació.

Al cap de dos dies, en anar a veure el meu amic, m’assenyalà amb un cert orgull un flascó de color blau col·locat damunt la lleixa de la xemeneia. El vaig agafar. Duia a l’etiqueta un senyal vermell de substància tòxica. En obrir-lo, una agradable olor d’ametlla s’escampà per la sala.

—Acid prússic? —vaig dir.

—Exacte. Acaba d’arribar per correu. «Us envio la meva temptació. Seguiré el vostre consell», deia el missatge. Em penso, Watson, que el podem, endevinar fàcilment el nom de la dama valenta que l’ha enviat.





11. SHOSCOMBE OLD PLACE


Sherlock Holmes s’havia passat una bona estona ajupit sobre un microscopi de poca potència. Ara es dreçava i em mirava amb una expressió de triomf.

—És cola, Watson —va dir—. Segur, és cola. Fixeu-vos bé en aquestes partícules escampades pel camp de visió!

Em vaig inclinar sobre l’ocular i em vaig concentrar en el que veia.

—Aquests pèls són fils d’un abric de xeviot. Les masses irregulars de color grisenc són partícules de pols. A l’esquerra hi veureu escames epitelials. Les taques marrons que hi ha al centre segur que són cola.

—Bé —vaig fer, tot rient—, estic disposat a acceptar-ho. Hi ha res que en depengui, d’això, potser?

—És una demostració molt bona —respongué ell—. Segurament recordareu que en el cas de St. Pancras s’hi va trobar una gorra, al costat del policia mort. L’acusat nega que sigui seva. Però la seva feina és fer marcs de quadres, i acostuma a manipular cola.

—És un dels vostres casos?

—No. El meu amic Merivale, de Scotland Yard, em va demanar que m’ho mirés. D’ençà que vaig pescar aquell encunyador de moneda gràcies a les llimadures de zinc i coure que hi havia a la costura dels seus punys, han començat a valorar la importància del microscopi. —Va consultar el rellotge amb impaciència—. Esperava la visita d’un nou client, però arriba amb retard. Per cert, Watson, hi enteneu de curses de cavalls?

—Hi hauria d’entendre. M’hi gasto prop de mitja pensió.

—Aleshores us nomenaré la meva «Guia pràctica del Turf». Què me’n dieu, de Sir Robert Norberton? Us diu res aquest nom?

—Doncs, jo diria que sí. Viu a Shoscombe Old Place, que conec força bé, perquè la meva antiga residència d’estiu era allí. Una vegada va estar a punt de caure dins el vostre camp d’actuació.

—I com va ser, això?

—Va fuetejar Sam Brewer, el conegut prestamista de Curzon Street, a Newmarket Heath. Va estar a punt de matar-lo.

—Ah, sembla interessant, això! S’hi capté gaire sovint, així, aquest bon senyor?

—Vejam. Té fama de ser un home perillós. I és el genet més agosarat d’Anglaterra…, va ser segon al Grand National, anys enrere. És d’aquells homes que han nascut massa tard, per a l’època que els correspon. En temps de la regència hauria estat un dandi: un boxador, un atleta, una figura del Turf, un casanova, en definitiva, un cavaller tan antiquat que no hauria pas sabut tornar mai a l’actualitat.

—Excel·lent, Watson! Un retrat en miniatura. Em sembla com si ja el conegués, aquest individu. Ara, podeu fer-me cinc cèntims de Shoscombe Old Place?

—Només us en sé dir que es troba al centre de Shoscombe Park, i que conté les famoses quadres i pista d’entrenament de Shoscombe.

—I el primer entrenador —va afegir Holmes— és John Mason. No us en sorprengueu, dels meus coneixements, Watson, perquè els he tret d’una carta seva. Però parlem una mica més de Shoscombe. Em sembla que he ensopegat amb una autèntica mina.

—També hi ha els spaniels de Shoscombe —vaig afegir—. En sentireu a parlar a totes les exhibicions canines. Són la raça més exclusiva d’Anglaterra. Són l’orgull especial de la senyora de Shoscombe Old Place.

—L’esposa de Sir Robert Norbertson, suposo!

—Sir Robert no s’ha pas casat. Val més així, em penso, tenint en compte les seves expectatives. Viu amb la seva germana vídua, Lady Beatrice Falder.

—Voleu dir que ella viu a casa d’ell?

—No, no. La finca era del seu difunt marit, Sir James. Norbertson no hi té cap dret legítim. És només un usufructe vitalici, i correspon al germà de Sir James. Mentrestant, ella en cobra el lloguer cada any.

—I el seu germà Robert, m’imagino, dilapida aquest lloguer…

—Més o menys. És un dimoni, i li deu fer la vida impossible, a la germana. Tot i amb això, he sentit a dir que ella se l’estima. Però… què hi passa de dolent, a Shoscombe?

—Ah, això és el que m’agradaria saber. Ara arriba, si no m’equivoco, l’home que ens ho pot dir tot.

La porta s’havia obert i el jove criat havia fet entrar un home alt i ben afaitat, amb l’expressió segura i austera que només tenen les persones que han de dominar cavalls o nois. Mr. John Mason en tenia molts de totes dues menes, sota la seva responsabilitat, i semblava l’home adequat per a aquestes feines. Va saludar amb freda serenitat i es va asseure a la cadira que Holmes li va indicar.

—Heu rebut la meva lletra, Mr. Holmes?

—Sí, però no deia res.

—És una tasca massa delicada per a mi, posar-ne els detalls en un paper. I massa complicada. Només ho puc fer cara a cara.

—Bé, doncs, us escoltem.

—En primer lloc, Mr. Holmes, crec que el meu patró, Sir Robert, s’ha tornat boig.

Holmes va aixecar les celles.

—Som a Baker Street, no a Harley Street —va advertir—. Però, i per què ho dieu, això?

—Vejam, senyor, quan un home fa una cosa estranya, o dues coses estranyes, pot ser que tingui un sentit, però quan tot el que fa és estrany, hom comença a replantejar-s’ho. Crec que Shoscombe Prince i el Derby li han trastocat el cervell.

—Us referiu a un dels cavalls que teniu a càrrec?

—El millor d’Anglaterra, Mr. Holmes. Jo bé hauria de saber-ho, si és que hi ha algú que ho sàpiga. Ara, seré franc amb vosaltres, perquè sé que tots dos sou cavallers d’honor i res del que digui sortirà d’aquestes quatre parets. Sir Robert l’ha de guanyar, aquest Derby. Està endeutat fins al coll, i és la darrera oportunitat que té. Tots els diners que pugui guanyar o demanar prestats depenen d’aquest cavall…, i amb un bon avantatge, a més! Ara hi podríeu apostar a quaranta contra u, però es podria fer a prop dels cent contra u quan el meu patró hi va començar a jugar.

—Però… i com pot ser, tot plegat si el cavall és tan bo?

—El públic no ho sap pas, que sigui tan bo. Sir Robert ha estat massa llest, per als apostadors. Treu el germà bessó del Prince per confondre’ls. No els sabríeu pas distingir, l’un de l’altre. Però, en un estadi, al galop, hi ha una diferència de dos cossos, entre ells. No pensa en res mes que no sigui el cavall i la cursa. Tot el seu futur en depèn. Ha aconseguit de mantenir a distància els jueus fins al dia de la cursa. Si el Prince li falla, estarà acabat.

—Sembla una jugada força desesperada, però… on és la bogeria, en tot això?

—Mireu: en primer lloc, només cal veure’l. No crec pas que dormi, a la nit. Es passa totes les hores del dia a baix, a les quadres. Mira amb els ulls esbatanats. Aquesta situació és excessiva, per als seus nervis. A més, hi ha la seva conducta amb Lady Beatrice!

—Ah! Què els passa?

—Sempre han estat molt bons amics. Tots dos tenien els mateixos gustos, i a ella li agradaven els cavalls tant com a ell. Cada dia a la mateixa hora, Lady Beatrice baixava a veure’ls…, i, sobretot, s’estimava molt el Prince. L’animal parava l’orella en sentir el soroll de rodes damunt la grava, i cada matí sortia al trot pel cotxe a rebre el seu terròs de sucre. Però ara tot això s’ha acabat.

—I com és?

—Bé, sembla com si ella hagués perdut tot interès pels cavalls. L’última setmana ha passat pel costat de les quadres sense dir res més que «bon dia».

—Pot ser que s’hagin pogut barallar?

—Crec que sí, i deu haver estat una baralla acarnissada, violenta, terrible. Com s’entén, si no, que ell regalés l’spaniel, que ella s’estimava com si fos un fill? El va donar fa uns dies al vell Barnes, que porta el «Green Dragon» de Crendall, a cinc quilòmetres.

—Això es devia trobar estrany.

—És clar, amb el cor feble com té i la seva hidropesia no es podia pas esperar que ella sortís a passejar amb Sir Robert, però ell es passava cada tarda un bon parell d’hores a la cambra de la seva germana. Ell podia fer tot el que volgués, perquè Lady Beatrice li havia estat sempre molt amiga. Però ara també això s’ha acabat. S’ho ha agafat a la valenta, ella. Està trista, malhumorada, i beu, Mr. Holmes, beu més que un terrat nou.

—Ja bevia, abans d’aquest distanciament?

—Home, prenia alguna copeta, però ara sovint es despatxa una ampolla sencera en un vespre. Això és el que em va comentar Stephens, el majordom. Ha canviat tot com de la nit al dia, Mr. Holmes, i fa mala olor. A més, què diantre hi deu fer, el patró, cada nit, a l’antiga cripta de l’església? I qui és l’home amb qui es troba, allí?

Holmes es va fregar les mans.

—Continueu, Mr. Mason. El vostre relat és com més va més interessant.

—Va ser el majordom qui va veure com hi anava. Eren les dotze de la nit i plovia molt fort. La nit de l’endemà vaig pujar a la casa i, efectivament, el patró va tornar a sortir. Stephens i jo el vàrem seguir, però era una feina delicada, perquè ho hauríem passat ben malament, si ens hagués descobert. És un home terrible, amb els punys, quan s’altera, i no sent el més mínim respecte per ningú. De manera que teníem por d’acostar-nos-hi massa, però vàrem poder veure totes les seves evolucions. I se’n va anar a la cripta encantada, on hi havia un home esperant-lo.

—Què és aquesta cripta encantada?

—Bé, senyor, és una antiga capella en ruïnes que hi ha al parc. És tan vella que ningú no n’ha pogut determinar la data de construcció. I a sota hi ha una cripta, que té mala fama entre tots nosaltres. És un lloc fosc, humit i solitari de dies, però ben poques persones del comtat tindrien el valor d’acostar-s’hi de nits. Però el patró no en té pas, de por. No ha tingut mai por de res, a la seva vida. Tot i amb això, què hi deu fer, allà dins, a la nit?

—Espereu un moment! —intervingué Holmes—. Heu dit que hi havia un altre home, esperant. Devia ser un dels vostres mossos d’establa, o algú de la casa. Suposo que podríeu identificar qui és i interrogar-lo.

—No és ningú que jo conegui.

—Com en podeu estar tan segur?

—Perquè el vaig veure, Mr. Holmes. Hi era aquella segona nit. Sir Robert va passar per davant nostre…, de Stephens i jo, que estàvem amagats entre els arbustos com dos conills espantats, perquè aquella nit hi havia una mica de lluna. Però al cap d’una estona vàrem sentir arribar l’altre. No li teníem cap por, de manera que quan Sir Robert ja havia passat ens vàrem aixecar i vàrem simular que fèiem un tomb a la llum de la lluna. Vàrem ensopegar-nos amb ell de la forma més casual i innocent que us pugueu imaginar. «Bona nit, company, qui sou?», vaig fer jo. Em sembla que no ens havia pas sentit venir, perquè ens va mirar per damunt l’espatlla amb una expressió a la cara… com si acabés de veure el dimoni sortint de l’infern. Va llançar un crit, i va fugir tan de pressa com va poder enmig de la foscor. Corria molt, ja ho crec que corria! En un instant el vàrem perdre de vista, i no vàrem pas aconseguir d’esbrinar qui era.

—Però, el vàreu poder veure bé, a la llum de la lluna?

—Sí, la recordo molt bé, aquella cara groga…, un pobre diable, m’atreviria a dir. Què hi podia tenir en comú, amb Sir Robert?

Holmes segué una estona tot pensarós.

—I qui li fa companyia, a Lady Beatrice Falder?

—Hi ha la seva criada, Carrie Evans. Fa cinc anys que és amb ella.

—I li és fidel, sens dubte?

Mr. Mason mogué els peus incòmode.

—N’és prou, de fidel —respongué, finalment—. Però no diré pas a qui.

—Ah! —exclamà Holmes.

—No puc pas explicar xafarderies.

—Comprenc la vostra posició, Mr. Mason. De tota manera, la situació és força clara. Després de la descripció que el Doctor Watson m’ha fet de Sir Robert, ja veig que no hi ha dona segura, al seu costat. No creieu que la disputa entre els dos germans pot venir d’aquí?

—Bé, l’escàndol fa molt de temps que és prou clar.

—Però potser Lady Beatrice no se n’havia adonat, fins ara. Suposem que ho hagi descobert de sobte i vulgui desprendre’s de la donzella. El seu germà no ho permet. La impedida, per causa del seu cor delicat i la impossibilitat de sortir, no troba la manera d’imposar-se. L’odiada donzella continua al seu costat. La dama es nega a enraonar, està trista i es dóna a la beguda. Sir Robert, furiós, li arrabassa l’spaniel. Creieu que encaixa, tot això?

—Bé, potser sí…, almenys fins ara.

—Exacte! Almenys fins ara. Quina relació hi pot tenir, tot això, amb les visites nocturnes a l’antiga cripta? Aquesta peça no la hi podem pas encabir, al trencaclosques.

—No, senyor, i n’hi ha més, que no s’hi poden encabir. Per què Sir Robert volia desenterrar un cadàver?

Holmes s’aixecà d’un bot.

—El vàrem descobrir ahir mateix…, quan ja us havia escrit. Ahir Sir Robert va venir a Londres, de manera que Stephens i jo vàrem baixar a la cripta. Tot estava en ordre, senyor, llevat que en un racó hi havia les restes d’un cos humà.

—Suposo que en vàreu informar la policia, d’això…

El nostre visitant mostrà un somriure irònic.

—Bé, senyor, no crec pas que els hagués interessat gaire. Eren només el cap i uns quants ossos de mòmia. Potser tenien mil anys d’antiguitat. Però no hi eren pas, abans. Això us ho podria ben jurar, i Stephens també. Les restes eren apilades en un racó i cobertes amb unes fustes, però aquell racó havia estat sempre buit.

—Què en vàreu fer?

—Bé, ho vàrem deixar estar.

—Una actitud prudent. Dieu que Sir Robert va marxar ahir. Ja ha tornat?

—Esperem que torni avui.

—Quan el va regalar, Sir Robert, el gos de la seva germana?

—Avui fa justament una setmana. L’animal udolava fora de la casa, i Sir Robert havia agafat una de les seves enrabiades, aquell matí. Va prendre el gos d’una revolada i vaig pensar que el mataria. Llavors el va donar a Sandy Bain, el jockey, i li va dir que lliurés el gos al vell Barnes, el propietari del «Green Dragon», perquè no el volia tornar a veure mai més.

Holmes restà una estona en silenci, pensant. Acabava d’encendre la pipa més vella i pudent de la seva col·lecció.

—Encara no tinc gaire clar què voleu que hi faci, jo, en tot això, Mr. Mason —va dir, finalment—. Podríeu definir-ho un xic més?

—Potser això ho acabarà de definir, Mr. Holmes —va respondre el nostre visitant.

Es va treure un paper de la butxaca i, després de desembolicar-lo amb gran delicadesa, va mostrar un tros carbonitzat d’os.

Holmes el va examinar amb molt d’interès.

—D’on l’heu tret?

—Hi ha un forn de calefacció central al celler, sota el dormitori de Lady Beatrice. No funcionava de feia temps, fins que Sir Robert es va queixar del fred i va ordenar que el tornessin a engegar. El va encendre Harvey —un dels meus mossos. Aquest matí, ben d’hora, m’ha vingut a trobar amb això a la mà, que acabava de trobar traient les cendres. No li ha fet cap gràcia.

—Ni a mi —va dir Holmes—. Què me’n dieu, d’això, Watson?

Havia cremat fins a carbonitzar-se, però no hi havia cap mena de dubte sobre el seu significat anatòmic.

—És el còndil superior d’un fèmur humà —vaig respondre.

—Exacte! —Holmes havia pres un posat molt seriós—. Quan encén el forn, aquest xicot?

—Cada vespre, i en acabat se’n va.

—Aleshores qualsevol hi pot entrar, a la nit…

—Sí, senyor.

—S’hi pot arribar, des de fora de la casa?

—Sí, hi ha una porta que comunica amb el exterior. N’hi ha una altra que duu, per una escala, fins al passadís on hi ha el dormitori de Lady Beatrice.

—Naveguem en aigües fondes, Mr. Mason; fondes i bastant brutes. Dieu que Sir Robert no era a casa, ahir a la nit?

—No, senyor.

—Essent així, si algú cremava ossos, no era pas ell.

—Això és veritat, senyor.

—Com es diu aquella fonda que esmentàveu?

—«Green Dragon».

—Hi ha bona pesca, en aquella contrada de Berkshire?

L’honest entrenador mostrava ben clarament a la cara el convenciment que acabava d’entrar-hi un altre llunàtic, a la seva turmentada vida.

—Bé, senyor, he sentit a dir que al riu que passa pel molí hi ha truites, i al llac de la finca hi ha espets.

—Ja en tenim prou. Watson i jo som grans afeccionats a la pesca…, oí que sí, Watson? D’ara endavant ens trobareu al «Green Dragon». Hi arribarem aquesta nit. No cal que us digui que no us hi necessitarem pas, Mr. Mason, però ens podeu adreçar una nota, i sens dubte podré localitzar-vos si haig de parlar amb vós. Quan hàgim avançat un xic més en el cas ja us en deixaré tenir una opinió ponderada.

Així va ser com una esplèndida tarda de maig Holmes i jo ens trobàrem sols en un vagó de primera classe en direcció al petit baixador de Shoscombe. La reixeta que teníem damunt el cap anava plena d’una formidable confusió de canyes, rodets i cistells. Arribats que fórem a la destinació, un curt trajecte amb cabriolé ens va dur fins a una antiga taverna, l’afable dispeser de la qual, Josiah Barnes, s’implicà àvidament en els nostres plans de captura de peixos de la comarca.

—Creieu que hi trobarem espets, al llac del parc? —preguntà Holmes.

La cara de l’hostaler es va enfosquir.

—Val més que no ho proveu, senyor. Podríeu acabar a dintre l’aigua abans de començar.

—Com és això?

—És Sir Robert, senyor. Té un pànic malaltís als apostadors. Si veu forasters tan a prop de les seves pistes d’entrenament, els encalça sense esperar resposta. No vol córrer el més mínim risc.

—He sentit a dir que ha inscrit un cavall al Derby.

—Sí, un bon exemplar, com hi ha món. Hi hem apostat tots els diners en aquesta cursa, i el mateix Sir Robert s’hi juga tot el negoci. Per cert —ens va mirar amb ulls desconfiats—, no us deu pas interessar el Turf?

—No, i ara! Només som dos londinencs avorrits que necessitem una mica d’aires sans de Berkshire.

—Bé, doncs heu vingut a un bon lloc. D’això no ens en falta. Però recordeu el que us acabo de dir de Sir Robert. És la mena d’home que primer pega i després pregunta. Manteniu-vos-en lluny, del parc.

—Entesos, Mr. Barnes! Així ho farem. Per cert, he vist un spaniel molt bonic guinyolant al vestíbul.

—Ja ho podeu ben dir, que és bonic. Pertany a l’autèntica casta de Shoscombe, la millor d’Anglaterra.

—Hi sóc molt afeccionat, als gossos —digué Holmes—. Si em permeteu la indiscreció, què val un exemplar tan magnífic com aquest?

—Més del que en podria pagar, senyor. Aquest me’l va donar el mateix Sir Robert. És per això que el tinc lligat amb una corretja, perquè, si no, fugiria cap al parc al mateix moment de tombar-me.

—Ja tenim unes quantes cartes a la mà, Watson —va dir Holmes, quan el dispeser ens hagué deixat—. No és pas una partida fàcil, però ja decidirem la jugada d’aquí a un o dos dies. Per cert, que he sentit que Sir Robert encara és a Londres. Potser podrem entrar als seus sagrats dominis, aquesta nit, sense por d’agressions físiques. Hi ha un parell de detalls que m’agradaria de comprovar.

—Teniu cap teoria, Holmes?

—Només aquesta, Watson: fa una setmana va passar alguna cosa que ha influït fortamet en la vida de Shoscombe. Què és? Només podem fer suposicions en funció de les conseqüències, les quals semblen tenir una naturalesa curiosament variada. Però això encara ens hauria d’ajudar. Només els casos sense color ni incidents són els impossibles de resoldre.

»Repassem les dades que tenim. El germà ja no visita la seva estimada germana impedida. Li pren el gos favorit. El seu gos, Watson! No us diu res, això?

—Res, tret del ressentiment del germà.

—Bé, podria ser. O…, bé, hi ha una alternativa. Reprenguem ara el repàs de la situació des del moment en què comença la disputa, si és que n’hi ha hagut. La dama es tanca a l’habitació, canvia d’hàbits, no es deixa veure tret de quan surt en companyia de la donzella, es nega a aturar-se a les quadres a saludar el seu cavall preferit, i aparentment beu. Tot això resum el cas, oi?

—Llevat dels fets de la cripta.

—Això pertany a un altre fil de pensament. N’hi ha dos, i us agrairia que no els emboliquéssiu. El fil A, que afecta Lady Beatrice, té un regust vagament sinistre, no us sembla?

—No en puc treure l’aigua clara.

—Bé, ara prenguem el fil B, que afecta Sir Robert. Està follament frisós per guanyar el Derby. Està acorralat pels jueus, i a qualsevol moment es pot veure desposseït de les quadres pels creditors. És un home temerari i desesperat. Els seus ingressos provenen de la seva germana. La donzella de la germana és la seva eina més útil. Fins aquí, sembla que trepitgem terra ferma, veritat?

—Però… i la cripta?

—Ah, sí, la cripta! Suposem un moment, Watson —és simplement una suposició escandalosa, una hipòtesi que farem servir en bé del nostre raonament—, que Sir Robert ha eliminat la seva germana.

—Benvolgut Holmes, això és una bestiesa!

—Molt possiblement, Watson. Sir Robert pertany a un llinatge honorable. Però de tant en tant hi trobareu una comella negra, entre les àligues. Discutim una mica amb aquest supòsit. No podria fugir pas del país fins que hagués fet una petita fortuna, i aquesta fortuna només la podria fer guanyant aquesta cursa amb Shoscombe Prince. En conseqüència, ha de romandre encara a la seva propietat. I per tant ha de desempallegar-se del cos de la víctima, i trobar una substituta que la personifiqui. Tenint la donzella per aliada, aquesta tasca no és pas impossible. El cos de la dona seria traslladat a la cripta, que és un lloc molt poc visitat, i a la nit podria ser destruït al forn, deixant com a prova les restes que hem vist avui. Què en penseu, Watson?

—Bé, tot és possible, si prenem per bo aquest monstruós supòsit.

—Crec que demà podem intentar un petit experiment, Watson, a veure si hi fem un xic de llum, al misteri que ens ocupa. Mentrestant, si pretenem de donar vida als nostres personatges, suggereixo que demanem a l’hostaler un got de vi i encetem una apassionada conversa sobre anguiles i bagres, que sembla el camí més dret a les seves afeccions. Potser fins i tot ens assabentarem d’alguna tafaneria local que ens pugui ser útil.

L’endemà al matí, Holmes descobrí que havíem sortit sense cullereta, la qual cosa ens dispensava de pescar de dies. Cap a les onze sortíem a fer un tomb, i va aconseguir autorització per a endur-nos l’spaniel negre.

—És aquí —va dir, en arribar a les dues altes portes d’accés al parc, amb grius heràldics a la part superior—. Mr. Barnes m’ha informat que pels volts de migdia la vella dama surt a passejar, i el cabriolé ha d’alentir el pas, mentre obren les portes. Quan arribi, i abans no acceleri, vull que vós, Watson, entretingueu el cotxer amb algun pretext, el que se us acudeixi. Jo em situaré darrere aquell arbust de grèvol i potser veuré alguna cosa interessant.

No va pas ser una espera llarga. Al cap d’un quart d’hora vèiem un gran carruatge descobert de color groc que enfilava la llarga avinguda, tirat per dos esplèndids cavalls grisos fermats als braços. Holmes es va amagar darrere els arbustos amb el gos. Jo em vaig quedar al camí, brandant una canya amb aire despreocupat. Llavors va sortir un guarda i va obrir les portes.

El cotxe havia alentit la marxa, i vaig poder fer un cop d’ull als ocupants. Una dona jove de cabells rossos i mirada insolent, vestida de colors llampants, anava asseguda a l’esquerra. A la seva dreta viatjava una persona d’edat avançada, amb l’esquena corba i un munt de xals a la cara i les espatlles que l’assenyalaven com la dama impedida. Quan els cavalls sortiren al camí ral, vaig estirar el braç amb gest autoritari, i quan el cotxer hagué aturat el carruatge li vaig preguntar si Sir Robert era a Shoscombe Old Place.

En aquell mateix moment, Holmes es va esmunyir de l’amagatall i deixà anar l’spaniel. Amb un lladruc de joia, l’animal es precipità cap al cotxe i saltà damunt l’estrep. A l’instant, l’alegre salutació es va convertir en una ràbia salvatge, i mossegà la faldilla negra que tenia davant.

—Arrenca! Arrenca! —va cridar una veu gruixuda.

El cotxer fuetejà els cavalls i el carruatge ens va deixar enrere, al bell mig del camí.

—Bé, Watson, ja ho tenim —va dir Holmes, mentre fermava la corretja al coll de l’excitat spaniel—. Es pensava que era la seva mestressa i s’ha trobat amb un desconegut. Els gossos no s’equivoquen.

—Però si era la veu d’un home! —vaig exclamar jo.

—Exacte! Hem afegit una carta a la nostra mà, però cal jugar amb prudència.

El meu company no semblava haver planificat cap més activitat, per a aquell dia, i vàrem fer servir el nostre ormeig al riu del molí, amb el resultat que aquella nit vàrem tenir un plat de truita per sopar. No va ser fins després d’aquest àpat que Holmes donà mostres d’una renovada activitat. Ens trobàrem de bell nou al mateix camí que al migdia, el qual ens dugué fins a les portes del parc. Una silueta alta i fosca ens hi esperava, i resultà ser el nostre visitant de Londres, Mr. John Mason, l’entrenador.

—Bona nit, cavallers —va dir—. He rebut el vostre missatge, Mr. Holmes. Sir Robert encara no ha tornat, però he sentit a dir que arribarà aquesta nit.

—A quina distància es troba la cripta de la casa? —inquirí Holmes.

—A mig quilòmetre.

—Aleshores, crec que el podem ignorar completament.

—Això no m’ho puc pas permetre, Mr. Holmes. Tan bon punt arribi voldrà veure’m de seguida perquè el posi al corrent de les últimes novetats sobre Shoscombe Prince.

—Ja ho entenc. Doncs haurem de treballar sense vós, Mr. Mason. Porteu-nos fins a la cripta i després us en podreu anar.

Era una nit fosca, sense lluna, però Mason ens va guiar pels prats fins que sorgí una massa negra davant nostre, que resultà ser l’antiga capella. Hi vàrem entrar per l’esvoranc del que havia estat el pòrtic, i el nostre guia, entrebancant-se amb infinitat de maons de pedra solts, s’obrí pas fins al racó de l’edifici on una escala molt dreta donava accés a la cripta. Va encendre un llumí i il·luminà aquell trist indret…, tètric i fètid, de velles parets caigudes de pedra toscament treballada, i un munt de sarcòfags, alguns de plom i d’altres de pedra, que s’estenien a un costat fins al sostre de volta que es perdia entre les ombres per damunt els nostres caps. Holmes havia encès la seva llanterna, que projectava un petit túnel de llum groga intensa damunt la llòbrega escena. Els seus raigs es reflectien als costats dels taüts, molts d’ells guarnits amb el griu i la corona d’aquella antiga família, que portava els seus honors fins a les mateixes portes de la mort.

—Ens vàreu parlar d’uns ossos, Mr. Mason. Podríeu mostrar-nos-els abans de marxar?

—Són aquí, en aquest racó.

L’entrenador féu unes quantes passes i després es va aturar, en silenciosa sorpresa, mentre projectàvem llum al lloc indicat.

—Han desaparegut! —va exclamar.

—Ja m’ho esperava —va dir Holmes, amb una rialleta—. Em penso que encara seríem a temps de trobar-ne les cendres, justament en aquell forn que ja n’ha consumit una part.

—Però, per què diantre haurien de voler cremar els ossos d’un home mort de fa un miler d’anys? —va preguntar John Mason.

—Som aquí per esbrinar-ho —respongué Holmes—. Podria ser una recerca llarga, i no us podem retenir. Crec que haurem trobat la solució abans no es faci de dia.

Quan John Mason ens hagué deixat, Holmes va emprendre la tasca procedint a una observació molt acurada de les tombes, que anaven des d’una de molt antiga, que semblava saxona, al centre, seguint una llarga successió de Norman Hugos i Odos, fins a atènyer Sir William i Sir Falder, del segle divuit. Va passar una hora o més abans Holmes no arribés a un taüt de plom que hi havia en un extrem, davant l’entrada de la cripta. Vaig sentir un xiscle de satisfacció, i em vaig adonar, pels moviments enèrgics i decidits que feia, que havia arribat a una meta. Va examinar detingudament amb la lupa les vores de la pesada tapadora. Després es va treure una palanqueta curta de la butxaca, que introduí en una esquerda, i va aixecar tota la tapadora, que semblava fixada només amb un parell de grapes. Se sentí un grinyol esquinçat i penetrant, en alçar-se la tapadora, però amb prou feines havia girat sobre les frontisses revelant parcialment el contingut de la caixa, que fórem interromputs imprevistament.

Algú caminava per la capella, damunt nostre. Era el pas ràpid i decidit d’algú que venia amb un propòsit definit i coneixia el terreny que trepitjava. Una llum es va escolar escales avall, i en un instant vèiem l’home que la portava, emmarcat per l’arcada gòtica. Era una silueta terrible, de proporcions gegantines i conducta amenaçadora. La llanterna d’estable que aguantava davant seu il·luminava una cara violenta de gran bigoti i ulls ferotges, que miraven tot volt fins que es clavaren amb expressió letal damunt el meu company i jo.

—Qui diantre sou? —va bramar—. I què hi feu, a la meva propietat? —Després, com que Holmes no responia, va fer dues passes endavant i alçà un enorme bastó que duia a la mà—. Que no em sentiu? —va cridar—. Qui sou? Què hi feu, aquí?

Brandava el bastó enlaire. Però Holmes, lluny d’encongir-se, li sortí a l’encontre.

—Jo també us en vull fer, de preguntes, Sir Robert —va dir, amb el seu to de veu més sever—. Qui és aquest mort? I què hi fa, aquí?

Es va girar i va obrir la tapadora del taüt de bat a bat. A la resplendor de la llanterna vaig veure un cos emmortallat de cap a peus, de faccions terrorífiques, de bruixa, tot nas i barbeta, mirant cap a un extrem, i d’ulls apagats i vidriosos clavats al sostre en un rostre descolorit i engrunat.

El baronet reculà amb un crit, i es recolzà en un sarcòfag de pedra.

—Com us n’heu pogut assabentar, d’això? —va exclamar. I després, de bell nou amb posat intimidador, va afegir—: Quin joc teniu?

—De nom sóc Sherlock Holmes —replicà el meu company—. Possiblement us resulti familiar. En tot cas, tinc el joc de tot bon ciutadà: fer respectar la llei. I em sembla que teniu moltes coses a explicar, vós.

Sir Robert el va mirar amb duresa, però la veu serena i el posat fred i segur de Holmes feren efecte.

—Per Déu, Mr. Holmes, que jo no he fet res —va dir—. Les aparences em van en contra, ho admeto, però no podia actuar d’altra manera.

—Ja m’agradaria, opinar igual, però em temo que haureu de passar comptes amb la policia.

Sir Robert arronsà les amples espatlles.

—Si no hi més remei, què hi farem. Acompanyeu-me a la casa i podreu jutjar vós mateix.

Un quart d’hora més tard ens trobàvem en el que considero que devia ser, pels rengs de canons brunyits que s’arrengleraven darrere proteccions de vidre, la sala d’armes de la vella mansió. Era ricament moblada, i aquí Sir Robert ens va deixar sols per uns instants. Quan va tornar, anava acompanyat de dues persones: la noia rogenca que havíem vist al cotxe aquell matí i un home petit de cara de rata i posat desagradablement furtiu. Tots dos feien cara de gran desconcert, la qual cosa volia dir que el baronet no havia tingut temps d’explicar-los el caire que havien pres els esdeveniments.

—Aquests —anuncià Sir Robert, amb un gest de la mà— són Mr. i Mrs. Norlett. Mrs. Norlett, amb el sobrenom d’Evans, ha estat molts anys la criada confidencial de la meva germana. Els he portat perquè considero que el millor que puc fer és explicar-vos la meva verdadera situació, i ells són les dues úniques persones al món que poden corroborar tot el que us diré.

—Realment convé, tot això, Sir Robert? Ja us ho heu pensat bé, el que feu? —va exclamar la dona.

—Pel que fa a mi, declino qualsevol responsabilitat —va afegir el seu marit.

Sir Robert li adreçà una mirada de retret.

—Assumiré tota la responsabilitat —va dir—. Ara, Mr. Holmes, sentireu una clara explicació dels fets. Ja us hi heu endinsat prou, en els meus assumptes, si no fos així no us hi hauria trobat pas a la cripta. En conseqüència, ja deveu saber, amb tota probabilitat, que preparo un cavall negre per al Derby i que tot depèn de l’èxit que hi tingui. Si guanyo, tot anirà bé. Si perdo…, vaja, no goso ni pensar-hi!

—La comprenc, la vostra posició —digué Holmes.

—Depenc de la meva germana, Lady Beatrice, en tot. Però ja és ben sabut que el seu interès per la propietat és només en vida seva. Pel que fa a mi, estic enterament en mans dels jueus. Sempre he estat conscient que si la meva germana es moria, els meus creditors es llançarien sobre aquesta finca com un estol de voltors. M’ho prendrien tot: les quadres, els cavalls…, tot. Doncs bé, Mr. Holmes, la meva germana ha mort fa exactament una setmana.

—I no ho heu dit a ningú!

—Què podia fer, si no? M’esperava la més absoluta ruïna. Si aconseguia de guardar les aparences tres setmanes, podia salvar la situació. El marit de la criada d’ella —aquest home— és actor. Se’ns va acudir…, se’m va acudir que podia fer-se passar per la meva germana aquest poc temps. Només era cosa de passejar cada dia amb el cotxe, perquè calia que ningú entrés al seu dormitori llevat de la donzella. No em va pas costar gaire, d’arranjar-ho. Va morir de la hidropesia que l’havia afectada tants anys.

—Això haurà de decidir-ho un jutge de primera instància.

—El seu metge particular està en condicions de certificar que de feia uns quants mesos els símptomes feien preveure el desenllaç.

—Bé, què vàreu fer després?

—El cos no es podia pas quedar aquí. La primera nit, Norlett i jo el vàrem traslladar al casalot vell, que ara no es fa servir per a res. Però llavors ens va seguir el seu spaniel, que clapia contínuament davant la porta, i vaig pensar que havíem de cercar un lloc més segur. Em vaig desfer del gos i vàrem portar el cos a la cripta de la capella. No va ser cap acció indigna ni irreverent, Mr. Holmes. No crec pas que li hagi fet cap greuge, a la meva difunta germana.

—La vostra conducta em sembla inexcusable, Sir Robert.

El baronet sacsejà el cap en un gest d’impaciència.

—És fàcil, predicar —va dir—. Potser hauríeu pensat diferent, en el meu cas. Veure totes les esperances i els seus projectes desfets a l’últim moment sense esforçar-se per salvar-los no pot ser. Em va semblar que no seria un lloc de repòs indigne si la deixàvem aquest temps en un dels taüts dels avantpassats del seu marit, en el que encara és un territori sagrat. Vàrem obrir aquell taüt, el vàrem buidar, i la hi vàrem deixar tal com l’acabeu de veure. Pel que fa a les despulles antigues que en vàrem treure, no les podíem pas deixar al terra de la cripta. Norlett i jo ens les vàrem endur, i ell baixava de nits i les cremava al forn central. Aquesta és la història, Mr. Holmes, encara que no em sé avenir que m’hagin pogut obligar a contaria.

Holmes va romandre un cert temps absort en els seus pensaments.

—Hi veig una esquerda, en la vostra narració, Sir Robert —va dir, finalment—. Les vostres apostes a la cursa, i per tant les vostres esperances de futur, serien ben bones fins i tot si els creditors us desposseïssin de la finca.

—El cavall formaria part de la propietat. Què els importarien les meves apostes? En el millor dels casos no en traurien cap mena de profit, del cavall. El creditor principal és, per desgràcia, el meu pitjor enemic…, un individu sense escrúpols, Sam Brewer, que una vegada em vaig veure obligat a fuetejar a Newmarket Heath. Creieu que provaria de salvar-me?

—Bé, Sir Robert —va dir Holmes, aixecant-se—, aquest cas s’ha de portar, naturalment, a la policia. El meu deure era aclarir els fets i aquí el deixo. Pel que fa a la moralitat o la decència de la vostra conducta, no sóc ningú per a dir-hi res. És gairebé mitjanit, Watson, i crec que comença a ser hora de tornar a la nostra humil estança.

Tothom sap, qui més qui menys, que aquest singular episodi acabà més feliçment del que les obres de Sir Robert mereixien. Shoscombe Prince va guanyar el Derby, el seu propietari va fer vuitanta mil lliures en apostes, i els creditors no s’hi varen ficar fins que la cursa hagué acabat, llavors varen recuperar tot el que se’ls devia, i encara varen sobrar prou diners perquè Sir Robert gaudís d’una posició encara més bona. La policia i el jutge de primera instància varen prendre una actitud indulgent, i després d’una blana censura pel retard amb què es va registrar la defunció de la dama, l’afortunat propietari en va sortir il·lès, i ha seguit una trajectòria que ha fet oblidar les seves ombres i promeses fins a desembocar en una vellesa honorable.





12. EL COLORISTA JUBILAT


Sherlock Holmes estava d’un humor malenconiós i filosòfic, aquell matí. El seu caràcter pragmàtic i despert tenia aquesta mena de reaccions.

—L’heu vist? —em va preguntar.

—El vell que acaba de sortir?

—Justament.

—Sí, me l’he trobat a la porta.

—Quina impressió us ha fet?

—L’he trobat patètic, fútil i desesperat.

—Exacte, Watson. Patètic i fútil. Però, que potser la vida no ho és tota, patètica i fútil? No és, la seva història, un microcosmos del conjunt global? Estirem el braç. Agafem coses, i què hi tenim, a les mans, al final? Una ombra. O pitjor que una ombra: misèria.

—És client vostre?

—Bé, suposo que el puc qualificar així. Me l’ha enviat Scotland Yard. Com els metges quan envien, de tant en tant, els pacients inguaribles al curandero. Argumenten que no hi poden fer més, i que passi el que passi el malalt ja no pot empitjorar més.

—Quin problema té?

Holmes va agafar una targeta tacada de damunt la taula.

—Josiah Amberley. Diu que va ser el soci més jove de Brickfall & Amberley, fabricants de materials artístics. Veureu aquest nom en capses de llapis de colors. Va ajuntar uns quants diners, es va retirar del negoci als seixanta-un anys, es va comprar una casa a Lewisham, i s’hi va instal·lar a descansar després d’una vida d’incessant treball. És per pensar que tenia el futur relativament assegurat.

—Sí, en efecte.

Holmes consultà unes notes preses seves al dors d’un sobre.

—Jubilat al 1896, Watson. A començaments del 1897 es va casar amb una dona vint anys més jove que ell…, una dona força atractiva, si la fotografia no l’afavoreix. Mitjans per a viure, una esposa, lleure…, semblava un camí planer, el que s’estenia davant seu. I tanmateix dos anys després ha esdevingut, com ja heu pogut veure, la criatura més desesperada i miserable que hi ha sota la capa del sol.

—Però, què li ha passat?

—La història de sempre, Watson. Un amic infidel i una esposa voluble. Tot sembla indicar que Amberley té una afecció, a la vida, i són els escacs. No gaire lluny de casa seva, a Lewisham, hi ha un metge jove també jugador d’escacs. He anotat el seu nom, Dr. Ray Ernest. Ernest anava sovint a casa seva, i la conseqüència natural va ser una relació íntima entre ell i Mrs. Amberley, perquè estareu d’acord amb mi que el nostre infortunat client té ben pocs atractius externs, siguin quines siguin les seves virtuts internes. La parella va desaparèixer la setmana passada…, amb destinació desconeguda. És més, la deslleial esposa es va endur el cofre del vell com a equipatge personal, amb una bona part dels estalvis de la seva vida a dins. Podem trobar la dama? Podem salvar els diners? Un problema trivial tal, com s’ha desenvolupat fins ara, i tanmateix vital per a Josiah Amberley.

—I què hi podem fer?

—Bé, la qüestió més immediata, benvolgut Watson, és: Què hi podeu fer vós?, si és que us veieu amb cor de suplir-me. Ja sabeu com estic de capficat amb el cas dels dos patriarques coptes, que avui hauria d’arribar al punt decisiu. El cert és que no tinc temps de fer cap a Lewisham, i tanmateix les proves recollides sobre el terreny tenen un valor especial. El vell m’ha insistit molt perquè hi vagi, però jo li he explicat el meu impediment. Ja està preparat, doncs, per a rebre un representant meu.

—Serà un honor, per a mi —vaig respondre—. Confesso que no sé si us seré de gaire profit, però estic disposat a fer tot el que pugui.

Així va ser com una tarda d’estiu vaig sortir cap a Lewisham, sense sospitar que una setmana després l’afer que em proposava d’investigar seria tema de conversa arreu del país.

Era ja de nit quan vaig tornar a Baker Street i vaig passar l’informe de la meva missió. Holmes seia amb el seu cos esprimatxat estès al sofà, fent lentes espirals de fum amb la pipa, mentre les parpelles li queien sobre els ulls de tal manera que gairebé s’hauria adormit si no és perquè a cada pausa o a cada fragment qüestionable de la meva narració les mig aixecava. Aleshores dos ulls grisos, intensos i penetrants com espases, em traspassaven amb una mirada inquisidora.

—El domicili de Mr. Josiah Amberley es diu The Haven[4] —vaig dir—. He pensat que us podria interessar, Holmes. És com un patrici molt pobre que s’hagués enfonsat en companyia dels seus inferiors. Ja coneixeu el barri, els monòtons carrers flanquejats de maons, les avorrides carreteres suburbanes… Just al bell mig de tot això, com si fos una illa de cultura i confort antics, es dreça aquella casa vella, envoltada d’un mur alt, esquitxat de líquens i coronat de molsa, la classe de mur que…

—Ja n’hi ha prou, de poesia, Watson —m’interrompé Holmes, severament—. Ja me n’he adonat, que és un mur alt de maons.

—Exacte. No l’hauria pas trobat, The Haven, si no ho arribo a preguntar a un vianant que fumava al carrer. Tinc un motiu per a esmentar-lo. Era un home alt i bru, de bigoti molt poblat, i aspecte de militar. Ha assentit amb el cap en resposta a la meva pregunta i m’ha adreçat una mirada curiosament interrogativa, que m’ha vingut a la memòria un xic després.

»Amb prou feines havia traspassat el llindar de la porta del carrer quan Mr. Amberley ha sortit a rebre’m al camí. Aquest matí només he tingut ocasió de veure’l un instant, però quan l’he observat a plena llum el seu aspecte m’ha semblat encara més anormal.

—Jo l’he escrutat a bastament, però m’interessaria de saber la vostra impressió —va dir Holmes.

—M’ha semblat un home literalment aclaparat pels esdeveniments. Tenia l’esquena corbada, com si dugués una pesada càrrega. I tanmateix, no és pas tan feble com m’havia imaginat en un principi, perquè les espatlles i el pit tenen la corpulència d’un gegant, per bé que el tronc se li va aprimant fins a un parell de cames reprimes.

—Duu la sabata esquerra arrugada i la dreta, llisa.

—No m’hi he fixat, en això.

—Ja m’ho penso, que no. Hi he reconegut el seu membre artificial. Però continueu, si us plau.

—M’han cridat l’atenció els flocs ondulats de cabells grisencs que li cauen per sota el seu tronat barret de palla, i també el rostre, amb una expressió salvatge i frisosa i unes faccions molt marcades.

—Molt bé, Watson. Què us ha dit?

—Ha començat a desgranar la història de les seves penes. Hem passejat junts pel caminet, i per descomptat que he aprofitat l’avinentesa per observar atentament al meu voltant. No recordo haver vist mai lloc més abandonat. El jardí és tot fet malbé, i fa una impressió d’absoluta negligència, car les plantes han estat autoritzades a seguir els designis de la natura en comptes dels de l’art. No comprenc com una dona decent hagués pogut tolerar tot aquell desordre. També la casa es veia d’allò més desendreçada, però el pobre home sembla ser-ne conscient i prova de posar-hi remei, perquè hi havia un gran pot de pintura verda al centre de la sala i ell duia una brotxa gruixuda a la mà esquerra. Havia estat treballant en el fustam.

»M’ha fet passar al seu fosc despatx, i hi hem tingut una llarga conversa. Naturalment, estava decebut que no haguéssiu vingut, vós. “No podia pas confiar-hi”, m’ha dit, “que un individu tan humil com jo, sobretot després de la meva important pèrdua econòmica, pogués acaparar tota l’atenció d’un home tan cèlebre com Mr. Sherlock Holmes”.

»Li he assegurat que la qüestió econòmica no venia al cas. “No, és clar, ell treballa per amor a l’art”, ha dit, «però fins i tot en la vessant artística del crim hauria pogut trobar en el meu cas un tema interessant a estudiar. I la naturalesa humana, Doctor Watson…, la negra ingratitud de tot plegat! Quan he negat a la meva dona dels seus capricis? Hi ha hagut mai cap dona més consentida que ella? I aquell jove…, hauria pogut ser el meu fill. Disposava lliurement de la casa. I, amb tot, mireu com m’han tractat! Oh, Doctor Watson, vivim en un món cruel, molt cruel!

»Aquesta ha estat la tonada de la seva cançó durant una hora o més. Pel que sembla, no l’havia sospitada pas, una intriga amorosa. Vivien tots dos sols, llevat d’una dona que hi treballa a jornal i marxa cada tarda a les sis. Aquell dia el vell Amberley, desitjant d’obsequiar la seva esposa, havia comprat dues localitats d’amfiteatre per al Haymarket Theatre. A última hora, ella s’havia queixat de mal de cap i havia refusat d’anar-hi. Hi va anar tot sol. No sembla haver-hi cap dubte, sobre aquest fet, perquè m’ha mostrat l’entrada intacta que havia adquirit per a la seva senyora.

—Això és singular…, molt singular —exclamà Holmes, l’interès del qual semblava augmentar gradualment—. Continueu si us plau, Watson. Trobo el vostre relat d’allò més apassionant. Heu examinat l’entrada personalment? No us haureu pas fixat, per ventura, en el nombre?

—Sí, que m’hi he fixat —vaig contestar, amb un cert orgull—. Coincidia amb el meu número de quan anava a l’escola, el trenta-u, i per això se m’ha gravat a la memòria.

—Excel·lent, Watson! El seient d’ell, per tant, era el trenta o bé el trenta-dos.

—En efecte —vaig respondre, una mica perplex—. I a la fila B.

—Això és encara més satisfactori. Què més us ha explicat?

—M’ha ensenyat la seva cambra cuirassada, com ell l’anomena. És certament una cambra cuirassada, com les dels bancs, amb una porta de ferro…, a prova de lladres, segons que m’ha dit. Això no obstant, sembla ser que la dona es va fer un duplicat de la clau, i que entre ella i el seu jove acompanyant s’han endut unes set mil lliures en efectiu i en accions.

—En accions! I com en poden disposar?

—M’ha dit que n’ha facilitat una llista a la policia i que confia que siguin invendibles. Va tornar del teatre cap a la mitjanit, i es va trobar la casa saquejada, la porta i la finestra obertes i els fugitius desapareguts. No hi havia cap carta ni missatge, ni n’ha tingut notícies d’ençà d’aquell dia. Va córrer a avisar la policia de seguida.

Holmes va reflexionar uns instants.

—Heu dit que estava pintant. Què pintava?

—El passadís. Però ja havia acabat de pintar la porta i el fustam de la cambra cuirassada.

—No us ha semblat una ocupació força estranya, donades les circumstàncies?

—«Qualsevol cosa, per a alleujar un cor adolorit». Aquesta ha estat la seva justificació. És una activitat ben excèntrica, sens dubte, però ell mateix n’és molt, d’excèntric. Ha estripat una fotografia de la seva esposa davant meu…, l’ha estripada violentament en un atac de passió. «No vull tornar a veure aquesta maleïda cara mai més!», ha exclamat.

—Res més, Watson?

—Sí, un detall que m’ha sobtat més que tota la resta. Havia arribat a l’estació de Blackheath i ja pujat al meu tren, i quan aquest començava a moure’s he vist un home assegut al vagó del costat. Ja sabeu que tinc un ull clínic, per a les cares, Holmes. Era, sens dubte, l’home alt i bru que havia interrogat al carrer. L’he tornat a veure a London Bridge, i després l’he perdut, entre la gent. Però estic convençut que em seguia.

—Segur! Segur! —va dir Holmes—. Un home alt i bru, de bigoti molt poblat, segons que heu dit abans, i amb ulleres de sol grises?

—Holmes, sou un bruixot. Això no ho he dit pas, però és veritat, que duia unes ulleres de sol grises.

—I una agulla de corbata francmaçona?

—Holmes!

—És molt senzill, benvolgut Watson. Però centrem-nos en coses més pràctiques. Haig de confessar que el cas, que en un principi m’ha semblat tan absurdament simple que amb prou feines mereixia la meva atenció, està prenent un caire com més va més diferent. És cert que en el decurs de la vostra missió heu passat per alt tot allò important, però fins i tot les coses que us han forçat a fixar-vos-hi donen peu a serioses reflexions.

—Què és el que he passat per alt?

—No us sentiu pas ofès, estimat amic. Ja sabeu que sóc força impersonal. Ningú no ho hauria pogut fer millor. I unes quantes, possiblement no tan bé. Però és evident que se us han escapat detalls fonamentals. Què en pensa el veïnat, del tal Amberley i la seva esposa? Això pot ser important. I què se’n sap del Dr. Ernest? És l’alegre Lothario que es pot esperar? Amb les vostres gràcies naturals, Watson, qualsevol dama pot ser col·laboradora i còmplice vostra. Què me’n dieu, de la noia de l’oficina de correus, o de l’esposa del verdulaire? Us puc perfectament imaginar xiuxiuejant amables afalacs a l’orella de la joveneta del «Blue Anchor», i rebent-ne valuoses informacions a canvi. Però no heu fet res d’això.

—Encara es pot fer.

—Ja està fet. Gràcies al telèfon i a l’ajut de Scotland Yard, aconsegueixo sovint les dades essencials sense necessitat de sortir de l’habitació. Els meus informes confirmen, de fet, la versió del vell. Té la fama local de ser gasiu, a més de marit brusc i sever. És veritat que hi guardava una suma considerable, en aquella cambra cuirassada. També és cert que el jove Dr. Ernest, solter, jugava als escacs amb Amberley, i probablement feia la cort a l’esposa. Tot sembla planer, i hom podria pensar que no hi ha res més a dir…, i tanmateix…, i tanmateix…

—On és la dificultat?

—A la meva imaginació, potser. Bé, deixem-ho aquí, Watson. Fugim d’aquest avorrit àmbit de la feina quotidiana per la porta lateral de la música. Carina canta aquesta nit a l’Albert Hall, i encara tenim temps de vestir-nos, sopar i gaudir de la vetllada.

L’endemà al matí em vaig llevar aviat, però unes engrunes de torrada i dues cloves d’ou dur buides m’informaren que el meu company ho havia fet encara més d’hora. Vaig trobar una nota damunt la taula.

«Benvolgut Watson:

Hi ha un parell de punts de contacte que m’agradaria d’establir amb Mr. Josiah Amberley. Quan ho hagi fet, podrem donar el cas per tancat… o no. Us demano només que estigueu disponible pels volts de les tres, perquè és possible que us necessiti.

S. H».



No vaig veure Holmes en tot el matí, però va tornar a l’hora indicada, seriós, preocupat i taciturn. En aquesta mena d’ocasions, el més prudent era deixar-lo tranquil.

—No ha arribat, encara, Mr. Amberley?

—No.

—Ah! Doncs, l’espero.

No va pas quedar decebut, perquè el vell no trigà a comparèixer, amb una expressió molt amoïnada i desconcertada al rostre auster.

—He rebut un telegrama, Mr. Holmes. No hi entenc res.

Va passar el missatge, i Holmes el va llegir en veu alta.

«Veniu de seguida sens falta. Puc donar-vos informació sobre la vostra recent pèrdua. Signat: Elman. Rectoria».

—Enviat a les dues i deu des de Little Purlington —observà Holmes—. Little Purlington és a Essex, crec recordar, a prop de Frinton. Bé, cal que hi aneu de seguida. Aquest missatge és, evidentment, d’una persona responsable, el rector del poble. On és el meu Crockford? Sí, aquí el tenim. J.C. Elman, m. a., resident a Mossmoor-cum-Little Purlington. Mireu els trens, Watson.

—N’hi ha un a les cinc vint a Liverpool Street.

—Magnífic. Convindria que l’acompanyéssiu, Watson. Pot necessitar ajuda o consell. És ben clar que hem arribat a una fase decisiva, en aquest afer.

Però el nostre client no semblava gens frisós per emprendre el viatge.

—Això és totalment absurd, Mr. Holmes —va dir—. Què en pot saber, aquest home, del que ha passat? És una pèrdua de temps i diners.

—No us hauria pas telegrafiat si no en sabés res. Responeu-li de seguida que hi aneu.

—Crec que no hi aniré.

Holmes va prendre el seu aspecte més sever.

—Causaria la pitjor de les impressions a la policia i a mi mateix, Mr. Amberley, si quan apareix un rastre tan clar vós us neguéssiu a seguir-lo. Entendríem que en realitat no hi esteu pas interessat, en aquesta investigació.

El nostre client semblava atemorit per aquesta reflexió.

—Bé, naturalment que hi aniré, si ho considereu des d’aquesta perspectiva —va dir—. A primera vista, és absurd suposar que aquest rector en sàpiga res, però si vós creieu…

—Ho crec —replicà Holmes, amb èmfasi, i tot seguit vàrem emprendre el viatge.

Holmes va parlar amb mi en privat abans que marxéssim i em va donar uns quants consells, que demostraven que considerava d’enorme importància la nostra excursió.

—Assegureu-vos com sigui que se’n va —em digué—. Si fuig o se’n torna, busqueu el telèfon més pròxim i envieu una única paraula: «Fugat». Ja ho arranjaré tot perquè el vostre missatge m’arribi onsevulla que jo sigui.

Little Purlington no és pas fàcilment accessible, per tal com es troba en una línia secundària. El meu record del trajecte no és pas gaire agradable, perquè feia calor, el tren avançava molt lentament, i el meu acompanyant es mostrava sorrut i silenciós, amb prou feines parlava si no era per a fer algun comentari sarcàstic sobre la futilitat dels nostres actes. Quan finalment arribàrem a la petita estació, encara ens quedaven tres quilòmetres de camí fins a la rectoria, on un clergue gros, solemne i força bufat ens va rebre al despatx. Tenia el nostre telegrama estès davant seu.

—Bé, cavallers —va dir—, què puc fer per vós?

—Hem vingut —vaig explicar— en resposta al vostre telegrama.

—El meu telegrama! Si no n’he enviat cap.

—Em refereixo al telegrama que heu enviat a Mr. Josiah Amberley en relació amb la seva esposa i els seus diners.

—Si això és una broma, senyor, és d’un mal gust molt reprovable —replicà el rector, irritat—. No he sentit parlar mai del cavaller que acabeu d’esmentar, ni he enviat cap telegrama a ningú.

Amberley i jo ens miràrem l’un a l’altre, amb sorpresa.

—Potser hi ha alguna confusió —vaig aventurar—. Pot ser que hi hagi dos rectors? Heus aquí el telegrama, signat per Elman i amb data de la rectoria.

—Només hi ha una rectoria, senyor, i només un rector, i aquest telegrama és una escandalosa falsificació, l’origen de la qual serà investigat per la policia. Mentrestant, no veig motius per a allargar aquesta conversa.

Així doncs, Mr. Amberley i jo ens trobàrem a la carretera del que em semblà el poble més primitiu d’Anglaterra. Férem cap a l’oficina de telègrafs, però ja havien tancat. Hi havia un telèfon, però, a la taverna «Railways Arms», i em vaig posar en contacte amb Holmes, que va compartir la nostra sorpresa pel resultat obtingut.

—Molt curiós! —digué la seva veu distant—. Realment singular! Molt em temo, benvolgut Watson, que no hi ha cap tren de tornada, aquesta nit. Us he condemnat involuntàriament als horrors d’una fonda rural. Tanmateix, sempre us queda el consol de la natura, Watson, de la natura i de Josiah Amberley…, podeu estar en plena comunió amb tots dos.

Vaig sentir la seva rialleta seca mentre penjava l’auricular.

Aviat vaig poder constatar que la fama de gasiu que tenia el meu company no era pas immerescuda. Havia rondinat per les despeses de la nostra excursió, havia insistit a viatjar en tercera classe, i ara s’esplaiava en les seves objeccions a la factura de l’hostal. L’endemà al matí, quan per fi arribàrem a Londres, es feia difícil d’endevinar qui de nosaltres dos estava de més mal humor.

—Val més que vingueu amb mi a Baker Street —vaig proposar—. Mr. Holmes podria tenir noves instruccions a donar-nos.

—Si no són bastant més bones que les darreres, no ens serviran pas de gran cosa —va contestar Amberley, amb una mirada maliciosa.

Tot i amb això, em va acompanyar. Jo ja havia avisat Holmes per telegrama de l’hora de l’arribada, però trobàrem un missatge on ens deia que era a Lewisham i que allí ens esperava. Això ja fou una sorpresa, però una altra encara de més grossa va ser veure que Holmes no hi era pas sol, a la saleta del nostre client. Un home d’aspecte sever i impassible seia al seu costat, un home bru, amb ulleres de sol grises i una agulla francmaçònica de dimensions considerables a la corbata.

—Us presento el meu amic Mr. Barker —anuncià Holmes—. També ell hi està interessat, en el vostre cas, Mr. Josiah Amberley, encara que hem estat treballant de forma independent. Però tots dos tenim la mateixa pregunta a fer-vos!

Mr. Amberley es va asseure amb dificultat. Ensumava un perill imminent. Ho vaig llegir als seus ulls esbatanats i a les seves faccions convulsives.

—Quina pregunta, Mr. Holmes?

—Només aquesta: Què n’heu fet, dels cossos?

El vell s’aixecà d’un salt amb un esgarip rogallós. Va esgarrapar l’aire amb les seves mans esprimatxades. Tenia la boca oberta, i semblava un sinistre ocell de presa. Llavors vàrem tenir una visió momentània del veritable Josiah Amberley, un dimoni deforme d’ànima tan retorçada com el cos. En deixar-se caure a la cadira, es posà una mà davant la boca com per sufocar un estossec. Holmes se li abalançà al coll com un tigre, i li va girar la cara cap a terra. Una píndola blanca va caure d’els seus llavis.

—Res de trucs, Josiah Amberley. Les coses s’han de fer de manera decent i ordenada. Què suggeriu, Barker?

—Tinc un cotxe esperant a la porta —digué el nostre taciturn company.

—La comissaria no és pas gaire lluny. Hi anirem plegats. Vós podeu quedar-vos aquí, Watson. No trigaré més de mitja hora.

El vell colorista tenia la força d’un lleó, amb aquell tronc ben cossat, però va quedar indefens a les mans dels dos experimentats detectius. El varen arrossegar, retorçant-se i sacsejant-se, fins al cabriolé que esperava a fora, i jo em vaig quedar tot sol en aquella casa de mal averany. En menys temps del que havia dit, però, Holmes va tornar, acompanyat d’un jove inspector de policia.

—He deixat que Barker s’ocupés de les formalitats oportunes —va dir Holmes—. Crec, Watson, que encara no havíeu tingut ocasió de conèixer Barker. És el meu rival més dur de la costa de Surrey. Quan em vàreu parlar d’un home alt i bru no em va costar gens de completar-ne la descripció. Té uns quants casos interessants al seu historial, oi, inspector?

—Ha intervingut diverses vegades, en efecte —respongué l’inspector, amb una certa reserva.

—Els seus mètodes són irregulars, sens dubte, com els meus. Els mètodes extraoficials són útils, de vegades, sabeu? Vós, per exemple, amb la vostra advertència obligatòria que tot allò que es declari pot ser utilitzat en contra, no hauríeu aconseguit mai d’aquell brètol una confessió virtual com aquesta.

—Potser no. Però ja esbrinarem la veritat, Mr. Holmes. No cregueu pas que no n’hàgim tret les nostres pròpies conclusions, del cas, ni que no haguéssim pogut atrapar-lo pel nostre compte. Ja ens disculpareu que ens en sentim dolguts, que intervingueu amb mètodes que no podem pas emprar, i així ens espatlleu la reputació.

—No us l’espatllaré pas, MacKinnon. Us ben asseguro que em despreocupo del cas des d’ara mateix, i pel que fa a Barker, no ha fet res més que el que ja us he explicat.

L’inspector semblava considerablement alleujat.

—És un bell gest, de part vostra, Mr. Holmes. Els elogis i les censures potser us importen poc, a vós, però la situació és molt diferent, per a nosaltres, quan la premsa comença a fer preguntes.

—Me’n faig el càrrec. Però és segur que n’hi haurà, de preguntes, de manera que es requeriran també respostes. Què direu, per exemple, quan un reporter intel·ligent i coratjós us pregunti quins varen ser els detalls precisos que us varen fer sospitar i finalment us varen dur a una certa convicció sobre els fets?

L’inspector va mirar el seu interlocutor amb una expressió desconcertada.

—Em sembla que encara no els hem aclarit, els fets, Mr. Holmes. Vós heu dit que l’acusat, en presència de tres testimonis, pràcticament ha confessat, provant de suïcidar-se, l’assassinat de l’esposa i l’amant. Quins altres fets coneixeu?

—Heu previst un escorcoll de la casa?

—Tres agents vénen cap aquí amb aquest propòsit.

—Doncs aviat descobrireu el fet més clar de tots. Els cossos no poden ser gaire lluny. Proveu sort a la bodega o al jardí. No hi estareu gaire, a escodrinyar els llocs més probables. Aquesta casa és més antiga que les canonades. Hi ha d’haver un pou en desús en alguna banda. Proveu de trobar-lo.

—Però, com ho heu esbrinat, i com va anar?

—Us mostraré primer com va anar, i afegiré després les explicacions que us dec, i encara més al meu pacient amic, que hi ha jugat un paper molt valuós, en la investigació. Però, abans de res, us faré cinc cèntims de la mentalitat de l’home. És molt inusual…, tant, que crec més convenient de dur-lo a Broadmoor que al patíbul. Té, en gran mesura, la classe de mentalitat que se sol associar al caràcter medieval italià que no pas la del britànic modern. És un miserable gasiu que ha amargat tant l’existència de la seva esposa amb l’avarícia que en va fer una presa fàcil per a qualsevol aventurer. Aquest apareix en escena en la persona del metge jugador d’escacs. Amberley hi excel·lia, en aquest joc…, indici, Watson, d’una ment astuta. Com tots els avars, és gelós, i la seva gelosia es va convertir en una frenètica obsessió. Amb més o menys raó, sospitava una intriga amorosa. Llavors va decidir que havia de venjar-se, i va dissenyar un pla amb diabòlica astúcia. Veniu!

Holmes ens va conduir pel passadís amb tant d’aplom com si hagués viscut tota la vida en aquella casa, i s’aturà davant la porta oberta de la cambra cuirassada.

—Uf! Quina pudor de pintura! —exclamà l’inspector.

—Això va ser la nostra primera pista —digué Holmes—. Podeu donar-ne les gràcies a l’observació del Doctor Watson, encara que no en va saber treure les conclusions oportunes. En tot cas, em va posar el bon camí. Per què el nostre home havia d’omplir la casa d’olors fortes? Evidentment, per dissimular alguna altra olor que volia ocultar…, alguna olor delatora que pogués suscitar sospites. Després em va venir la idea d’una cambra com la que veieu, amb una porta de ferro…, una cambra tancada hermèticament. Un cop relacionats aquests dos fets, cap a on portaven? Només podia comprovar-ho examinant la casa personalment. Ja era segur que el cas era seriós, perquè havia fet les meves indagacions a les guixetes del Haymarket Theatre —un altre encert del Doctor Watson— i havia constatat que ni la butaca trenta ni la trenta-dos de la fila B de l’amfiteatre havien estat ocupades, aquella nit. En conseqüència, Amberley no havia anat al teatre, i la seva coartada quedava en evidència. Va cometre una relliscada en permetre que el meu astut amic es fixés en el número del seient reservat a la seva esposa. Ara em quedava pendent la qüestió de com podria examinar la casa. Vaig enviar un agent al poble més inaccessible que se’m va acudir, i hi vaig citar Amberley a una hora que no li permetés de tornar el mateix dia. Per tal de prevenir qualsevol fracàs, el vaig fer acompanyar del Doctor Watson. El nom del bon rector el vaig triar, naturalment, del meu Crockfort. Em seguiu, fins ara?

—Ha estat un pla genial —va admetre l’inspector, impressionat.

—Sense por d’interrupcions inesperades, vaig procedir a la violació del domicili. El robatori ha estat sempre una professió que si hagués optat per adoptar-la, no dubto que m’hauria permès de guanyar-m’hi bé la vida. Mireu què vaig descobrir. Veieu el conducte de gas que recorre aquest sòcol? Molt bé. Puja fins a l’angle de la paret, i en aquell racó hi ha una aixeta de pas. La canonada entra a la cambra cuirassada, com podeu veure, i acaba en aquella rosa de guix que hi ha al centre del sostre, camuflat per l’ornamentació. Aquest extrem és obert. Només cal obrir l’aixeta exterior perquè l’estança s’ompli de gas. Amb la porta tancada hermèticament i l’aixeta oberta al màxim, jo no li concediria més de dos minuts de consciència, a la persona reclosa en una cambra tan reduïda. No sé quin diabòlic pretext devia utilitzar per induir-los a ficar-se a la cambra, però un cop darrere la porta estigueren a la seva mercè.

L’inspector va examinar la canonada amb interès.

—Un dels nostres oficials va esmentar la pudor de gas —va dir—, però, per descomptat, la porta i la finestra ja eren obertes, llavors, i la pintura ja feia el seu fet. Amberley havia començat a pintar el dia abans, segons la seva versió. Però, què més teniu a dir-me, Mr. Holmes?

—Bé, després es produí un incident bastant inesperat, per a mi. Entrava per la finestra del rebost a primera hora del matí quan noto una mà que m’agafa pel coll de la camisa, i una veu em diu: «Tu, bergant, què hi fas, aquí?». Quan vaig poder girar el cap vaig veure el meu propi reflex a les ulleres fosques del meu amic i rival Mr. Barker. Era una curiosa coincidència que ens ha fet somriure a tots dos. Pel que sembla, ell havia estat contractat per la família del Dr. Ray Ernest perquè fes unes quantes indagacions, i havia arribat a la mateixa conclusió que jo respecte a un joc brut. Ha estat vigilant la casa de fa dies, i havia identificat el Doctor Watson com un dels personatges més sospitosos que havien passat per aquí. No tenia pas arguments, per arrestar Watson, però quan ha vist un home entrant per la finestra del rebost ha hagut de posar fi a la seva discreció. Lògicament, l’he posat al corrent de la situació, i ens hem posat a treballar junts en el cas.

—Per què ell i no nosaltres?

—Perquè jo tenia la intenció de posar en pràctica aquesta petita prova, que tan bons resultats ha donat. Em temo que vós no hauríeu pas arribat tan lluny.

L’inspector va somriure.

—Bé, potser no. Recordeu, Mr. Holmes, que m’heu donat paraula que a partir d’ara us desentendreu del cas i ens confiareu tots els resultats obtinguts.

—Naturalment, és el meu costum de sempre.

—Bé, us en dono les gràcies en nom del cos de policia. Sembla un cas força senzill, tal com l’acabeu d’explicar, i tanmateix podem tenir-hi moltes dificultats, a trobar els cadàvers.

—Us mostraré un bri d’evidència —va dir Holmes—, i estic segur que el mateix Aberley no s’hi ha fixat mai. Obtindreu resultats, inspector, quan us poseu al lloc de l’altre i penseu què faríeu, vós, personalment. Requereix una mica d’imaginació, però val la pena. Suposem ara que us tanquessin en aquesta habitació, no us quedessin ni dos minuts de vida, però volguéssiu passar comptes amb l’individu que probablement s’estaria rient de vós a l’altra banda de la porta. Què faríeu?

—Escriuria un missatge.

—Exacte. Us agradaria que la gent, sabés, la vostra mort. No serviria de res, escriure sobre paper. L’homicida ho veuria. Si escriguéssiu a la paret, algú per atzar podria adonar-se’n. Ara, mireu això! Just a sobre del sòcol hi ha escrit, amb un llapis de tinta marró: «Hem estat…». Això és tot.

—Com ho interpreteu?

—Bé, és a poc més d’un pam de terra. El pobre diable era a terra, morint-se, quan ho va escriure. Va perdre el coneixement abans no pogués acabar la frase.

—Devia voler escriure: «Hem estat assassinats».

—Així és com ho veig jo. Si trobeu un llapis de tinta al cos…

—El buscarem, podeu pujar-hi de peus. Però… i les accions? És clar que no hi ha hagut robatori. I, tanmateix, les posseïa, les obligacions. Ho vàrem comprovar.

—Podeu donar per cert que les ha amagades en lloc segur. Quan tothom s’hagués oblidat de la presumpta fugida de la parella, Amberley les hagués descobert de sobte, i hagués dit que els culpables se n’havien penedit i li havien tornat el botí, o bé se l’havien deixat pel camí.

—Sembla que heu pogut superar totes les dificultats —observà l’inspector—. Com és natural, Amberley ens va denunciar el cas a nosaltres, però no puc entendre per què va recórrer també a vós.

—Pura fatxenderia! —respongué Holmes—. Es creia tan llest i tan segur d’ell mateix que no s’imaginava que poguessin desemmascarar-lo. Podria dir a qualsevol veí que recelés: «Fixeu-vos en les mesures que he adoptat. He consultat no solament la policia, sinó fins i tot Sherlock Holmes».

L’inspector va riure.

—Crec que podem disculpar el vostre «fins i tot», Mr. Holmes —va dir—. La vostra tasca és la més eficient que recordo.

Un parell de dies després el meu amic em va passar un exemplar de la publicació bisetmanal North Surrey Observer. A sota d’una sèrie de titulars sensacionalistes, encapçalats per «L’horror de The Haven» i culminats per «Brillant investigació policial», hi havia una densa columna que facilitava el primer relat complet del cas. El paràgraf final és una bona mostra del to del conjunt. Resava el següent:

«L’extraordinària perspicàcia que va permetre a l’inspector MacKinnon de deduir de l’olor de pintura que alguna altra sentor, per exemple la de gas, podia ser així camuflada; l’audaç deducció que la cambra cuirassada podia haver estat també una cambra de gas, i la subsegüent investigació que va portar al descobriment dels cadàvers dins un pou en desús, romandran a la història del crim com un destacat exemple de la intel·ligència dels nostres detectius professionals».

—Vaja, vaja, aquest MacKinnon és un bon xicot —comentà Holmes, amb un somriure tolerant—. Podeu incloure el cas als nostres arxius, Watson. Algun dia es podrà difondre la veritable història.





Notes


[1] En anglès, «Lion’s Mane». (N. del T.) [Torna]



[2] En anglès, «Mane». (N. del T.) [Torna]



[3] A l’aire lliure. (N. del T.) [Torna]



[4] Literalment, «El Refugi». (N. del T.) [Torna]





SIR ARTHUR IGNATIUS CONAN DOYLE (Edimburg, Escòcia, 22 de maig del 1859 — Crowborough, Anglaterra, 7 de juliol del 1930) fou un escriptor escocès, creador del famós detectiu Sherlock Holmes.

Estudià medicina i va tenir la seva pròpia consulta. Es dedicava a la literatura d’una manera no professional fins que l’èxit li va arribar amb la creació d’un dels personatges més famosos de la literatura universal: el detectiu Sherlock Holmes.

Després d’abandonar la literatura es va casar i el 1902 va rebre el títol de Sir. Participà en la Primera Guerra Mundial i a partir d’aquella experiència es convertí en seguidor de l’espiritisme.

A part de les conegudes obres de Sherlock Holmes, Conan Doyle posseeix una bibliografia que inclou novel·les històriques, cròniques de guerra, contes de misteri i contes d’espiritisme, entre d’altres.

La col·lecció completa de Sherlock Holmes inclou els següents llibres: Estudi en escarlata (A Study in Scarlet, 1887), El signe dels quatre (The Sing of Four, 1890), Aventures de Sherlock Holmes (The Adventures of Sherlock Holmes, 1892; conté 12 històries), Memòries de Shelock Holmes (The Memoirs of Sherlock Holmes, 1894; conté 11 històries), El retorn de Sherlock Holmes (The Return of Sherlock Holmes, 1905; conté 13 històries), El gos dels Baskerville (The Hound of the Baskervilles, 1902), La vall de la por (The Valley of Fear, 1915), Els darrers aplaudiments (His Last Bow, 1917; conté 8 històries) i Els arxius de Sherlock Holmes (The Case-Book of Sherlock Holmes, 1927; conté 12 històries).





