L’experiència de gairebé trenta anys de Martí i Pol com a escrivent de La Blava, una fàbrica de filats de Roda de Ter, i el seu compromís cívic i polític amb els treballadors «la seva gent» i, poèticament, els «herois» de la història?, es concreten en aquest poemari que recrea la vida silenciosa i quotidiana d’aquelles persones i denuncia l’opressió econòmica i social. L’autor va redactar els poemes de La fàbrica entre els anys 1969 i 1971 i els va publicar, amb gravats de Jordi Sarrate, el 1972. El text que reproduïm dels poemes procedeix del primer volum de l’Obra poètica de Miquel Martí i Pol, que va ser revisat pel mateix poeta i per Pere Farrés, curador dels quatre volums de l’Obra poètica i d’aquest volum.





Miquel Martí i Pol





La fàbrica (1970-1971)




ePUB v0.9

Reynus 01.02.24





Títol original: La fàbrica (1970-1971)

Miquel Martí i Pol, 1972

Introducció, propostes de treball i comentaris de text: Pere Farrés, 2005

Edició digital: Reynus (v0.9)

ePUBCat base r1.3





INTRODUCCIÓ





«Del claustre matern / —per dir-ho com els llibres— / vaig passar directament a la fàbrica»: així s’inicia un poema de Miquel Martí i Pol que titulà justament «Autobiografia». Tenia 14 anys i tres mesos, segons explica ell mateix, quan abandonà els estudis per motius econòmics familiars i entrà a treballar d’escrivent a la fàbrica de filats on ja treballava la seva mare, al seu poble, Roda de Ter, a la comarca d’Osona. Havia nascut en aquest mateix poble, on visqué tota la vida, el 19 de març de 1929, segon fill d’una família obrera (el pare era manyà), i, amb els entrebancs propis de la guerra civil a l’endemig, només pogué anar a escola fins als 14 anys. Treballà a la fàbrica —popularment en deien «la Blava»—, sempre a les oficines, fins al desembre de 1972 quan, a causa de la malaltia crònica que se li havia declarat dos anys abans, hagué de deixar definitivament la feina. Aficionat a la lectura des de molt jove, formà part d’un grup amb inquietuds literàries, a Roda mateix —la «penya Verdaguer», en deien—, entre els quals hi havia el seu amic i futur novel.lista Emili Teixidor, amb l’apadrinament d’un poeta més gran que ells, Josep Clarà. Els seus primers versos, els escrigué a l’entorn dels 16 anys, inicialment en castellà, fruit de la formació de postguerra rebuda, però molt aviat canvià la llengua per la materna i pròpia. Als 19 anys contragué una tuberculosi pulmonar, que el tingué un any al llit i en trigà uns quants més a curar-se del tot; aleshores encara llegí i escrigué més, i entrà en contacte amb Blai Bonet, poeta mallorquí que l’influí força. El seu primer llibre de poemes, Paraules al vent, de temàtica íntima, existencialista i religiosa, guanyà el premi «Óssa Menor» el 1953. La seva poesia féu un tomb important a partir de 1956, quan s’obrí a una temàtica de caire social, de reconeixement del món real en què vivia el poeta, de la problemàtica de la gent treballadora, i donà el primer fruit amb El poble. L’experiència laboral del poeta i, sobretot, la reflexió sobre el funcionament de la fàbrica i les condicions de vida dels treballadors —en una fàbrica de filats, més treballadores que no pas treballadors— en un poble industrial relativament petit, forní la matèria primera d’un llibre que molt aviat dedicà a la fàbrica, tot i que no el publicà aleshores: La fàbrica-1959, un tema que reprendria a finals dels anys seixanta i que titulà, de nou, però sense any afegit, La fàbrica. En tots dos casos la realitat de partida és certament la fàbrica on Martí i Pol treballava, però, en passar a ser objecte literari, es convertí en la síntesi de totes les fàbriques —i empreses assimilables— d’una època històrica i d’un país molt determinats.

De fet, hi ha un conjunt d’obres de Martí i Pol, escrites entre 1956 i 1971, que conformen un panorama molt complet del món quotidià de la gent normal i corrent d’una població fonamentalment obrera, com era Roda de Ter en aquells anys, i aprofundeixen en el paper del poeta en aquell context. Realitats i sentiments, lluites i anhels, dificultats a vèncer, compromisos a prendre, en el clos familiar, en el del poble i en el de la política social…, tot el magma que defineix una societat concreta, troba la seva descripció i la seva anàlisi en els poemes de Martí i Pol d’aquells anys. Els llibres a què ens referim són El poble, La fàbrica-1959, He heretat l’esperança, Autobiografia i La fàbrica i, en prosa, Contes de la vila de R. i altres narracions. La millor comprensió de qualsevol d’aquests llibres es troba amb l’acompanyament de la lectura dels altres, i el seu conjunt s’inscriu en el corrent de la literatura conegut com a «realisme històric» o «realisme social», que es donà a Catalunya des de mitjan dècada dels cinquanta i al llarg dels anys seixanta del segle XX. Concretament, de La fàbrica, Martí i Pol n’ha dit que és «l’última expressió —i potser la més singular— d’un període durant el qual vaig cultivar, per convenciment i no pas per seguir més o menys de prop una determinada moda, aquella tendència poètica que hom ha convingut a anomenar realisme social.»[1] I, sobre el conjunt d’obres d’aquests anys, afegeix: «Si durant molt de temps vaig escriure d’una manera directa sobre temes relacionats amb el poble i la fàbrica, va ser simplement perquè jo sempre he viscut en un poble i perquè durant trenta anys vaig treballar en una fàbrica».[2] Val a dir que l’actitud de compromís social que tradueix l’obra de Martí i Pol d’aquells anys anava acompanyada d’una intensa activitat cívica i política, que el portà, d’una banda, a afiliar-se al PSUC (fins al 1982) i, de l’altra, a participar activament en moviments culturals diversos: com a membre de la inicial Nova Cançó, col.laborant en publicacions com Oriflama i Inquietud o, en un àmbit més local, en entitats de cine-fórum i similars.

El 1970 Martí i Pol contragué una malaltia neurològica crònica, de difícil pronòstic en aquell moment, que progressivament li anà minvant les capacitats de parla i de moviment, fins a deixar-lo reclòs en una cadira de rodes. Un canvi tan radical el portà a analitzar el nou estat fins a acceptar-lo, no pas resignadament, sinó fent-hi front amb tota la voluntat i força possibles, la qual cosa afectà, com és lògic, la seva producció poètica d’aquells anys, que dóna compte del procés íntim d’autoconeixement a què s’ha sotmès Martí i Pol. Estimada Marta i L’àmbit de tots els àmbits, de 1978 i 1980, representen el moment en què el poeta es considera de nou prou senyor d’ell mateix, malgrat la malaltia, com per a mirar el futur amb optimisme. Estimada Marta, d’altra banda, ha esdevingut un dels llibres més llegits de tota la història de la poesia catalana. L’obra posterior, cada cop més abocada a la reflexió sobre el propi jo del poeta i sobre el món, oscil.la entre la serenitat volguda i estimada, el desconcert sobre la realitat social i política, tant catalana com mundial, que tradueix l’home desencisat en relació amb les perspectives que se li havien obert amb la conquesta de la democràcia, i la percepció dels efectes de la vellesa, més accentuats a causa de la malaltia, que el porten, finalment, a una revisió crítica, però molt humana, de la seva trajectòria vital. Matisos que podem trobar en obres com Els bells camins (1987), Un hivern plàcid (1994), Llibre de les solituds (1997) o Haikús en temps de guerra (2002). A l’endemig, la mort de la primera esposa, Dolors Feixas, ocasionà un llibre de dol i record, impactant, però serè i vital, Llibre d’absències (1985).

Miquel Martí i Pol morí l’11 de novembre de 2003. La seva trajectòria humana i poètica havia despertat un interès poc comú entre molta i diversa gent, des de començaments dels anys setanta, que es concretà, no solament en els tiratges, del tot inusuals, dels seus llibres, sinó també en múltiples actes populars i institucionals de reconeixement de la seva obra, entre els quals, els premis més prestigiosos de la literatura catalana, com el Premi d’Honor de les Lletres Catalanes el 1991. La Generalitat de Catalunya li concedí la Creu de Sant Jordi el 1983 i la Medalla d’Or el 2000. El 1999 la Universitat Autònoma de Barcelona li conferí el Doctorat Honoris causa i rebé l’homenatge de totes les universitats catalanes. L’any abans, el Govern d’Andorra proposà Miquel Martí i Pol com a candidat al Premi Nobel de Literatura, candidatura que tingué l’aval del Parlament de Catalunya i de més de 400 ajuntaments catalans.





SOBRE «LA FÀBRICA»



Hi ha, doncs, dos llibres de Martí i Pol que comparteixen el títol; La fàbrica que edità el 1972 i reproduïm en el present volum, amb poemes redactats els dos anys anteriors, té un precedent en La fàbrica-1959; en aquesta darrera el poeta aplegà poemes datats entre 1958 i 1959, uns anys en què no li era fàcil de publicar, que havia guardat al calaix. Aquests poemes s’editaren per primera vegada el 1975 i 1976, incorporats a L’arrel i l’escorça i El llarg viatge, primers volums de l’obra poètica de Martí i Pol a Llibres del Mall. En aquella avinentesa, havent publicat ja el llibre de 1972, el poeta optà per afegir al títol primitiu la data «1959» que, segons diu, «és, poc més o menys, l’any en què s’hauria pogut publicar aquesta primera versió de La fàbrica».[3]

No podem passar per alt la similitud sintagmàtica dels títols de dos llibres que recullen poemes redactats entre 1956 i 1959: el segon, dedicat a «la fàbrica» i el primer, al «poble» (encara que El poble no es publiqués fins al 1966), una similitud que posa de manifest el caràcter de complementaris amb què els veia el poeta. Ja en l’«Inventari de poble», Martí i Pol consignava les «mil cinc-centes persones / repartides, força equitativament, / entre les sis fàbriques» que hi havia al poble, a les quals al.ludia diversament en una bona colla de poemes de El poble, al costat d’aquelles que tenien altres oficis i dedicacions, com els paletes o les mestresses de casa, un conjunt de gent treballadora que sublimava en la figura de «l’heroi» del poema homònim.





TRES POEMES INTRODUCTORIS



Els tres primers poemes de La fàbrica acompleixen una funció molt determinada. El primer, que rebla el títol del llibre, té un caràcter programàtic, ja que posa de manifest amb una claredat absoluta l’objectiu que es fixava Martí i Pol amb la construcció del llibre. El jo del poeta s’insereix en la història de la fàbrica per a reivindicar-ne els autèntics i «únics» herois, que no són pas «els qui ostentosament estampen / llur nom damunt la feina», els amos, sinó els treballadors, aquells «que mai no es solen esmentar en les cròniques», els quals el poeta treu de l’anonimat a què estan condemnats en perpetuar-ne els noms en els seus poemes. Amb ells és amb qui Martí i Pol contreu un compromís ètic, i alhora cívic, ja que, en tant que es veu a si mateix com un «dels seus», es proposa de salvar-los «del no-res en què viuen» a través de la poesia; és en les «seves esperances» on es reconeix, i és en les seves persones i en la seva vida quotidiana d’obrers on pren sentit la vida del poeta: «D’ells vull parlar, en parlar de la gent d’ara. / D’ells vull parlar. Sense ells, jo no existeixo». La poesia acompleix, doncs, una funció social: treure a la llum, amb voluntat de denúncia, les condicions de vida a la fàbrica, un ens impersonal, «la trista baluerna» que «ronca poderosa», aquell espai amb «vidres glaçats, portes barrades / i el gran brogit» i amb la marca temporal de la sirena que, «com una tribanella, […] barrina, ahir i avui, cervell i orelles / quatre cops cada dia». Però l’actitud del poeta no es limita a una denúncia social, genèrica; el seu interès primari, aquell del qual parteix la denúncia, és per a les persones, els seus «herois»; és per ells que es justifica l’«esforç per sobreviure» del poeta i, encara més, els seus mots, els seus poemes. Un esforç qualificat amb tres adjectius precisos, que defineixen la voluntat de l’acció i de la paraula de Martí i Pol en aquells moments: «fecund i reptador i, alhora, tendre». Jordi Sarsanedas ja definia aquest llibre com «una commedia de la condició obrera. Denunciatòria i sovint sarcàstica», i afirmava que havia estat «escrit amb còlera i tendresa».[4]

El segon poema, «La creació», pot ser llegit com un poema iniciàtic: sota l’estructura del relat bíblic de la creació del món, el poeta recrea l’acomodament de l’home al sistema que representa la fàbrica, des de la innocència del primer dia de l’aprenent, quan es troba atordit per «la fressa / terrible de les màquines» i es mira l’entorn encara «sense fel ni sospita», fins a trobar-s’hi com si hagués «nascut entre les màquines» i a veure’s capaç de «renegar sense temença». A l’endemig, l’aprenentatge de la vida l’haurà dut a la iniciació sexual i també a fer-se càrrec de «la profunda / raó de viure dels qui sempre creixen / vençuts i solitaris», és a dir, de la condició d’obrer que defineix una classe social. Si hi ha un bri d’ironia en la referència al cobrament de la setmanada, queda prou contrastat amb dos recursos: d’una banda, el to reptador dels mots que segueixen l’acte de cobrar, el sisè dia, i, de l’altra, el contrapunt temporal i espacial —«a fora» de la fàbrica, «en plegar»— amb què el poeta tanca la relació de cada un dels cinc primers dies, ara amb un to volgudament líric.

El tercer poema, «A la manera de J.V. Foix», més enllà del que suposa d’homenatge al poeta sarrianenc, de qui manlleva més que una certa forma de romanç, reprèn el jo del poeta del primer poema i el situa, en la plena condició de poeta, en el context de la fàbrica i del que ella suposa en la vida d’un treballador. Hi reconstrueix la percepció que té del pas d’un dia qualsevol de la pròpia vida i el judici de la realitat que l’envolta, entre l’«empresonament» durant vuit hores a la fàbrica i el retorn a casa, on, havent sopat, «esmola el llapis» i assaja de recrear amb paraules i versos una vida que s’emmarca, del matí al vespre i del vespre al matí, «a trenc de mots». I encara amb una consideració que no podem obviar: el poeta, quan es reclou en l’exercici de la poesia —que no és només en el moment d’escriure—, està «ben sol». Perquè aquesta solitud, del poeta amb ell mateix, amb el seu altre jo, com dirà en llibres posteriors, amb la seva visió del món i amb el «do de la paraula», com titula un poema de La fàbrica-1959, no és només una situació necessària per a escriure, sinó la condició essencial del poeta. La qual cosa no contradiu, sinó tot el contrari, que, en escriure els poemes, ho faci «amb els sentits i la sensibilitat a flor d’una pell crispada i vehement».[5]

La resta de poemes del llibre poden llegir-se sota les coordenades que assenyalen aquests tres primers. En efecte, «Homenatge a Miquel Bauçà» i «Avís» descriuen i evoquen la realitat física, social, empresarial i anímica de la fàbrica i la seva gent, i entre ells el poeta emmarca la vida que s’hi desenvolupa, una vida caracteritzada pel to fred i metòdic de l’inventari de realitats que és l’«Homenatge…» i l’asèpsia, carregada de sarcasme (com en el poema «De semàntica»), de la nota impositiva de la direcció de l’empresa a «Avís». Sarcasme i ironia com a actituds vitals i com a recursos literaris, però també el contrapunt, el contrast colpidor, com a l’últim vers de l’«Homenatge a Miquel Bauçà». De fet, un element clau de la descripció de la fàbrica, molt eficaç, com hem vist, en «La creació», ja es fonamenta en un contrast, el dels espais: l’interior de la fàbrica i l’exterior, configurat per un gran pati vora el riu, amb «marronyers i pollancs» on nia «l’ocellada» («La fàbrica»); contrast corroborat amb poemes com «El progrés, diuen» o «Ni pel cantó de llevant», en què ni el perfum dels tells ni les flors del pati no poden penetrar ni assuaujar l’ambient de l’interior, en una imatge que evoca la privació del sentit de dignitat de les persones dels treballadors.





EL POETA I ELS SEUS HEROIS



Ja des del primer poema s’estableix una distància personal i social clara entre els «herois» de l’epopeia obrera que és La fàbrica —i el conjunt de llibres que li fan costat— i «els altres», diguem-ne els amos i la classe social que representen. Martí i Pol, que ha assumit activament la seva pertinença a la classe obrera, ho potencia en un poema com «Les paraules» i en parteix per a fomentar la consciència social de la seva gent i plantejar-los la necessitat de la lluita pel seu alliberament; és el que trobem en poemes com «Mot d’ordre», «Ara, Miquel» o «La sirena».

La descripció de la vida de la gent treballadora supera el marc estricte de la fàbrica en un poema com «Nocturn» i, en certa manera, a «Com que ara ve el bon temps», en tant que en un poble com Roda de Ter i en aquells anys la conjunció entre poble i fàbrica (o fàbriques) era total, ja que es comportaven com a magnituds interdependents, més que complementàries, de tal manera que els fets succeïts en una afectaven directament l’altra, fossin del tipus que fossin, des dels familiars als polítics. La proximitat i la immediatesa amb què Martí i Pol planteja les reflexions crítiques sobre el funcionament d’aquella societat és justament un dels elements que dóna força, versemblança i, al capdavall, eficàcia poètica a la seva obra.

Un dels trets més destacats d’aquest llibre és la conjunció que es dóna en bona part dels poemes entre la denúncia de les condicions dels treballadors i la tendresa —l’idil.li, fins i tot— amb què hi són evocats. És el que ha quedat fixat sobretot en un poema com «L’Elionor», però que es complementa amb tots els matisos en «Ara Miquel», «La Rita Mirambell», «Joan», «In memoriam» o «Agustí, gran sapastre». El recurs a la designació de persones concretes, majoritàriament reals, ja sigui per via descriptiva o per apel.lació directa, té un antecedent preparatori a La fàbrica-1959, en poemes com «Balada» —on «la noia rossa que treballa als aspis» ja era la prefiguració de l’Elionor—, «In memoriam» o «La gent», i no fa sinó elevar a la categoria d’«herois» aquestes persones i totes aquelles que en elles se senten representades, tota una classe social. El tracte que els dóna Martí i Pol és el del company solidari, fins i tot íntim, a voltes; capaç de posar-se en la pell de l’altre quan es jubila, com en Joan, o potser ha perdut la feina («La sirena»), o quan fa alguna pretesa bestiesa que li pot costar el lloc de treball, com la Rita Mirambell, o simplement, com l’Agustí, que, potser incapaç ja de fer la feina de jove, ha d’assumir la d’un encarregat bonhomiós. L’acceptació de la persona per ella mateixa —i per la seva història, com en el cas de la Soledat González—, així com la consideració dels petits fets i gestos de cada dia, carregats de detalls simples, però alhora significatius, que només cobren tot el sentit als ulls de qui els observa amb amor, són, sens dubte, uns dels valors poètics més eficaços del llibre, per emotius i perquè respiren veritat. Poques vegades una aparent fredor i ironia haurà commogut tant com en «La Rita Mirambell». O la recepta metafòrica de com ha de passar el temps en Joan, enfrontat a la vellesa de l’obrer. O la veritat del sentiment que desprèn «In memoriam». Però el poeta no es queda en l’expressió de l’afecte per la seva gent; el seu compromís el porta a la incitació, a la sensibilització social i política dels companys de feina; és el cas d’«Ara, Miquel», per exemple. I tot perquè algun dia es pugui trencar la cadena del destí que algú —els «altres» i els poderosos— ha imposat a l’«estirp» dels treballadors —«La nostra estirp és de titans», diu en un poema de La fàbrica-1959—, que és el que amargament es desprèn de «L’Elionor». A propòsit d’aquest poema, Martí i Pol recorda que ell mateix, com hem dit, «tenia gairebé exactament catorze anys i tres mesos» quan entrà a treballar a la Blava, i afegeix: «Força temps després, notablement desenganyat d’una banda, i profundament conscienciat de l’altra, vaig escriure un poema que ha tingut un eco popular ben considerable. Es titula «L’Elionor», i els primers versos fan: «L’Elionor tenia / catorze anys i tres hores / quan va posar-se a treballar. / Aquestes coses queden / enregistrades a la sang per sempre…».[6]





UN ESTIL I UNA FORMA PER A UNA POESIA REALISTA



Des d’una perspectiva formal, cal convenir que el to dominant en els poemes de La fàbrica és el narratiu, que se sustenta en el relat, amb elements descriptius quan cal, de fets i vivències protagonitzats bàsicament pels treballadors de la fàbrica, amb el poeta inclòs entre ells. D’altra banda, la narrativitat és una característica força comuna en la poesia de caràcter social dels anys a què ens hem referit més amunt, i la trobem, per exemple, en poemes de Gabriel Ferrater, Pere Quart o Vicent Andrés Estellés, per citar els casos més emblemàtics. La narrativitat, en aquest llibre, comporta, en certs moments, una mínima visió històrica, ja des del primer poema, pel fet, també, que Martí i Pol té interès a posar de manifest l’evolució de les relacions personals en el món laboral des d’uns temps més amables als actuals, en què una certa massificació i sobretot els avenços tecnològics han anat difuminant aquelles relacions més pròximes i han tendit a accentuar l’anonimat dels treballadors dins l’estructura amorfa de l’empresa. Alguns recursos, com el de l’inventari —que prescindeix dels verbs, és a dir, de l’acció, i només té en compte la realitat tangible—, l’enumeració de frases seques i taxatives, sense floritures («Les paraules» i, en part, «Epifania» i «Comptes clars») o el to administratiu i coactiu del darrer poema no fan sinó accentuar l’efecte volgut per la narrativitat, amb l’afegit, com ja s’ha dit, d’una ironia, més amarga que altra cosa.

En aquest punt, convé tenir present que La fàbrica no és només la descripció freda d’una realitat física i social; és molt més, com es posa de manifest en el primer poema. I ho és perquè el poeta aplica sobre aquesta realitat un mètode d’anàlisi que pretén esbrinar les causes dels fets i, en general, de la circumstància històrica que s’hi reflecteix. Anys a venir, Martí i Pol manifestarà diverses vegades que res no té sentit si no és per sotmetre-ho a un procés de reflexió que porti l’individu al coneixement del món, de les raons dels fets quotidians i dels que afecten la humanitat sencera, una reflexió que ha de comportar, en paral.lel, el coneixement d’un mateix. Sense que el poeta ho hagués fet explícit en aquells moments, tots els poemes de La fàbrica pretenen aportar elements per a aquesta reflexió. I l’eficàcia de la poesia es mesura, entre altres coses, per la seva capacitat d’incitar el lector en aquest sentit, de donar-li elements per a la seva via de coneixement del món i d’ell mateix.

La varietat mètrica que presenten els poemes de La fàbrica té la seva raó en la necessitat d’ajustar-se a l’objectiu pretès i posat en relleu al primer poema. El vers blanc i el vers lliure, amb combinació de metres diferents, i l’absència d’estructures estròfiques fixades, deixen lliure el poeta en l’exposició de la seva visió de les coses, sense constrènyer-lo en mesures preestablertes ni sotmetre’l a la rima. Això no implica, però, descurança en l’ofici del poeta, sinó que respon a la voluntat de facilitar una comunicació immediata amb el lector sense menystenir el que hi ha a la base de tota forma poètica: el ritme. Si, posem per cas, es llegeix amb atenció el primer poema, narratiu, hi notarem una clara modulació, que salva, per exemple, els encavalcaments, amb una tendència gairebé natural al decasíl.lab, no només perfectament escandit sinó, en moments determinats, rodó, categòric; d’altra banda, l’enumeració de persones, en versos sovint partits per una mena de cesura, produeix un efecte formal d’eficàcia evident. L’excepció a una tal llibertat mètrica, la trobaríem en els dos romanços —«A la manera de J.V. Foix» i «Com que ara ve el bon temps»—, una forma, d’altra banda, ben poc constrenyedora, amb la particularitat que aporten un aire, sobretot el segon, gairebé de cançó, d’un to lleument popular, que recorda el «Romanço» de El poble, i, sense contradir res de la resta del llibre, ajuda a modular-ne, formalment, el conjunt.

Pel que fa a la llengua, hi és emprada amb tota cura i s’hi fa evident la precisió en el lèxic, que incorpora, en un corrent continu sense brusquedats ni violentant el que entenem per llenguatge poètic, la terminologia genuïna del món fabril, més concretament del tèxtil, o del marc real d’un poble industrial dels anys seixanta, fins i tot amb les expressions que la gent del poble s’ha fet seves, a voltes recorrent, no cal dir que sense saber-ho, a recursos retòrics: «Agustí, gran sapastre» és un bon exemple d’aquesta mena de llenguatge. I, encara, un poema com «Ara, Miquel» demostra com el recurs al símil i a la metàfora en determinats moments no fa sinó alimentar un llenguatge que es veia forçat als sobreentesos de la clandestinitat.





A TALL DE CONCLUSIÓ



Amb La fàbrica Miquel Martí i Pol cloïa una època en la seva producció, la de la poesia social, al mateix temps que la malaltia l’obligava a emprendre una via poètica nova. Amb tot, mai no abandonà la consciència de pertànyer a una classe social a la qual ell havia donat veu. Al llibre següent, Vint-i-set poemes en tres temps, ja marcat pels efectes de la malaltia, encara hi trobarem poemes que reblen el sentit dels de La fàbrica i d’altres d’anteriors; llegiu, sinó, els que comencen amb aquests versos: «Això ja ens ve d’antic, del rebesavi…» o «¿Es pot dir amb foc encara el nom d’aquest país…».

Miquel Martí i Pol va parlar d’un poble i d’una fàbrica que eren els seus, i en parlà amb detall i precisió perquè eren el poble i la fàbrica que ell coneixia. Això no obstant, o millor, justament per això, avui aquell poble i aquella fàbrica han assolit una dimensió universal, i els lectors han obviat la referència local perquè han llegit aquells poemes des d’una perspectiva que, d’una banda, els era pròxima i, de l’altra, permetia d’ampliar-la i aplicar-la més enllà de límits o fronteres.



PERE FARRÉS

Universitat de Barcelona, juny de 2005





LA FÀBRICA




(1970-1971)





LA FÀBRICA





L’any mil nou-cents vint-i-cinc jo encara



no havia nascut. Això vol dir



que, segons com es miri, molts dels fets



que van passar aleshores no m’afecten



5

o m’afecten a penes. Renuncio,



doncs, a narrar pel menut les foteses



que m’han contat després. Ara m’importa



deixar dit que aquell any s’inaugurà la fàbrica.



Això i, també, rememorar persones



10

que mai no es solen esmentar en les cròniques.



L’any vint-i-cinc la fàbrica no era



tan gran com ara. Això no obstant, anava



en camí de tornar-se aquest gran ventre



que ha esdevingut, un ventre que es regula



15

mitjançant subtilíssimes marees,



perfectament indiferent, amorf,



trepidant i sorrut: agressiu, diuen



—i aquest mot, segons sembla, és un elogi.



Potser aleshores, per alguna escletxa,



20

s’hi filtraven microbis de tendresa



i la gent de pell aspra se sentia



estranyament amorosida i feble,



capaç i tot d’estúpids sacrificis.



Aquella gent vull evocar, els qui viuen



25

encara, afeixuguits pels anys, estòlids,



i els altres, els qui han mort a plena ruta



d’aquests quaranta anys llargs. Ells i no els altres



—els qui ostentosament estampen



llur nom damunt la feina—



30

són els únics herois d’aquesta història.



Tants n’he tractats que els noms se m’acumulen



i el record pren diverses fesomies,



gestos diversos, veus també diverses.



La Maria Carné, que morirà soltera,



35

l’Isidre Feixas, en Cinto Filosa,



la Joana Martínez, que esbaldia



comunes i racons i s’arrugava



a poc a poc, com s’arruguen les fulles,



en Pep Salou, l’Agustí Vilanova,



40

la Carmeta Escalé, que ara es retira



i a vuit anys mal complerts ja treballava,



i tants i tants, vivents o no, que formen



un cos inert i pàl·lid a hores d’ara.



¿Què els pot salvar del no-res en què viuen



45

si no és la veu d’algú dels seus que en parli?



Al seu entorn la trista baluerna



ha anat creixent i ronca poderosa.



Com una tribanella, la sirena



barrina, ahir i avui, cervell i orelles



50

quatre cops cada dia i esvalota



l’ocellada que nia entre les branques



dels marronyers i dels pollancs. No és fàcil



fer sortir de l’oblit els qui van viure



amb un destí d’oblit per tota paga,



55

els qui van enronquir-se i esllomar-se



formiguejant desficiosos entre



boscos hostils de ferros i corretges,



enmig del gran soroll i, tanmateix, la gesta



d’ells, i no pas dels altres, configura



60

aquest sòlid passat de sang calenta



que em manté en un estat constant d’alerta



contra la defallença o la cobdícia.



Des del meu temps els penso i els evoco.



Presents o absents, és en llurs esperances



65

que em reconec. La fàbrica perdura;



no ha mudat gens en quaranta anys, o a penes;



per això aquest esforç per sobreviure,



cansat si es vol, però content hi ha dies,



entre vidres glaçats, portes barrades



70

i el gran brogit, el gran brogit que, a estones,



em fa perbocar mots, a ells el dedico,



en ells el sento i per ells vull que sigui



fecund i reptador i, alhora, tendre.



Cal que, des d’ara, llurs noms senyoregin



75

les feixugues parets. Fem-ne bandera



contra el gran enemic. Per onsevulla



que giri els ulls llurs ombres m’acompanyen.



D’ells vull parlar, en parlar de la gent d’ara.



D’ells vull parlar. Sense ells, jo no existeixo.





LA CREACIÓ





1





El primer dia ens atordí la fressa



terrible de les màquines. Lluitàvem



per entendre el que ens deien i, al migdia,



quan vam sortir al carrer,



5

vam retrobar la quietud perduda.



Era a l’estiu i feia poc que havíem



complert els catorze anys. Llavors encara



érem novells, sense fel ni sospita.





2





El segon dia vam aprendre el ritme



10

solemne de la feina. Se’ns liquava,



a poc a poc, tot l’enyor i ja ens servíem



de les mans per comprendre.



A fora queia



la pluja lentament, com en un somni.



15

Ens ho van dir en plegar i ens en vam riure.





3





El tercer dia vam comprendre moltes



paraules mig sabudes. La profunda



raó de viure dels qui sempre creixen



vençuts i solitaris, i la nosa



20

massissa i obsessiva dels preceptes.



Era a l’hivern i el gris opac dels vidres



traspuava tristesa.





4





El dia quart vam estimar una noia,



darrera un magatzem, amb la presència



25

llunyana i esmortida de les màquines



per música de fons.



Feia un vent càlid i ella era tan dolça



i acollidora com una ombra. Al vespre



semblava que tinguéssim les mans plenes



30

de sorra o bé d’ortigues.





5





El cinquè dia ja era com si haguéssim



nascut entre les màquines. Teníem



les mans tan dures com qui més i alçàvem



la veu per renegar sense temença.



35

Feia sol al carrer i el petitíssim



bocí de cel que es veia a les finestres



era absurd i llunyà com un miratge.





6





El sisè dia vam cobrar. Nosaltres



som gent plena de seny, que no confia



40

que el món pugui salvar-se amb un miracle.



Descreguts i solemnes fem les coses



amb un aire tan bròfec que no sembla



que lluitem tenaçment perquè tot sigui



més clar i entenedor. Hi ha gent que ens mira



45

com sol mirar-se els folls. Després s’ajupen



a besar els peus d’aquells que els apallissen.





7





El setè dia era diumenge i vàrem



reposar com Déu mana.



De tot això, pel juny, si no em descompto,



50

farà ja mil-nou-cents-i-vint-i-quatre



llarguíssims anys.



No res: una fotesa!





A LA MANERA DE J. V. FOIX





A trenc de mots m’adormo,



em llevo a trenc de mots.



Vuit hores m’empresonen,



l’escarceller és sord.



5

La fosca em fossilitza:



obriu els finestrons!



Algú escriu paraulotes



al llarg dels corredors.



S’apropen temps difícils,



10

ho ha dit el director.



Les dones s’esparveren,



ningú no atia el foc.



Jo només brando llibres,



ells branden un garrot;



15

el món serà dels dòcils;



no pot manar tothom.



S’enlloten les paraules,



tot és fangueig i por;



a cada cantonada,



20

profetes i burots.



La gent s’enfila al carro



de mort del vencedor.



Que pols que s’amuntega



pels múltiples racons!



25

No bufen vents de pluja;



si almenys la salabror



clivellés l’aire tebi



i aquest regust tan dolç…



Però els tractats ho diuen



30

—què crema més que el foc?—:



amb quatre camallades



pots travessar mig món;



encalça meravelles,



tots els camins són bons;



35

no et quedis cap diumenge



a casa, vora el foc,



i crema tots els llibres



quan siguis lluny i sol.



Travesso, solitari,



40

places i carrerons;



la gent em mig saluda



amb aire recelós.



A casa ja m’esperen;



menjo de pressa i poc.



45

Així que esmolo el llapis



ja torno a ser ben sol.



A trenc de mots em llevo,



m’adormo a trenc de mots.





HOMENATGE A MIQUEL BAUÇÀ





La sirena grossa i el rellotge elèctric de la porteria.



Els dos tells del passeig i els bancs de fusta



del bosquet de marronyers.



La porta principal i les portes secundàries.



5

La sirena petita i els rellotges elèctrics de les quadres.



Els motors i les corretges.



Les màquines, el fil, els fluorescents.



La prima, els incentius, els uniformes.



El director i els encarregats.



10

Els horaris i les festes intersetmanals.



El soroll i els vidres glaçats de les finestres.



L’alienació, la solitud, l’esgotament…





L’ELIONOR





L’Elionor tenia



catorze anys i tres hores



quan va posar-se a treballar.



Aquestes coses queden



5

enregistrades a la sang per sempre.



Duia trenes encara



i deia: «sí, senyor» i «bones tardes».



La gent se l’estimava,



l’Elionor, tan tendra,



10

i ella cantava mentre



feia córrer l’escombra.



Els anys, però, a dins la fàbrica



es dilueixen en l’opaca



grisor de les finestres,



15

i al cap de poc l’Elionor no hauria



pas sabut dir d’on li venien



les ganes de plorar



ni aquella irreprimible



sensació de solitud.



20

Les dones deien que el que li passava



era que es feia gran i que aquells mals



es curaven casant-se i tenint criatures.



L’Elionor, d’acord amb la molt sàvia



predicció de les dones,



25

va créixer, es va casar i va tenir fills.



El gran, que era una noia,



feia tot just tres hores



que havia complert els catorze anys



quan va posar-se a treballar.



30

Encara duia trenes



i deia: «sí, senyor» i «bones tardes».





LES PARAULES





Les paraules no sempre volen dir el mateix.





La distància d’un lloc a un altre lloc és variable.





Tu i jo no podem seure a la mateixa cadira.





I ara, de genolls en terra,



5

que tothom demani perdó.





Només l’ordre garanteix la justícia.





La moral és la salvaguarda de la llibertat.





Tu i jo —no te n’adones?—



no podem seure a la mateixa cadira.





NOCTURN





A l’angle del carrer de París i l’avinguda de Roma,



al bar «l’Estrella», les vigílies de festa



s’encén un rètol lluminós que anuncia



una beguda d’origen nord-americà.



5

El barri és nou i trist,



amb cases magres, desiguals, i un aire espès,



amb tuf de cuina pobra.



Als carrers sense asfalt s’hi formen tolls



i la llum hi escasseja.



10

Molts diumenges al vespre



l’amo del bar «l’Estrella» encén altra vegada



el rètol lluminós i s’embriaga.



La proclama, agressiva, crema tota la nit.



Les dones que treballen



15

al primer torn i que es lleven de fosc



agraeixen el gest



amb un somriure de complicitat



carregat de tendresa.





COM QUE ARA VE EL BON TEMPS





Com que ara ve el bon temps,



amb set pedretes blanques



farem set menjadors



a la vora de l’aigua.



5

A l’hora d’esmorzar



hi pararem la taula;



fulles de marronyer



ens faran de tovalles.



Dilluns mengem arròs,



10

dimarts, truita amb patates,



dimecres i dijous,



cigrons amb botifarra,



i pa amb tomàquet el



divendres i el dissabte.



15

Si surt un aprenent,



li llevarem les calces



i amb un espardenyot



li estovarem les anques.



Quan passi el director



20

posarem cares llargues,



direm «bon dia» a cor



i ens taparem les cames;



set diables ocults



faran grans riallades.



25

En ser tres quarts de nou



despararem la taula



i mentre soni el corn



fugirem de la clasta.



Amb menys de quatre salts



30

ja serem a la plaça;



un quart per esmorzar



i un quart per fer gatzara.



Dos minuts per les nou



tornarem a la tasca.



35

Passant pel safareig



ens rentarem la cara,



engegarem un crit



que esparveri les dames



i saltarem el gual



40

com qui se’n va en batalla.





Com que ara ve el bon temps,



amb set pedretes blanques



farem set menjadors



a la vora de l’aigua.





MOT D’ORDRE





Amb el fil entortolligat en una bitlla



es podrien lligar de mans i peus



mitja dotzena d’explotadors.





Però el fil és molt prim



5

i només subjecta,



subtilment i eficaçment,



els explotats.





Cal anar amb peus de plom.





Un conjunt de fils



10

ben trenat



és una corda.





ARA, MIQUEL





Ara, Miquel,



torna a ser el temps



del fil gruixut i les paraules dures.



Escasseja el diner



5

i ja és sabut que els poderosos



—planye’ls, Miquel!—



només poden permetre’s



certes efusions sentimentals



amb la butxaca plena.



10

A coll-i-be dels pobres



alternen xurriaca i caramel



segons el vent que bufa,



però no descavalquen mai.



Miquel, recorda-ho:



15

únicament pegant sacsades



tots plegats



ens els traurem de sobre.



Les canyes



només es tornen llances



20

si hom les empunya amb esperit de lluita.



Miquel, aquest llevant



fa molt de temps que dura,



i el terra és xop



i se’ns podreix la sola



25

de les sabates.



¿No trobes que ja és hora



de treure els peus del fang



i espolsar-se el clatell



i fer bugada?





NI PEL CANTÓ DE LLEVANT





Ni pel cantó de llevant



ni pel cantó de ponent



ja no penetra l’aroma del capvespre,



ara que els tells deuen exhalar



5

un perfum torbador



i les flors es marceixen discretament



a la vora de l’aigua.



No hi ha fissures perquè ens hem venut



prèviament la llibertat



10

per sobreviure,



i de res no serveix



xipollejar pels aiguamolls



o estovar-se la veu al bany maria.





Més val escriure-ho clarament



15

a totes les parets



i repintar-ho sovint



si la pluja ho esborra.





LA RITA MIRAMBELL





La Rita Mirambell



—trenta-set anys,



casada,



metxera al torn de nit,



5

amb el marit paleta



i tres nenes de deu,



set i cinc anys.



La Rita, dic,



que de dies fa feines



10

al col·legi de monges



a canvi d’un descompte



en el preu dels rebuts



i a casa seva cuina,



renta i endreça.



15

La Rita, repeteixo,



ara s’entén a plena fàbrica



—ho sap tothom menys el marit—



amb un casat que treballa al batan;



i foraster, per postres!





20

I és el que diu la gent:



la feina se’n fotran



si el director se n’assabenta.





Quin poc catús,



redéu!,



25

els pobres.





DE SEMÀNTICA





Tot darrerament



a la fàbrica



han millorat molt



les relacions humanes.



5

Ara mateix, per exemple,



de treure la prima setmanal



a una treballadora



per un barreig de fil,



posem per cas,



10

o algun acte menor d’indisciplina,



ja no se’n diu imposar una sanció;



se’n diu



estimular el sentit



de la responsabilitat.





EPIFANIA





El rei blanc



porta una barba de cotó.





El rei negre



porta una barba de carbó.





5

El rei ros



no porta barba.



Hi ha gent maliciosa que assegura



que és una noia.





Han arribat pel cantó del batan



10

amb l’uniforme empolsinat de borra



i ara es passegen dignament,



muntats en dòcils carretons mecànics.





Reparteixen



caps de color,



15

bitllots



i metxa:



matèria prima pel negoci.





Van a la seva perquè el temps, des d’ara,



també compta per a ells.



20

Els moderns sistemes de treball



no respecten els mites.





Tanmateix les dones encara surten



al cap de la màquina



i comenten la rara pervivència



25

del misteri.





Això sí: no hi ha estrella.





COMPTES CLARS





Jo el que puc dir és que dos i dos són quatre



i que, del meu record,



el sol sempre ha sortit pel cantó de llevant.





Quaranta-dos anys no són pas quatre dies



5

i una dona i dos fills



són una dona i dos fills.





Doncs bé, que algú m’expliqui,



entenedorament,



els beneficis que em reporten



10

els incentius i les hores extres



i em moriré tranquil.



Paraula d’home.





JOAN





Joan, ja no podreu fermar més el cavall



als marronyers del pati



ni tornareu a menjar sopes oloroses



per esmorzar,



5

a la fresca del soterrani.



Enyoradís com sou,



de ben poc us valdrà



cloure tossudament els ulls



o entaforar-vos borra a les orelles.



10

Els primers temps són durs:



rosega el corc de la tendresa



i el cap fa un so opac, com una carabassa.



Joan, llesqueu el temps amb cura,



amaniu-lo poquet,



15

rosegueu-ne les crostes



amb seny i paciència



i ompliu-vos les butxaques de palets,



que el vent no us arrabassi.



Tot és no-res, Joan, ja ho diu la dita.



20

No us detureu davant de cap mirall,



tanqueu bé les finestres i les portes;



i si encara us lleveu algun matí



amb els muscles suats,



fregueu-vos les aixelles amb colònia.



25

Tot és no-res, i ells pla que se’n refoten!





EL PROGRÉS, DIUEN





Anys endarrera se solien penjar



estampes de la Mare de Déu



i flors de paper



a les columnes.



5

Eren uns temps en què cap dona



no tenia cura de més d’una contínua



i a cada secció hi havia un grup d’ajudantes



joves i sorolloses.



A poc a poc han desaparegut



10

les estampes, les flors, les ajudantes



i cada dona porta



quatre contínues, com a mínim.



Ara, al lloc on hi havia les estampes



hi sol haver un termòmetre



15

i cada dia augmenta



l’enveja i el recel entre la gent.





No serviria de res



tornar a penjar les flors



ni és d’esperar que es repeteixi



20

la presència de les noies.





El progrés, diuen, és irreversible.





LA SIRENA





Tenim el cabàs penjat darrera la porta



i a les mans el solc que hi va deixar l’eina.



Però els matins s’allarguen



i del llit estant, amb els ulls oberts,



5

sentim com toca la sirena.





Si comptem amb els dits ens sobra temps;



si comptem amb diners ens manca feina.



Però encara hem de viure



i del llit estant, amb els ulls oberts,



10

sentim com toca la sirena.





No és pas culpa vostra, ens diu sovint la gent,



aquests temps són durs i tot escasseja.



Però els anys no s’aturen



i del llit estant, amb els ulls oberts,



15

sentim com toca la sirena.





Vindran altres temps si ho volem tots plegats;



mai no ens han fet por l’esforç ni la feina,



i tant se val si ja hem mort quan ningú



del llit estant, amb els ulls oberts,



20

senti com toca la sirena.





IN MEMORIAM





Com que no sempre el poema s’organitza



entorn d’una subtil regolfada de conceptes,



ara puc dir que avui hem enterrat



la Soledat González,



5

que feia disset anys que netejava



les comunes de la fàbrica



i un any escàs que s’havia jubilat



perquè les cames ja no la servaven.





De res no servirà que li dediqui aquest poema;



10

i si dic que cantava mentre feia la feina



no faig sinó narrar



fets sense cap importància.





La Soledat González mai no havia



oblidat el seu poble, a Extremadura,



15

i deia que les glans que durant anys



havia compartit amb els porcs que guardava



eren de bon menjar i alimentoses.





Avui seria fàcil estibar meravelles.



La Soledat, l’havien



20

foragitada del seu poble



en acabar la guerra.





Tot el que es perd es perd per sempre:



vosaltres, jo, la Soledat González…





AGUSTÍ, GRAN SAPASTRE





Agustí, gran sapastre, alceu el vol



que ja està a punt de tocar la petita.



Apa! endreceu cabàs i ulleres



i calceu-vos les vambes.



5

L’home del sac deu esmorzar a la cuina



de casa seva, amb els nens i la dona,



i al moment menys pensat pot aparèixer.



Ja sabeu el que us toca:



quatre horetes i escaig de corredor;



10

alguna feina escadussera



—canviar el 6, posar anelles al 12—



i, més que res, vetllar les noies,



sobretot la del 7, que és joveneta



i quan s’ajup sol ensenyar les bragues.



15

Qui pogués ésser vós! Au, via fora!



Cal que doneu exemple:



enduriu els morrets, per això us paguen;



pàmpols tancats i res d’obrir finestres,



que si bufen mals vents la gent no sirga



20

i el pobre amo en pateix. Som-hi, gran home!



Fesol sense un bon aspre no s’enfila.



No mireu endarrera; que s’espucin!



Bé us heu d’espuçar vós.



Sentiu? Ja toquen.





AVÍS





Tots els treballadors,



tant els de les sales de la planta baixa



com els de les sales del primer pis,



entraran i sortiran de la fàbrica



5

per la porta principal.



La porta principal



és la porta d’entrada i de sortida



dels treballadors.



Les portes secundàries



10

serveixen finalitats discrecionals



durant la jornada de treball,



però no han d’ésser utilitzades



per entrar o sortir de la fàbrica



al començament



15

o a l’acabament dels torns.



De dilluns endavant



tots els treballadors,



en entrar,



recolliran la fitxa que porti el seu nom



20

del dipòsit corresponent a la seva secció,



la perforaran amb el rellotge-control,



tal com ha estat abundosament ensenyat,



i la tornaran al seu lloc.



Tant les fitxes com el rellotge



25

són al peu de l’escala que hi ha



darrera la porta principal.





PROPOSTES DE TREBALL

i

COMENTARIS DE TEXT





Propostes de treball





1. Fes un llistat amb els noms de les màquines, utensilis i matèria primera que apareixen en els poemes del llibre i, amb l’ajut d’enciclopèdies i diccionaris especialitzats, i del que et puguin dir persones que coneguin el món de les fàbriques tèxtils, especialment dels anys seixanta del segle XX, redacta un text sobre el procés de producció en una fàbrica d’aquesta mena. Comprova, així, la fidelitat de Martí i Pol en la descripció de la feina que s’hi feia.



2. Identifica els tipus de feina que tenien assignades les diverses persones (amb noms o anònimes) que apareixen al llibre, i redacta un text sobre les relacions que es deurien establir entre aquestes persones a la fàbrica. Situa, també, la feina de Martí i Pol: la d’escrivent.



3. Intenta descriure una fàbrica tèxtil com la que dóna peu al llibre de Martí i Pol, de manera que en la teva redacció hi apareguin tots els elements (no només maquinària) que el poeta destaca com a condicionants de la vida de la gent que hi treballava. Et seria útil poder visitar alguna fàbrica tèxtil o un museu industrial.



4. Analitza amb detall els elements del primer poema del llibre que permeten veure’l com a programàtic, és a dir, que posen de manifest el paper que s’assigna Martí i Pol en posar-se a escriure el llibre, les motivacions que el porten a escriure’l. Relaciona la teva reflexió amb les característiques del realisme històric o social.



5. Analitza l’estructura i els recursos formals i retòrics del primer poema del llibre, i explica’n l’eficàcia en relació amb l’objectiu que pretén el poeta, sense perdre de vista que es tracta d’un poema i, doncs, que la funció del llenguatge i dels recursos poètics hi és significativa.



6. Analitza l’estructura de «La creació»; explica el significat bíblic d’aquesta estructura i el sentit que, segons tu, té el fet d’aplicar-la en aquest poema. Analitza els recursos lingüístics i poètics. Tingues en compte el subjecte plural del poema. Interpreta de manera específica els dos darrers fragments.



7. Analitza l’estructura sintàctica i la construcció poètica del poema «Homenatge a Miquel Bauçà». Reflexiona sobre l’ordenació que el poeta dóna als diversos elements que conformen aquesta mena d’inventari.



8. Busca aquells mots o expressions dels poemes en què es pugui fonamentar, d’una banda, el caràcter de duresa del treball a la fàbrica i, de l’altra, la posició de denúncia de les condicions laborals que hi pren Martí i Pol.



9. Analitza els elements de doble significat, de sentit figurat, dels poemes «Mot d’ordre» i «Ara, Miquel» i explica, en conseqüència, el sentit que creguis que tenen aquests poemes.



10. Assaja una interpretació del poema «Epifania», fent explícit el sentit que dónes als diversos elements que hi juguen a manera d’imatges.



11. Busca aquells mots i expressions dels poemes que et permetin caracteritzar el tracte que el poeta dóna als treballadors de la fàbrica. Quins recursos de llenguatge utilitza per a marcar aquest tracte (adjectivació, comparacions…)?



12. Per a molts lectors, «L’Elionor» ha esdevingut un dels poemes més significatius de Martí i Pol. Pots explicar el sentit d’aquest poema i quins són els motius que l’han fet tan popular?



13. Ricard Torrents, a l’article citat a la bibliografia, qualifica la poesia de La fàbrica de «realisme líric». Raona el teu acord o desacord amb aquesta qualificació, valorant el sentit dels dos mots que la componen.



14. A partir dels elements que ofereix el poema «Ni pel cantó de llevant», analitza la funció que té en diversos poemes del llibre el contrast entre l’ambient de l’interior de la fàbrica i el de l’exterior.



15. A partir de poemes com «Nocturn» i «La Rita Mirambell», així com d’elements d’altres poemes que consideris adients, analitza les interconnexions que s’hi observen entre poble i fàbrica.



16. Assenyala aquells poemes que permeten prendre en consideració els efectes del pas del temps o que tenen alguna relació amb la història de la fàbrica. Estudia com es val Martí i Pol d’aquests efectes per a descriure’n l’ambient que s’hi respirava a l’època en què va escriure els poemes i com ha evolucionat, al llarg dels anys, el tracte humà a la fàbrica.



17. Remarca aquells poemes, o fragments de poema, que es refereixen a les paraules, a la semàntica, i valora el sentit que Martí i Pol —al capdavall, un home que treballa amb paraules— hi dóna en cada cas.



18. Assenyala les semblances i les diferències de tot tipus (temàtiques, formals, de to…) que trobis entre els dos romanços d’aquest llibre.



19. Classifica els poemes que ho permetin en funció del subjecte personal que hi domina: jo, nosaltres, terceres persones (anònimes o no). A partir d’aquesta classificació, analitza el paper del jo poètic (el que s’identifica amb el poeta) en relació amb la resta de persones i situacions descrites en el llibre.



20. A partir de la lectura global del llibre, reflexiona sobre l’aplicació que se’n pot deduir de conceptes com narració, descripció, llenguatge poètic, mètrica, retòrica, etc. Valora l’ús d’aquests elements en relació amb l’estètica del realisme històric o social.





Comentaris de text





Mot d’ordre (p. 42)



Aquest poema es fonamenta en una imatge del tot adient en el context de La fàbrica, ja que planteja les relacions laborals viscudes en una de tèxtil a partir d’un element genuí de la producció d’una tal empresa: el fil. Un fil que, al primer vers, és presentat en el seu estat diguem-ne natural a la fàbrica: «entortolligat en una bitlla», però que pren tota una altra dimensió, metafòrica, al final del poema: un «conjunt de fils / ben trenat» pot esdevenir una corda.

D’altra banda, és absolutament clara la dicotomia plantejada entre «explotadors» i «explotats», mots sinònims dels d’amos i treballadors respectivament, en el llenguatge del moviment obrer reivindicatiu.

Aquests dos elements, el fil i les persones de la fàbrica, prenen sentit en el poema gràcies als verbs, de fet també sinònims, lligar i subjectar, presents en els dos primers fragments i que, tot i la seva el.lipsi en el fragment final, el carreguen de sentit i d’intenció, fent-lo més contundent que la resta del poema.

Es tracta, doncs, de plantejar com, contra l’explotació que pateixen els obrers, ben subjectats pels amos —i el poder que els amos representen—, no és eficaç l’acció individual dels «explotats», sinó que només s’hi pot oposar la força del conjunt, fruit de la unió dels treballadors: un fil sol només il.lusòriament podria lligar «mitja dotzena d’explotadors»; no en la realitat, perquè un fil sol és massa prim. Quan el conjunt de tots els fils esdevé una corda, aleshores sí que és eficaç la força dels «explotats» enfront dels «explotadors». A través d’aquest símil, doncs, el poeta fa una crida a la unitat dels treballadors.

El to del poema és aparentment neutre; no hi és present ni el jo del poeta ni cap subjecte evident. És un poema enunciatiu: acumula en un ordre deductiu frases i enunciats, ben definits tipogràficament per la separació de versos, sense gairebé cap element connector entre ells (llevat de la conjunció «però»). I entre ells es destaca el vers isolat «Cal anar amb peus de plom», amb el caràcter admonitori, d’advertiment, de crida a estar alerta, que comporta. Justament aquest vers és el que permet el pas de l’àmbit del fil al de la corda, com si se’n deduís.

El to neutre a què ens referim el dóna també l’absència d’adjectius o de mots i sintagmes amb capacitat qualificadora («entortolligat» i «trenat» no tenen aquesta funció). No calen: l’impacte en el lector, el produeix el simple enunciat del procés de reflexió que planteja el poeta. Per això, per contrast, destaquen els dos adverbis aplicats a l’acció de domini i control dels «explotadors»: l’exerceixen «subtilment i eficaçment», la qual cosa vol dir que la seva actuació sí que respon a una estratègia ben pensada.

Certament, en aquest poema no cal buscar-hi recurrències mètriques. Això no vol dir, però, que el poeta no hi apliqui uns recursos, en la distribució de versos i de fragments (no podem parlar, en propietat, d’estrofes), d’eficàcia equivalent als de la mètrica tradicional; en concret, la coincidència entre frase i fragment, o, sovint, la unitat del vers en funció d’una unitat sintàctica, encara que sigui menor, però que marca, a través de les pauses, un cert ritme. Són aquests elements, juntament amb la tria d’un lèxic precís i clar, els que corroboren l’eficàcia poètica, i no sols comunicativa, del poema.





In memoriam (p. 56)



A diferència del poema anterior, en aquest la presència del jo del poeta hi és present de cap a cap, amb la qual cosa el to esdevé del tot diferent. I això, sense que perdi la contundència del missatge. A més, la referència a la poesia que trobem als primers versos («Com que no sempre el poema s’organitza…») és del tot reveladora per comprendre la diversitat d’un tal producte artístic, no només formal o estètica, sinó d’intenció, d’allò que el genera, del que estimula o obliga el poeta a convertir en poesia la pròpia experiència. Hi ha moments —de fet, el mateix poeta reconeixia que és el cas de tots els poemes de La fàbrica— en què el poeta no treballa a partir d’un plantejament estètic previ molt racionalitzat i estudiat, o definit per la voluntat de transmetre unes determinades idees més o menys abstractes: «no sempre el poema s’organitza / entorn d’una subtil regolfada de conceptes». El poema dedicat a la Soledat Gonzàlez, aquella dona extremenya que havia hagut d’emigrar a Catalunya en acabar la guerra per a sobreviure —l’havien expulsada del seu poble, i aquí s’apunta un possible motiu polític—, és alhora un plany i un homenatge que neix directament del cor.

Els mèrits que fan creditora del record, si no volem dir de l’homenatge, a la Soledat es resumeixen en l’esforç per viure amb dignitat, encara que fes una feina considerada de baixa condició: netejar les comunes de la fàbrica. Una feina, però, que la feia tot cantant, la qual cosa revela un estat d’esperit positiu. Com revela un fons humà, fet de sentiment —d’enyorança, en concret— i d’intimitat el lligam pregon amb la terra nadiua que la Soledat vivia i el valor que donava a la vida que hi havia viscut, per més miserable que hagués estat.

Els herois d’aquest llibre són com la Soledat Gonzàlez: gent que ha passat per la vida aparentment «sense cap importància». Però són els que han despertat el sentiment solidari, fraternal, del poeta, que els veu com a éssers humans, individus cadascun d’ells amb una història personal i unes particularitats distintives que el fan únic; són aquestes vides les que el poeta vol salvar de l’oblit. Per això els fa protagonistes dels seus poemes, en tant que ho són del que considera que és l’autèntica història de la humanitat; els atorga, així, la màxima rellevància, els eleva a la categoria més noble o, millor, en proclama aquesta categoria, que els és pròpia perquè se l’han guanyada amb una vida anònima i callada, sense que els fos reconeguda ni per ells mateixos.

Per això és colpidor que el poeta, que justament és qui posa en relleu el valor d’aquesta gent, afirmi que «de res no servirà que li dediqui aquest poema», a la Soledat Gonzàlez, en aquest cas. Si es pot dir així, el fet que avui el llegim i que encara ens impressioni en certa manera contradiu la seva afirmació. ¿O és que una tal afirmació no és més que una argúcia retòrica?

El temps ho esborra tot, diuen els versos finals: la vida de cadascú «es perd per sempre». Resta, però, la memòria, que, si és fixada en obra d’art —en poesia en aquest cas—, pot fer perenne una presència: la de la Soledat Gonzàlez o la dels altres obrers que són esmentats en el llibre, i aquells que representen. I la del mateix poeta: «vosaltres, jo, la Soledat Gonzàlez…».





Temes de debat





La lectura contextualitzada de La fàbrica permet de realitzar un treball ampli i interdisciplinari, amb intervenció de matèries com geografia, història, antropologia o filosofia. Algunes propostes de treball d’aquest tipus són les següents:



• L’evolució de la industrialització a Catalunya; el seu estat a mitjan segle XX. La utilització de l’energia fluvial. Les grans conques industrials de Catalunya: el cas concret de la del Ter.



• Les colònies industrials. Estructura social de les colònies. Interrelació entre poder econòmic i poder polític. Interdependència entre vida familiar i vida laboral a les colònies i en pobles petits amb economia fonamentalment industrial. El sentiment de dependència respecte de «la fàbrica».



• Estructura econòmica del franquisme i el seu control del moviment obrer.



• Influència del marxisme en el pensament i en l’organització del moviment obrer a Catalunya al segle XX. El concepte de «classe obrera».



• Els moviments socials de presa de consciència contra el franquisme i per la democràcia, especialment en el marc de l’obrerisme: sindicats, moviments eclesiàstics, ateneus, etc.



• Paper i sentit de la literatura realista en aquest context històric, econòmic i social. Altres formes culturals d’intenció paral.lela: cinema, publicacions periòdiques, etc.



• La distribució del treball a les indústries tèxtils. Paper atribuït tradicionalment a la dona. Dominació de gènere en el món laboral.





Bibliografia





Sarsanedas, Jordi, «Pròleg» a Miquel Martí i Pol, La fàbrica, Barcelona, Quaderns El Bordiol, 1972.

Solà i Sala, Lluís, «Poesia i realitat», pròleg a Miquel Martí i Pol, L’arrel i l’escorça. Obra poètica I, Barcelona, Llibres del Mall / Curial, 1975, pp. 7-14.

Desclot, Miquel i Medina, Jaume, «Una trajectòria poètica», pròleg a Miquel Martí i Pol, El llarg viatge. Obra poètica II, Barcelona, Llibres del Mall / Curial, 1976, pp. 7-50.

Hösle, Johannes, «Pròleg» a Miquel Martí i Pol, Amb vidres a la sang. Obra poètica III, Barcelona, Llibres del Mall / Curial, 1977, pp. 7-37.

Farrés, Pere, «Introducció» a Miquel Martí i Pol, Obra poètica 1948-1971, Barcelona, Edicions 62, 1989 [20046], pp. 7-17.

Farrés, Pere, «Estudi introductori» a Miquel Martí i Pol, Nova antologia poètica, Barcelona, Edicions 62, 1997, pp. 5-43.

Torrents, Ricard, «La fàbrica, l’escrivent i el poeta», Serra d’Or, núm. 533 (maig 2004), pp. 49-53.





MIQUEL MARTÍ i POL (Roda de Ter, 1929 - Vic, 2003) ha estat el poeta més llegit i un dels més prestigiosos de la literatura catalana contemporània. Entre els seus llibres destaquen El poble (1966), La fàbrica (1972), Vint-i set poemes en tres temps (1972), Estimada Marta (1978), L’àmbit de tots els àmbits (1981), Primer llibre de Bloomsbury (1982), Llibre d’absències (1985), Els bells camins (1987), Suite de Parlavà (1991), Un hivern plàcid (1994), Llibre de les solituds (1997) i Haikús en temps de guerra (2002). Mereixedor de múltiples premis i distincions, la seva obra ha estat molt difosa per diversos cantants i ha estat objecte d’espectacles teatrals.





Notes





[1]. «Nota a la sisena edició de La fàbrica» [tercera dins la col.lecció El Bordiol], datada el desembre de 1980.



[2]. «Nota a La fàbrica», dins Obra poètica/1 1948-1971. Barcelona: Edicions 62, p. 398.



[3]. Vegeu les notes del poeta a la primera i tercera edició de La fàbrica-1959, dins Obra poètica/1 1948-1971, pp. 394-395.



[4]. Al pròleg a l’edició de La fàbrica de Quaderns El Bordiol 1, 1972 [19803].



[5]. Nota del poeta citada en n. 1.



[6]. Miquel Martí i Pol, Joc d’escacs. Barcelona, Empúries, 1994, pp. 351-352.





