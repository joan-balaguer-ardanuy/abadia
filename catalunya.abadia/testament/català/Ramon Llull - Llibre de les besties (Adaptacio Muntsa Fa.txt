Ramon Llull va escriure aquesta història fa més de 700 anys i la va incloure en el llibre Fèlix o Llibre de Meravelles. Amb aquesta obra, Llull volia que els homes canviessin les seves conductes equivocades. I, per fer-ho d’una manera fàcil, va fer servir un recurs molt habitual a l’època: les faules. En aquesta narració, els animals reprodueixen de manera simbòlica el comportament de la societat humana. Després de l’elecció del Lleó com a rei, l’astuta Guineu ordeix un seguit d’intrigues per aconseguir el control del poder.





Ramon Llull





Llibre de les bèsties


Adaptació Muntsa Farré



ePUB v1.0

Puck 08.10.22





Títol original: Llibre de les bèsties

Ramon Llull, 1289

Muntsa Farré, per l’adaptació, la introducció, l’apèndix i les notes, 2016

Il·lustració: Gisela Bombilà

Edició digital: Puck (v1.0)

Aportació: Epublibre

ePUBCat base r1.3





És una ventura per la llengua catalana haver estat creada

per un home dotat d’un subtilíssim bon gust

i d’una intel·ligència al·lucinant com fou Ramon Llull.

MARTÍ DERIQUER, 1964





El Llibre de les bèsties: unes bèsties molt humanes

Encara que pot funcionar independentment, el Llibre de les bèsties és en realitat part d’una obra extensa que s’anomena Llibre de meravelles, que Ramon Llull va escriure entre els anys 1287 i 1289 per fer un homenatge a la creació de Déu. És gairebé una enciclopèdia que descriu les característiques de l’Univers d’acord amb els coneixements que es tenien al segle XIII. Utilitza la veu d’un personatge anomenat Fèlix que és qui es «meravella» de tot allò que descobreix; és un pelegrí perquè es va desplaçant i, alhora, un aprenent perquè es forma observant minuciosament i reflexionant sobre allò que veu. En el seu viatge iniciàtic, convida el lector a «meravellar-se» amb ell en dos sentits: d’una banda, admirant l’obra de Déu i, de l’altra, sorprenent-se de la incapacitat humana de reconèixer-la i agrair-la.

Cada una de les deu parts en què es divideix el Fèlix (el Llibre de meravelles pren popularment el nom del seu protagonista) fa homenatge a una part de la creació: el cel, els elements clàssics (foc, aire, aigua i terra), les plantes, els metalls, les bèsties, l’home… i, encapçalant i tancant l’enciclopèdia, conceptes religiosos com Déu, els àngels, el paradís i l’infern.

Tanmateix, així com la part dedicada als metalls o a les plantes té un tractament força científic, la part dedicada a les bèsties no en fa una descripció zoològica. No ens transmet el que es coneixia dels animals al segle XIII, sinó que els utilitza: els humanitza i a través d’ells ens descriu els defectes i els vicis que tenen les persones quan posseeixen poder i han de governar. Per tant, el Llibre de les bèsties ens parla realment del vessant polític de la humanitat. Per què tenia Llull tant d’interès per la política?

Ramon Llull va ser testimoni del canvi que va suposar el creixement de les ciutats al segle XIII: la mentalitat feudal, molt arrelada en el món rural, s’anava diluint en el món urbà on predominaven el comerç i l’intercanvi. Ja no era tant una qüestió de domini i submissió, com una qüestió de saber negociar. Així doncs, a les ciutats, Llull observa les millors i les pitjors formes de negociació i govern.

Estructura

El Llibre de les bèsties es divideix en set capítols, després d’una breu introducció que ens descriu quan Fèlix, seguint la indicació d’uns missioners que ha trobat pel camí, decideix visitar el món dels animals.

1r capítol: Els animals estan reunits en assemblea perquè han de triar un rei. Hi ha una divisió clara dels interessos entre els herbívors i els carnívors. Es comencen a veure les intrigues de la Guineu que juga amb uns i altres. Finalment, escullen el Lleó com a monarca.

2n capítol: El rei ha d’escollir els consellers, que han de ser prou savis per ajudar-lo a governar el millor possible.

3r capítol: Triar vol dir que hi ha hagut afavorits i frustrats. La Guineu aprofita el segon grup per començar a ordir la seva traïció, que té com a únic objectiu fer rei un animal que depengui totalment d’ella per tal que tot es faci segons els seus interessos.

4t capítol: La Guineu posa en contacte el Lleó amb el món dels homes i comença la seva tàctica d’allunyar els consellers més savis i substituir-los per animals més manipulables.

5è capítol: Els consellers del Lleó descriuen el món dels homes, on observen els pitjors vicis de govern.

6è capítol: Quan els consellers retornen, troben el seu rei molt manipulat per la Guineu, de manera que pren decisions que, sense atorgar cap benefici al conjunt, perjudiquen greument alguns animals concrets.

7è capítol: La fidelitat a la veritat d’algunes bèsties venç el poder basat en la falsedat de la Guineu, es descobreix la traïció i el rei Lleó recupera la virtut del bon govern. Fèlix continua camí i posa a disposició d’alguns reis humans tot allò que ha observat en el món dels animals.

Sobre aquesta adaptació

Aquesta adaptació que teniu a les mans ha volgut tenir en compte els propòsits que tant va defensar Ramon Llull al llarg de la seva vida, a partir de la il·luminació que el va convertir en un home devot, i al llarg de tota la seva obra:

Llull volia fer conèixer la seva Art, o el camí ideal per arribar a la perfecció. En aquest cas, vol convèncer-nos que hi ha una manera ètica de governar, o simplement conviure, en un grup. Si us hi fixeu bé, trobareu que el seu missatge, malauradament, no ha caducat gens, encara que hagin transcorregut més de set segles des que el va escriure.

Les formes que Llull preferia eren el diàleg, per donar cabuda a totes les idees, i els exemples, per vehicular cada ensenyament a un conte de manera que se n’afavorís la memorització. Com que de vegades l’encadenament d’exemples és molt llarg, s’hi han introduït frases que en faciliten la interpretació i ajuden a no perdre el fil del debat. També fragments llargs de diàleg indirecte s’han transformat en diàleg directe per fer la lectura més àgil.

Llull creia en la llengua i la literatura com a instruments per transmetre les idees, que eren el més important. Estem segurs que li hauria agradat que reféssim els seus escrits per fer-los més comprensibles, ja que ell creia que no es podia predicar en una llengua estranya a qui es volia convèncer. Va crear escoles de traducció que treballaven amb l’àrab, el llatí i el català, que eren les llengües en què es movia el seu món. Segur que ara aprovaria una adaptació a un català modern i a una sintaxi més àgil per arribar als lectors més joves.





PREFACI


Comença el setè llibre, que parla de les bèsties

En Fèlix, que havia decidit viatjar per tot el món per conèixer-ne les meravelles, passejava per una vall plena d’arbres i de fonts. Hi va trobar dos homes que li van cridar l’atenció perquè anaven vestits pobrament i duien llargues barbes. Els va saludar tot dient:

—Bons senyors, d’on veniu? I de quin orde[1] sou? Perquè, per les vostres vestimentes, em sembla deduir que deveu pertànyer a algun orde.

—Benvolgut senyor —van respondre els dos homes—, venim de terres llunyanes i ara acabem de travessar una plana on s’està celebrant una assemblea de bèsties salvatges que volen escollir un rei. Pertanyem a l’orde dels Apòstols[2], i els nostres vestits i la nostra pobresa simbolitzen l’actitud en què van viure els deixebles de Crist mentre van ser en aquest món.

—L’orde dels Apòstols és superior a la resta d’ordes! —va exclamar amb admiració en Fèlix—. Qui hi pertany no ha de tenir por de la mort i té com a missió mostrar el bon camí als infidels i als cristians que viuen en pecat. Per fer-ho bé, tant les seves paraules com les seves obres han de mostrar la doctrina de Déu, sense que les unes contradiguin les altres.

—Senyor —van respondre aclaparats—, nosaltres mai no serem figures tan santes com ho van ser els apòstols; humilment, els representem en les nostres paraules, en les nostres robes, en la pobresa i en la peregrinació per les diverses terres d’aquest món. —I van afegir encara—: Per damunt de tot, mantenim l’esperança que Déu sabrà proveir-nos de la ciència necessària i del llenguatge adient per fer-ho.

Encara van continuar parlant una bona estona. En Fèlix estava molt emocionat d’haver-los conegut. En acomiadar-se, va desitjar-los que el seu exemple pietós es propagués entre la diversitat de gent d’aquest món i va decidir dirigir-se cap aquella plana on els dos homes havien dit que les bèsties volien elegir un rei.





CAPÍTOL I

L’elecció del rei


En una bella plana, per on passava un riu gran i ample, hi havia aplegades moltes bèsties que volien elegir un sobirà. Havien arribat, per majoria, a l’acord que el Lleó fos el rei; però el Bou s’hi oposava obstinadament i, per mostrar-ho, va dir aquestes paraules:

—No hi estic d’acord: el rei ha de ser una persona bona, gran, humil i que no provoqui dany als seus súbdits. En canvi, el Lleó és una bèstia que, a més de no ser gran, ens espanta quan rugeix i menja altres animals que alhora estan sota la seva protecció. Al meu parer, caldria escollir el Cavall com a rei, perquè és un animal gran, bell, lleuger, humil i, sobretot, és un animal que no menja carn.

El Cérvol, el Cabirol i el Moltó, i totes les altres bèsties herbívores, estaven molt satisfetes amb allò que el Bou explicava, però la Guineu es va avançar i els va dir:

—Quan Déu va crear el món, no ho va fer perquè l’home fos conegut i estimat; tot el contrari, el va fer per tal que l’home conegués i estimés Déu. Seguint el mateix criteri, Déu va voler que les bèsties fóssim serventes de l’home, independentment que ell s’alimentés tant de carn com d’herbes. Per tant, no heu d’escoltar el Bou, que refusa el Lleó pel fet de menjar carn, sinó que heu de seguir l’ordre que Déu ha establert en les seves criatures.

El Bou va replicar, amb el suport dels seus companys, les paraules de la Guineu explicant que per això deia ell que el Cavall —que és herbívor— fos el rei, perquè ell i el seu grup es prenien seriosament l’elecció de sobirà, i si ells haguessin tingut males intencions, no proposarien d’escollir el Cavall, amb qui competeixen a l’hora de cruspir-se l’herba. I també va dir que segurament la Guineu feia costat al Lleó no pas per la seva noblesa, sinó perquè viu de les romanalles de la seva caça, un cop aquest s’ha atipat.

Tantes paraules van intercanviar les dues parts, que tota la Cort va quedar desconcertada i el procés d’elecció es va encallar. L’Ós, el Lleopard i la Pantera, que en secret també tenien la pretensió de ser escollits com a rei, van demanar un ajornament per poder pensar millor quina bèstia era més digna de ser elegida com a sobirà. La Guineu va endevinar les seves intencions i els va respondre amb un exemple que els havia d’alliçonar:

—Vet aquí que una vegada, en una catedral, s’havien reunit els representants dels diversos estaments religiosos en capítol per tal d’escollir-ne un per ser bisbe. Hi havia una forta oposició entre diferents bàndols: els canonges donaven suport al sagristà perquè era un home savi i virtuós; mentre que el cabiscol[3] i l’ardiaca[4] s’hi oposaven perquè ells mateixos ambicionaven el títol, de manera que van coincidir a defensar la candidatura d’un canonge que era més aviat beneit, dèbil i luxuriós. La resta de religiosos implicats en la deliberació es van sorprendre d’aquesta tria i per això un d’ells va dir: «Si el Lleó és escollit rei, i l’Ós, la Pantera i el Lleopard mantenen la seva oposició, el Lleó no els tindrà mai en consideració; però si el Cavall és rei i el Lleó hi atempta, ¿com podrà venjar-se’n el Cavall, que no és una bèstia tan forta com el Lleó?».[5]

Quan l’Ós, la Pantera i el Lleopard van haver escoltat l’exemple que la Guineu els havia contat, van agafar por del Lleó i van acceptar la seva elecció com a rei. Així doncs, amb el suport de totes les bèsties carnívores i a desgrat de les herbívores, el Lleó va ser coronat i, a partir d’aquell moment, el rei va donar permís que els animals que menjaven carn visquessin d’aquells que menjaven herba.



* * *



Més endavant, es van tornar a aplegar en parlament les bèsties que gaudien de la confiança del rei per ordenar la seva cort. La deliberació es va allargar tot el dia fins ben entrada la nit, de manera que ni el rei ni els seus barons no havien menjat ni begut res. Quan van finalitzar, es van adonar que estaven afamats.

—Llop, Guineu, estem morts de fam! Què podríem menjar?



—Senyor nostre, és massa tard per caçar vianda —van respondre el Llop i la Guineu—, però per aquí a prop hem vist el vedell, fill del Bou, i el pollí, fill del Cavall, que bé us podrien proveir d’un àpat abundós.

El Lleó va estar encantat amb la proposta dels seus súbdits i va fer cridar el pollí i el vedell, que, obedients, hi acudiren tot prest. El rei i els seus barons se’ls van cruspir en un tres i no res.

Quan el Bou i el Cavall ho van saber, es van enfurismar tant, que tots dos van decidir deixar el món de les bèsties i posar-se al servei de l’home a canvi que els vengés la gran falta que el seu senyor, el Lleó, havia comès en contra seu. Però l’única cosa que va fer l’home va ser cavalcar el Cavall i posar una arada al Bou.



* * *



Passat un cert temps, el Cavall i el Bou es van trobar i cadascun va demanar al seu antic company com li anava la vida.

—És molt fatigós servir el meu senyor! —va dir el Cavall—. Tot el dia em cavalca i em fa córrer amunt i avall. No puc gaudir ni d’un petit moment de llibertat! Et ben asseguro que voldria alliberar-me’n i tornar a sotmetre’m al Lleó!

Just després d’haver expressat aquestes paraules, el Cavall va recordar que el Lleó menja carn i que gaudia del privilegi d’haver estat nomenat rei:

—Bé, de fet no… Prefereixo restar sota el domini de l’home, que almenys no menja carn de cavall!

Un cop el Cavall va haver acabat el seu discurs, el Bou li va explicar que també la seva feina era molt fatigosa perquè es passava tot el dia llaurant amb l’arada. I va afegir:

—A més a més, no em deixa menjar ni una engruna del blat del camp que jo mateix he llaurat! Em diu que ja puc pasturar quan acabo la jornada, sense tenir en compte que durant tot el dia hi han passat cabres i ovelles que no em deixen ni les escorrialles!

Molt i molt es va queixar el Bou del seu senyor, mentre el Cavall el consolava tant com podia.

Aleshores es va apropar un carnisser que venia a comprovar si el Bou era prou gras després que el seu patró l’hi hagués ofert. El Bou va contar al Cavall que el seu amo volia vendre’l perquè el duguessin a l’escorxador i esdevingués àpat per als homes. El Cavall va lamentar que l’home premiés així de malament tot el servei que el Bou li havia fet. Tots dos van plorar molta estona fins que el Cavall va aconsellar al Bou que fugís i que tornés a la seva terra, que més li valia viure en perill de mort i amb angúnies, que amb un senyor malagraït.





CAPÍTOL II

Els consellers del rei


Quan el Lleó va ser elegit rei, va fer un bell discurs davant del seu poble:

—Estimats súbdits, la vostra voluntat és que jo sigui rei. Tots sabeu que l’ofici de rei és molt compromès i demana molta responsabilitat. És compromès per les dificultats que cal afrontar; algunes són derivades de les actuacions dels súbdits i altres de com actua el mateix rei, però tant les unes com les altres poden acabar en fam, malalties, mort o guerres. És per aquest motiu que us demano que m’atorgueu consellers savis i lleials, que m’ajudin a reflexionar i a prendre les millors decisions.

Aquestes paraules tan assenyades van convèncer tots els vassalls que havien encertat escollint el Lleó com a rei. Seguidament, van disposar que l’Ós, el Lleopard, la Pantera, la Serp i el Llop fossin els seus consellers i ells ho van acceptar i van jurar fidelitat al seu senyor.

Ai, però la Guineu va quedar molt ofesa pel fet que no l’haguessin tingut en consideració a l’hora de triar els consellers i els va dir:

—Segons l’Evangeli, quan Jesucrist va haver de triar els apòstols que l’havien d’acompanyar en la seva missió a la terra, va fixar-se en homes senzills i humils que destacaven per les seves virtuts. Per tant, crec que el Lleó hauria d’haver assignat la tasca de consellers a bèsties humils que estiguessin lluny de voler igualar-se al rei,[6] cosa que també hauria servit d’exemple i esperança a les bèsties que s’alimenten d’herbes.

A l’Elefant, el Senglar, el Boc i el Moltó, els van agradar molt aquestes paraules de la Guineu i van defensar que el Lleó l’escollís com a consellera, ja que sabia parlar molt bé i tenia molt bon criteri a l’hora de jutjar les situacions. Ella, molt llesta, els va agrair el seu suport defensant que també ells quatre haurien de ser elegits com a consellers del monarca.

Per la seva banda, l’Ós, el Lleopard i la Pantera, veient el caire que agafava la situació, van neguitejar-se i van començar a témer que el rei els rebutgés i se’ls girés en contra, sobretot tenint en compte que la Guineu ja havia destacat anteriorment en la defensa de la candidatura del Lleó a l’hora de triar rei. Així que el Lleopard va dir:

—Senyor rei, considero que l’animal de la vostra cort més savi i destre és el Gall, que sap governar un bon grup de gallines i ens avisa de l’arribada del nou dia amb un cant bell i afinat. Ell seria millor conseller que la Guineu.

—Senyor rei —va replicar l’Elefant—, és ben cert que el Gall seria un molt bon conseller, sobretot per ajudar-vos a governar la reina[7] i per despertar-vos de bon matí, però també és cert que la Guineu ha demostrat ser sempre molt sàvia.



—Senyor rei —va argumentar el Lleopard—, no sé si és bona idea que dins del mateix Consell hi hagi dues bèsties tan enemigues com el Gall i la Guineu…

—Senyor rei —va afegir la Guineu—, si el vostre Consell fos ple de bèsties grosses i belles com l’Elefant, el Senglar, el Boc, el Moltó i el Cérvol, el món es rendiria als vostres peus ple d’admiració.

El rei escoltava totes aquestes peticions que se li adreçaven de forma insistent i s’anava convencent que la Guineu i els seus companys serien un bon fitxatge com a consellers.

El Lleopard, que ho observava amb preocupació, va explicar al Lleó i a tots els que escoltaven la història següent:

—Hi havia una vegada dos homes que es feien la guerra. L’un era rei i l’altre era comte; per tant, el segon tenia molt menys poder que el primer. Per compensar-ho i poder guanyar la confrontació, va tenir l’habilitat d’afalagar constantment l’escrivà del rei, i així aquest, confiat, li feia saber cada estratagema que el rei utilitzaria en la batalla, de manera que la guerra s’allargava innecessàriament…

El Lleó va comprendre perfectament allò que el Lleopard li acabava d’explicar amb aquella història del rei i el comte, per això va decidir que el Gall fos conseller, però no va acceptar la Guineu, ja que temia que fos bocamolla com l’escrivà i fes saber a l’Elefant i a les altres bèsties que menjaven herba tot allò que ell i els consellers que menjaven carn decidien.





CAPÍTOL III

La traïció de la Guineu


La Guineu va quedar tan disgustada pel fet que ni ella ni els seus companys no haguessin entrat a formar part del grup de consellers reials, que va desitjar la mort del rei i va començar a ordir la traïció tot dient a l’Elefant:

—D’ara en endavant, hi haurà una gran enemistat entre les bèsties herbívores i les bèsties carnívores, pel desequilibri que ha causat el rei en acceptar només els animals que mengen carn dins del seu consell, que no tindran en compte les vostres necessitats.

—Dona —va respondre l’Elefant—, ha escollit la Serp i el Gall i cap dels dos no menja carn;[8] per tant, hem de tenir fe que defensaran els nostres drets.

—Mira, Elefant, vaig conèixer una vegada un cristià que es refiava absolutament d’un sarraí amb el qual tenia amistat i al qual enllepolia molt i, tanmateix, el sarraí, que li era contrari per religió, pensava cada dia com podia matar el cristià. És a dir, estimat Elefant, ni la Serp ni el Gall no són de la teva espècie ni de la dels teus companys; per tant, us poden trair en qualsevol moment.

L’Elefant va quedar molt pensatiu i preocupat pels perjudicis que li podien venir de l’elecció del rei i dels seus consellers.

—Elefant —va dir la Guineu—, no t’amoïnis més. Si vols ser rei, crec que podria aconseguir-ho.

El paquiderm nassut, però, no s’acabava de refiar de la Guineu perquè, al capdavall, també era una bèstia que menjava carn. Així que, per poder expressar-li els seus dubtes sense que s’ofengués, li va explicar una història que deia que la natura d’un mateix sempre s’imposa a tots els refinaments que es puguin pretendre:

«Hi havia una vegada un ermità que va veure un milà que duia una rata al bec i va pregar a Déu perquè la presa de l’au caigués damunt de la seva falda. Un cop Déu li va haver concedit la petició, l’ermità encara li va demanar que transformés aquella rata en una bella donzella. Un cop al seu davant, l’ermità va preguntar a la noia:

—Filla, que vols el Sol per marit?

—Ui, no, que el Sol pot perdre la llum en ser tapat pels núvols.

—I no voldries per marit la Lluna?

—No, senyor, que la Lluna no fa claror per si mateixa, que només en pot fer a través del Sol.

—Doncs, llavors, potser preferiries el núvol com a espòs?

—No, no! Que el núvol va allà on el vent vol!

—I el vent?

—No, que les muntanyes li tallen el pas.

—I les muntanyes?

—No, que les rates les foraden.

—I l’home?

—No, que mata les rates!

Al final, la donzella va pregar a l’ermità que la transformés en rata amb l’ajuda de Déu, tal com era abans, i que li donés com a marit un bell rat».

La Guineu va entendre perfectament que l’Elefant sospitava de la sinceritat de la seva proposta i va tenir por que la descobrís, alhora que es penedia de no haver temptat el Senglar per ser rei, a qui potser hauria enganyat més fàcilment. Tot i així, va seguir insistint per convèncer l’Elefant i li va narrar una altra història amb la qual volia explicar-li com un nou amor pot destruir el lligam que per natura sembla invencible:

«Vet aquí que hi havia un cavaller vidu que tenia un fill que estimava per damunt de totes les coses. Aquest cavaller va decidir de tornar-se a casar, però va resultar que la segona muller odiava aquest fill en la mateixa proporció que el seu espòs l’estimava. La dona va esperar que el fill tingués vint anys per acusar-lo falsament d’haver-la volgut deshonrar, així que, malgrat tot l’amor que el pare li tenia, va rebutjar el fill i el va expulsar de casa seva per sempre més. El fill, dolgut, va maleir el seu pare per la injustícia que havia comès».

Amb aquesta narració, l’Elefant va quedar convençut de la sinceritat de les intencions de la Guineu quan pretenia que ell fos el rei de les bèsties. Tot i així, li restaven encara molts dubtes de com la Guineu, feble i sense poder, aconseguiria destronar el Lleó. La guilla, per fer-li agafar confiança, li va contar una altra història:

«Vet aquí que existia una terra on totes les bèsties van arribar a l’acord que, per campar lliurement i no patir per la caça capritxosa del lleó, cada dia una d’elles seria triada a la sort per entregar-se i esdevenir l’àpat del gran felí. Un dia va caure la dissort sobre una llebre que tenia tanta por de morir, que va trigar més de mig dia a acudir a la cita. El lleó estava tan enfadat per la fam que li havia fet patir amb la seva tardança, que la llebre es va justificar dient que un altre lleó l’havia perseguit per menjar-se-la. Per comprovar la veracitat de l’excusa, el lleó afamat va voler que la llebre li ensenyés on era aquest altre rival i ella el va conduir cap a una bassa d’aigua envoltada per un gran mur. Els dos animals van acostar-se a la bassa i van veure el seu reflex dins l’aigua. Llavors, la llebre va dir: “Senyor, veieu el lleó que és a l’aigua i que vol menjar-se una llebre?”. El Lleó va saltar damunt del seu reflex i va morir ofegat, de manera que la llebre, gràcies al seu enginy, va vèncer una bèstia molt més forta i gran que ella».



Malgrat aquesta afalagadora història, l’Elefant va replicar la Guineu amb un nou conte per fer-li entendre que ell continuava tenint molts dubtes que la proesa de fer-lo rei fos possible:

«Hi havia una vegada un rei que seia voltat dels seus cavallers, entre els quals en destacaven dos que volien cridar la seva atenció perquè els afavorís. Un d’ells va veure que hi havia una puça en el mantell blanc del monarca i li va demanar permís per prendre-la-hi. El rei l’hi va donar i va voler veure la presa un cop caçada sense avenir-se que una bèstia tan petita hagués gosat posar-se damunt de la seva roba. Va atorgar una recompensa al caçador de puces de cent monedes d’or. L’altre cavaller va sentir gelosia del seu company i l’endemà va col·locar un gros poll en el mateix mantell del rei i va voler seguir la mateixa estratègia per aconseguir els mateixos resultats. Però el rei es va ofendre enormement dient que els seus vestits no allotjaven polls i va fer donar cent fuetades a aquell indigne cavaller».

La Guineu, després de sentir aquest conte, es va adonar que l’Elefant estava ben atemorit per la idea de fer-se rei i va quedar sorpresa que un cos tan gros pogués abrigar tanta por. Així que, amb certa desesperació, li va etzibar:

—Es diu que la Serp va causar tota la ira de Déu sobre Adam només a causa de l’actitud d’Eva, amb les greus conseqüències que això va tenir per a tota la humanitat. Doncs si Eva, amb la Serp, va poder fer tant de mal, crec que jo, amb el meu enginy, puc fer que el rei Lleó rebi tota la ira del seu poble.

Finalment, l’Elefant va acceptar la traïció que li proposava la Guineu: ell seria rei, un cop la guilla hagués mort el Lleó, i li atorgaria grans privilegis com a recompensa.





CAPÍTOL IV

La Guineu esdevé la portera del rei


A la Cort de les bèsties s’havia decidit que el Gat, que s’assemblava físicament al monarca i que menjava les rates que feien malbé la roba, fos el cambrer del rei i que el Gos en fos el porter, ja que tenia molt bona oïda i podia anunciar amb el seu lladruc si venien visites fins i tot quan encara estaven lluny.

Quan ja tot era establert així, la Guineu va decidir d’anar a trobar aquell Bou i aquell Cavall que havien abandonat el món de les bèsties. Pel camí, va trobar el Bou que estava fent el camí de tornada. Es van saludar amb alegria i el Bou va posar al dia la Guineu de les seves desventures, de com havia servit l’home i de com aquest el volia vendre a un carnisser perquè el matés, raó per la qual havia decidit tornar. Quan el Bou va demanar a la guilla com seguien les coses en el regne dels animals, la Guineu li va contestar:

—Mira, Bou, hi havia una vegada un rei aviciat que es va envoltar de consellers malvats i tant mal feien a la gent que vivia en aquell regnat que tothom desitjava les seves morts.

—Uf, Guineu, ja entenc què em vols dir… Si és així, sincerament, no sé si continuar el camí. Conec la història d’un canonge que estava tan fart de ser testimoni de les malifetes deshonestes que feia el bisbe de la seva ciutat i del mal exemple que donava als seus feligresos, que va decidir marxar al bosc ja que deia que era molt millor viure amb els pastors que guarden les ovelles del llop que no pas viure amb el pastor que mata les seves ovelles per donar-les al llop.[9]

—Bou, espera’t, coneixes la pregunta que una vegada un ermità va fer a un rei?

—No n’he sentit a parlar mai.

—Doncs escolta —va seguir la Guineu—: hi havia una vegada un ermità que vivia en una muntanya molt alta i que cada dia escoltava moltes queixes sobre el rei d’aquella terra perquè governava ben malament. L’ermità va decidir baixar cap a la ciutat per veure si podia ajudar d’alguna manera. Es va trobar amb el rei i li va preguntar: «Senyor rei, què creieu que Déu agraeix més: la vida d’un ermità o la vida d’un rei que és just en les seves decisions?». El monarca va rumiar molt abans de respondre que considerava més útil la vida d’un rei just que la vida d’un ermità. Llavors, l’ermità li va fer veure que, per tant, un rei que no era un recte governant podia ser molt més perjudicial que el poc bé que fes un ermità a la seva muntanya[10] i li va proposar de restar al seu costat, per donar-li bons consells inspirats en Déu. I així ho va fer, i així el regnat d’aquell rei va esdevenir exemplar.

Tot seguit, la Guineu va afegir:

—Bou, tu ets una bèstia semblant a l’ermità. Si ho vols, jo podria fer que et convertissis en el conseller del rei, de manera que l’ajudessis a governar amb justícia i que tots ens en beneficiéssim.

—Guineu, si creus que puc ajudar a fer que estiguem sota un bon govern, et prometo que ho faré tan bé com podré.

—Doncs hauries d’estar-te en aquell prat tan bonic que hi ha a prop d’on són el rei Lleó i els seus consellers. Menja i descansa per recuperar-te. Un cop tornis a estar en plena forma, brama tres vegades durant el dia i tres vegades durant la nit, tan fort com en siguis capaç. Mentrestant, jo ja hauré parlat al rei de tu.



El Bou va menjar i va descansar fins que es va sentir amb capacitat de fer grans bruels. Quan la Guineu va sentir aquell so tan esfereïdor, se’n va anar de seguida cap al rei, cosa que tant el Gos com el Gall van anunciar i que el rei interiorment va agrair. Cap dels consellers no s’havia adonat que el sobirà tremolava, perquè prou procurava dissimular la por que li causaven aquells bramuls per no ser titllat de covard. Quan la Guineu va ser al seu costat, el monarca li va demanar:

—Guineu, saps quina bèstia emet aquest so tan terrible? Ha de ser un animal molt gran i fort per tenir aquesta veu!

—Senyor, no està bé que un rei tingui tanta por, sobretot d’allò que no sap què és. Mireu, una vegada un joglar va penjar el seu tambor en un arbre, de manera que el vent el feia xocar amb el tronc i les branques i ocasionava un gran terrabastall. Un simi que passava per allà, en lloc de tenir por, va pensar que potser hi havia mantega o alguna cosa bona per menjar al seu interior, de manera que va esquinçar el tambor i el va trobar tot buit. És a dir, potser la bèstia que mostra aquesta veu tan potent no té tanta força com li esteu atribuint. Mostreu-vos coratjós, que un rei no pot tenir por i menys d’alguna cosa que desconeix encara.

Quan la Guineu va haver acabat de parlar, el Bou va tornar a bramar tan fortament, que el Lleó i els seus consellers es van estremir i ja cap no va poder dissimular el terror que els corprenia. Si l’animal era tan fort com la seva veu, farien bé d’escampar la boira. La Guineu, en canvi, es mostrava molt tranquil·la, cosa que els admirava.

—Guineu —va dir el rei—, com pot ser que no tinguis por d’aquesta veu tan potent i estranya, si jo, que sóc tan poderós, l’Ós, el Lleopard i moltes altres bèsties més fortes que tu sí que en tenim?

—Rei Lleó, si mai em trobo que no puc vèncer una bèstia per la força, estic segura que me’n sortiria gràcies al meu enginy, que és gran. Coneixeu la història del corb i la serp?

—Explica-me-la.

—Doncs hi havia una vegada un corb que tenia el niu en una roca i cada any patia la desgràcia que una serp se li menjava els fills. L’ocell no gosava combatre el rèptil perquè no era pas tan fort ni poderós com ell, així que va fer servir l’enginy. Va decidir robar un collaret d’or, plata i pedres precioses que la filla del rei havia penjat de la branca d’un arbre mentre jugava amb altres donzelles en un jardí. Així faria que tot d’homes el seguissin per recuperar la joia que la princesa tant apreciava. Molt llest, el corb va deixar anar la garlanda al lloc on hi havia la serp, de manera que els homes, per recuperar el collaret, van matar-la. Ja veieu, doncs, que no cal més força, sinó que cal astúcia.

—No sempre l’enginy té bons resultats —va dir la Serp, com a membre del Consell del rei—. Una vegada hi havia un agró que s’havia fet vell i havia perdut destresa en l’art de la pesca, que tota la vida havia practicat en un estany. Va pensar com podia solucionar-ho i se li va acudir un estratagema que us explicaré tot seguit. Es va posar a plorar a prop de la riba d’aquella bassa d’aigua fins que un cranc el va veure i li va preguntar què li causava tanta pena. L’agró va respondre que havia vist dos pescadors de camí cap aquell estany tan destres i hàbils, que lamentava la dissort de tots els peixos que hi habitaven i que tan generosament l’havien proveït. El cranc ho va explicar als peixos, que, atemorits, van demanar consell a l’agró. Aquest els va dir que, si volien, podia anar-los traslladant a un altre llac que hi havia a la vora i que tenia una vegetació més espessa que els protegiria de pescadors com aquells. Tanmateix, com que ja era vell, només ho podria fer un per un. Els peixos van estar molt agraïts per aquella solució tan generosa. D’aquesta manera, l’agró va poder menjar cada dia tant com va voler: prenia els peixos i s’aturava en un turó, on feia el seu àpat sense haver de treballar gaire. Al final, va arribar el torn al cranc, que, per ser traslladat, va agafar-se amb les pinces al coll de l’agró. Des de l’aire, va veure les espines dels peixos cruspits al turó i, en entendre l’engany, va prémer tan fort el coll de l’au, que la va escanyar. El cranc va tornar cap a l’estany i va explicar la gran traïció de l’agró als peixos que hi restaven. A l’au, l’astúcia li va funcionar ben malament!

—Senyor rei —es va espavilar a contestar la Guineu—, des de l’època d’Adam i Eva que coneixem que la Serp i els seus consells són l’origen de tots els mals del món. Pur verí! Per això, una vegada, un savi va foragitar una serp del Consell del seu rei malgrat que el monarca l’apreciava en gran mesura i li va recordar que un rei és el representant de Déu a la terra i que la serp havia estat sempre la pitjor enemiga de la divinitat, de manera que tenir-la en consideració era un gran pecat.

Tot just havia acabat de pronunciar aquestes paraules, es va tornar a sentir el bram del Bou. La Guineu, que va observar que tot el grup estava aterrit, va proposar al Lleó:

—Voleu que vagi a veure de quina bèstia es tracta i que la dugui aquí si veig que no comporta perill?

El rei i els consellers van acceptar de seguida l’oferiment de la guilla, la qual va afegir de seguida:

—Però si la bèstia que trobo no és perillosa per a vós i consent de venir amb mi a la vostra cort, heu de prometre que la respectareu i no li fareu cap mal.

—Pots comptar-hi, Guineu. Així ho faré.



La Guineu se’n va anar al prat on havia deixat el Bou i li va explicar tot el que havia passat des que havien començat a sentir-se els seus brams. Va continuar instruint-lo:

—Benvolgut Bou, ara anirem a la cort, on mostraràs una aparença humil; jo explicaré que et lamentaves pel fet d’haver estat tant de temps sota el domini de l’home i que voldries tornar al regnat del Lleó novament, penedit de la teva infidelitat. Alhora, has de procurar tenir gestos de persona sàvia mentre expliques al rei com funciona el món dels homes i li aconselles que hi tingui amistat.

El Bou i la Guineu van arribar plegats a la cort. El Lleó i els seus consellers van avergonyir-se d’haver tingut por d’un bou que coneixien des de sempre. El rei va dir:

—Bou, com t’ha canviat la veu! No t’havíem pas reconegut!

—Senyor rei —va dir el Bou després d’una llarga reverència—, cridava amb temor i penediment per haver-vos abandonat i haver-me acollit al domini de l’home. Us en demano perdó, senyor.

—Estàs perdonat, Bou. Però, digue’m, com és el món dels homes?

—Rei meu, la serp tenia raó quan va afirmar que l’home és la bèstia més perversa que hi ha a la Terra.

—Quina serp va dir això? I per què?

—Mireu, va passar que una vegada un ós, un corb, un home i una serp van caure en una sitja. Per allà passava un ermità, que en va sentir els crits d’auxili i va ajudar-los a sortir tots, els animals primer. Quan anava a treure l’home, la serp li va aconsellar que no ho fes, que no en trauria res de bo, però l’ermità no li va fer cas.[11] Com a agraïment pel seu rescat, l’ós va regalar a l’ermità un rusc d’abelles que era ple de bresques i el corb el va obsequiar amb una garlanda de gran valor que havia pres del cap de la filla del rei. La serp va pensar que la seva gratitud podria ser útil més endavant, com així va ser.

»L’ermità va continuar el seu camí fins que va arribar a la ciutat on pretenia predicar. Allà, va cercar l’home que havia rescatat de la sitja, que era argenter d’ofici, perquè li guardés la joia que li havia regalat el corb. L’home, que va reconèixer la garlanda de la princesa, va trair la confiança de l’ermità i va denunciar-lo per lladre a la cort, a canvi d’una recompensa que el rei havia anunciat.

»Mentre era a la presó, la serp, que ho havia vist tot, va entrar en secret a la cambra de la princesa i li va mossegar la mà. El rei, molt amoïnat per aquella mà inflada i entumida, va oferir una gratificació a qui sabés guarir-la. La nit següent, la serp va entregar una herba a l’ermità i li va explicar que era un bon remei a les seves queixalades i, després, va xiuxiuejar al rei, a cau d’orella mentre dormia, que el més savi per curar la princesa era l’ermità que havia empresonat al seu castell.

»L’endemà, gràcies a la maquinació de la serp, la princesa es va guarir i el rei va escoltar el dany que l’argenter havia causat a l’ermità acusant-lo falsament de lladre. Tot seguit, va fer tancar l’home a la presó per traïdor.

—Per tant, Bou —va preguntar el Lleó—, creieu que he de tenir por dels homes?

—Senyor rei, és molt perillós estar enemistat amb el rei dels homes perquè cap bèstia no pot defensar-se de la seva maldat poderosa.

La Guineu va adonar-se que havia aconseguit el que volia, és a dir, veure el Lleó atemorit davant del perill que significaven els homes. Llavors li va suggerir:

—Rei Lleó, jo crec que l’home és l’ésser més avar de la terra; penso que seria una bona idea que li féssiu arribar regals, a través d’uns missatgers, com a penyora de bona voluntat. D’aquesta manera us guanyaríeu la seva confiança.

—Em sembla una bona idea, Guineu.

—A mi no tant —va replicar el Gall—. Una vegada hi va haver un rei que va fer enfrontar força i astúcia per saber quina de les dues havia de dominar l’altra. Va guanyar l’astúcia. Si envieu missatgers al rei dels homes, ell també us enviarà els seus com a resposta i aleshores us coneixeran tan bé que no us en podreu defensar, perquè l’home sempre combat amb enginy i per això venç aquells que combaten només amb bravor.

—Déu té el poder sense necessitat de fer servir cap astúcia, per això permet el triomf d’aquells que actuen com ell —va sentenciar la Guineu.

Aquesta resposta de la Guineu va agradar tant al rei, que va decidir enviar els missatgers amb regals cap al regne dels homes. Com que dubtava a l’hora de triar qui faria d’emissari i de designar els obsequis, la Guineu li va demanar que es deixés aconsellar pel Bou, ja que ell havia viscut amb els homes i els coneixia millor que ningú.

—Senyor rei —va dir el Bou—, cal que els missatgers siguin els éssers més nobles que tingueu en el vostre consell, que són, segons el meu parer, la Pantera i el Lleopard. D’altra banda, el Gat i el Gos són les millors joies que li podeu oferir; el Gat, perquè se us assembla, cosa que li faria gràcia, i el Gos perquè és caçador, i la caça és un art molt apreciat pels homes.

Així doncs, seguint el consell del Bou, la Pantera i el Lleopard van partir com a missatgers duent el Gat i el Gos com a presents per al rei dels homes. Per tal de reemplaçar-los, el Bou va ser nomenat cambrer del Lleó en lloc del Gat, i la Guineu va esdevenir portera en lloc del Gos.





CAPÍTOL V

Els missatgers del Lleó al regne dels homes


El Lleó va donar els darrers consells al Lleopard i a la Pantera:

—Cal que recordeu que la vostra manera de comportar-vos, de vestir i d’actuar reflectiran el nostre regne i a mi com el vostre monarca. Per tant, parleu amb saviesa, sigueu honrats, vestiu adequadament, aneu amb bones companyies, no mostreu vicis com la ira, l’orgull, l’avarícia o la luxúria. Que la vostra presència sigui agradable al rei i als nobles que trobareu a la cort que us acollirà.

Els missatgers van travessar moltes i diverses terres fins que van arribar a una ciutat on se celebrava un aplec. El primer que van veure en entrar-hi van ser les prostitutes que actuaven desvergonyidament al carrer i això els va deixar fortament impressionats. El Lleopard va explicar als altres:

—Hi havia una vegada un burgès que estimava molt la seva muller. L’home, que era hostaler, tenia una cambra llogada a una dona que comerciava amb el seu cos. La muller es va deixar enlluernar per l’èxit que tenia la cortesana, de manera que va començar a imitar-la fins que el burgès la va enxampar. En veure la ira del marit, l’esposa li va replicar: «Una vegada hi havia dos bocs[12] que s’envestien en un prat de forma tan violenta, que del front els rajava sang, que banyava l’herba. Una guineu va voler llepar aquella sang i es va trobar que els dos bocs van xocar amb ella tan fortament, que li van causar la mort».

—O sigui que la muller el va avisar que no intervingués en la competència que s’estaven fent les dues dones! —va dir el Gos—. Em meravella que els homes, tan devots de Déu, no tinguin consciència de fer que allò que veuen els visitants en entrar a la seva ciutat i en sortir-ne siguin uns carrers plens de vici. El rei i la seva gent queden ben retratats!

Molts dies van estar els missatgers en aquella ciutat perquè el rei, que es creia de gran llinatge, es feia l’interessant i retardava les visites com si fos un home car de veure. Un dia, que van arribar a estar-se del matí al vespre a la porta de la cort esperant de ser rebuts, van encreuar-se amb un home que, com ells, havia estat molt de temps pretenent l’audiència sense aconseguir-ho i, amb les seves paraules, van entendre de quin peu calçava aquell monarca:

—Lloat sigui Déu perquè tothom pot parlar-hi tantes vegades com vulgui! Déu és un rei que no té porters a qui un hagi de donar diners per poder entrar ni consellers a qui un hagi de donar diners per aconseguir res. I no vol falsos aduladors que acaben obtenint càrrecs de jutges, procuradors o alcaldes també corruptes.

Llavors, la Pantera va contar una història al Lleopard a fi de sentenciar com era d’important saber qui deia bé i qui deia mal d’algú per valorar si es deia veritat o mentida:

—Una vegada hi havia un rei que volia casar la seva filla amb un altre monarca i, secretament, va enviar un cavaller a les seves terres per verificar si era un bon home. Aquell cavaller va demanar als pagesos i a la gent dels pobles què opinaven del seu rei i tots li’n van parlar malament. Només en una ocasió va encreuar-se amb dos joglars, que venien de la cort del rei ben proveïts de diners i vestits, que li’n van parlar molt bé. Li van dir que era un home generós, bon caçador i amable amb les dones, entre moltes altres virtuts. El cavaller va poder deduir, per qui ho havia dit, que aquell rei era un mal home.[13] Així que aquell casament no es va arribar a celebrar mai.

Finalment, es va concedir audiència als missatgers, els quals van entregar al rei el Gat i el Gos, com a regals que el Lleó li trametia, i també una carta que deia el següent:

«En una província, hi havia un monarca voltat de nobles molt poderosos. El rei procurava donar-los exemple i, així, assegurar la pau i la justícia a la seva terra oferint sincera amistat al seu emperador. D’aquesta manera l’emperador estimava i respectava el seu rei, pel tracte honrat que li atorgava, i els nobles no gosaven desobeir el seu monarca. Només així es podia perpetuar la pau als seus dominis»[14].



Acte seguit, el rei dels homes va donar el Gat a un teixidor que era per allà i el Gos a un cavaller afeccionat a la caça. Els missatgers van quedar molt descontents pel menyspreu que el rei havia mostrat al Gat, que era precisament l’animal que tenia semblança amb el Lleó, en donar-lo a un home que era simplement un servidor. Un cop retornats a l’hostal on s’allotjaven, va arribar el Gos, que es va queixar que el cavaller a qui havia estat regalat es dedicava a caçar animals menuts, cosa que era contrària a tot allò que el Lleó representava.[15]



* * *



Un dia, els missatgers van ser convidats a la cort per celebrar un gran banquet amb moltes dames i molts cavallers. Mentre menjaven, hi havia joglars que cantaven i tocaven instruments per amenitzar la vetllada. Les lletres de les cançons van escandalitzar els animals perquè es burlaven de les sensateses i lloaven les vulgaritats, mentre que als homes i a les dones els feien riure a pleret.

Els va interrompre l’entrada d’un home vestit pobrament i amb una llarga barba,[16] que els va dir:

—Cal que el rei, la reina, els homes i les dones recordin que Déu els va crear, juntament amb totes les menges que tenen damunt les taules. Cal que no confiïn que Déu oblidarà la deshonestedat de les burles que li fan amb aquestes cançons que tant els agraden.

Llavors, un escuder, inspirat per aquell home, es va apropar al rei i s’hi va agenollar al davant tot demanant-li que li donés ofici a la seva cort per lloar els seus bons costums i reprendre els nocius. Però el rei li ho va denegar perquè no tenia cap intenció de rectificar. Volia seguir vivint com havia fet sempre fins que li arribés la mort, convençut que podria demanar perdó just abans de deixar de respirar.

Mentre l’escuder continuava insistint al rei en la seva petició, va entrar el veguer[17] de la ciutat, que els va interrompre:

—Senyor rei, us porto aquest home que ha mort un cavaller de forma deshonesta.[18]

—Pengeu-lo, doncs —va decretar el rei.

—Senyor rei —va dir l’home condemnat—, Déu sempre perdona a qui li demostra penediment. Vós sou el representant de Déu a la terra; per tant, us demano perdó, i així m’heu d’absoldre, com Déu ho fa.

—Déu és just i misericordiós —va respondre el rei—, perdona qui ha fallat en les seves actuacions sense voler-ho, per accident, i, en conseqüència, se’n penedeix i demana perdó. Però no hi hauria justícia ni misericòrdia si perdonés aquell que ha fallat expressament i amb consciència del que feia, pensant que després li arribaria el perdó. Per això, tu no ets digne de rebre el meu perdó, perquè has calculat de fer mal i de ser-ne absolt gratuïtament.

Els missatgers animals, després de viure els episodis de l’escuder i del veguer, van comprendre que el rei era un home que es contradeia en les seves paraules i en les seves obres.[19]

Quan es va haver acabat el banquet, el Lleopard i la Pantera van tornar cap a l’alberg on s’allotjaven, tot comentant el luxe que havien contemplat a la cort. En arribar-hi, van trobar el seu hostaler plorant desconsoladament.

—Hostaler, per què ploreu tant? Què us ha passat?

—Senyors missatgers, heu de saber que el rei ha volgut acollir gent molt diversa arribada d’indrets ben llunyans en aquest aplec que ha organitzat, però, per fer-ho, ha ordenat una recaptació d’impostos tan alta a tots els que vivim en aquesta ciutat, que m’obligarà a demanar un préstec als jueus.[20]

—Però, hostaler —van exclamar els missatgers—, és que el rei no té prou diners per finançar el que ell mateix ha organitzat?

—No, senyors, no té més diners que els que ens exigeix quan decideix fer aplecs a la cort. I en fa dos cada any, de manera que deixa ben escanyat el seu poble.

—I, aleshores —va dir la Pantera—, quina utilitat persegueix el rei en fer aquests aplecs?

—Cap ni una. El rei fa veure que amb aquests aplecs persegueix grans acords que ens han de beneficiar i, mentrestant, pren els nostres diners i ens du malestar perquè n’afavoreix uns per perjudicar-ne uns altres, cosa que ens fa caure a tots en una guerra bruta per aconseguir estar entre els protegits. Els acords no s’anuncien perquè mai no s’han arribat a produir i així tothom va covant menyspreu i odi cap al rei.

—Gran dany és causat a aquesta terra perquè no té un monarca com cal que governi amb justícia i desencadeni la pau —va sentenciar el Lleopard.

—Certament —va afegir l’hostaler—. Un monarca corromput provoca dos tipus de danys: el primer, pel mal que fa directament; el segon, pel bé que podria fer i no fa. Heu estat enviats a un rei que confia massa en els seus consellers, que són homes deshonestos. Cadascun d’aquests té més ganes de ser rei que el mateix rei i malbarata tot el seu patrimoni, i el monarca, il·lús, només pensa a passar-s’ho bé caçant, presumint i festejant moltes dones.

L’endemà, el Lleopard i la Pantera van anar cap al palau, on van haver de subornar el porter per poder ser rebuts pel rei. Un cop al seu davant, el monarca va tractar amb molta més consideració el Lleopard que la Pantera: el va fer seure més a prop seu, li feia més cas… De manera que la Pantera va sentir enveja i ràbia. Mentrestant, tots dos van ser testimonis de la visita que van fer al monarca vuit prohoms que representaven quatre ciutats diferents. La raó de la seva vinguda era comunicar-li el malestar que provocaven a les seves terres els ambaixadors del rei, que duien mala vida i causaven disturbis. El sobirà va adreçar-los al seu Consell i va delegar el problema als seus homes de confiança. Els consellers van reaccionar amb ira a les queixes dels prohoms, perquè aquells ambaixadors de qui rebien planys eren amics seus i amb ells compartien els beneficis dels enganys i dels mals usos de la seva tasca. Així que els vuit emissaris se’n van tornar sense haver pogut solucionar res de res.

—Senyor rei —va dir el Lleopard—, què voleu que transmetem al nostre sobirà?

—Saludeu-lo de part meva —va contestar el rei—. Ah, i digueu-li que m’enviï un ós i un llop, perquè tinc un senglar i un gos molt forts que voldria que combatessin, respectivament, amb l’ós més ferm i amb el llop més ferotge que hi hagi a la cort del Lleó.

Els dos missatgers animals van partir amb la recança de marxar sense cap regal per al seu senyor i amb la desagradable sensació que el rei dels homes volia sotmetre el Lleó.



Pel camí de tornada, es van trobar amb aquells vuit prohoms que també havien sortit escuats de la cort del rei dels homes i tots van compartir els laments sobre aquell monarca tan incompetent. El Lleopard els va preguntar si creien que el sobirà era culpable de les conseqüències nefastes que tenia el seu mal govern i un d’ells va respondre explicant-li un conte:

—En una ciutat, hi havia un jove que havia heretat moltes riqueses del seu pare, un noble molt ric. El noi va rebre un munt de propostes de gent diversa: uns li volien donar muller, altres li proposaven entrar en el seu negoci o, fins i tot, li suggerien que ingressés en algun orde religiós. Al final, l’hereu va decidir vendre tot el que tenia i construir un hospital[21] i un pont. L’hospital havia d’acollir els pelegrins que arribaven d’ultramar i el pont els havia de permetre creuar la ciutat, que estava voltada per un riu que ja havia ofegat molts caminants que es dirigien a Jerusalem. Amb aquestes decisions, aquell jove estava ben segur que tindria el reconeixement de Déu.

—Ja ho entenc —va respondre el Lleopard—. No es pot separar la persona de les seves decisions; per això el rei és culpable.

—Certament —afirmaren els prohoms.

—A més, vosaltres, els homes, gaudiu d’una vida més enllà de la mort, on rebreu càstig o premi segons el que hàgiu fet mentre heu estat a la terra. Per tant, el rei de la cort que acabem de visitar no té escapatòria i serà condemnat. Celebro ser un animal irracional, que no ha de témer per una vida eterna![22]

Com que havia arribat el moment de separar els seus camins de tornada, es van acomiadar i el Lleopard els va dir:

—Tingueu confiança en Déu. Segur que no deixarà que un rei incompetent pugui viure llargament, per tot el mal que causaria, i segur que us proveirà ben aviat d’un bon sobirà.



* * *



Mentre els missatgers vivien totes aquestes aventures, al regne de les bèsties s’hi esdevenien altres incidents. La Guineu, ara fent de portera del rei, va convèncer el monarca que el Lleopard tenia com a muller la femella més bella de tot el món, fins i tot en comparació de qualsevol dona. Tan bé li’n va parlar, que el Lleó va acabar per enamorar-se’n i la va voler per a ell, malgrat el que això representava d’ofensa a la seva esposa, la reina, o al Lleopard, que era el seu servidor més fidel. Alhora, els consellers van aprendre a témer el poder que tenia la Guineu en veure el que havia tramat i el que havia aconseguit.

—Guineu —la va advertir el Bou—, tinc por del que et farà el Lleopard quan torni, quan vegi com has provocat l’ofensa del rei a la seva muller.

—Bou, una vegada hi havia una donzella que va cometre una ofensa contra la reina, però tenia tan bons tractes amb el rei, que la sobirana mai no va gosar denunciar-la ni venjar-se’n —va respondre-li la Guineu totalment confiada del seu poder.

Després que els missatgers van haver arribat a les seves terres i van haver explicat tot el que havien viscut, el Lleopard va tornar a la llar, on esperava trobar la seva dona, que tant havia enyorat i que tant estimava. La Mostela i altres veïns li van explicar amb tristesa el deshonor que el rei Lleó li havia fet prenent-li la muller. El Lleopard va enfurismar-se contra el seu rei, però abans va voler saber si la seva esposa havia estat presa per força o si s’hi havia avingut.

—La Lleoparda es va sentir molt humiliada per l’ofensa del rei —va respondre la Mostela—. Va plorar desconsoladament perquè la separaven d’aquell que estimava per damunt de tot el que existia al món.

El Lleopard va sentir que la ràbia encara creixia més contra el seu rei i va rumiar com podia venjar la gran traïció que li havia fet.





CAPÍTOL VI

La batalla del Lleopard i la Pantera


La Guineu va veure que el Lleopard es dirigia molt enutjat cap a la cort del Lleó. Va anar cap al rei i li va dir:

—Senyor, crec que la vostra relació amb la Lleoparda ha fet que el Lleopard vingui amb intencions de matar-me. Us demano que, per frenar la seva ira, vegi que sempre estic al vostre costat i que vós teniu en gran consideració tot allò que jo dic. Que vegi, en definitiva, que sóc la vostra mà dreta.

El Lleó va seguir la seva recomanació i va fer que la Guineu fos nomenada la seva consellera. La tenia sempre a prop seu per tal de protegir-la. Per substituir la Guineu com a portera, va triar el Paó, per la seva gran capacitat de detectar qualsevol presència, tal com la nova consellera li ho havia indicat. Aquest nou paper de la Guineu desagradava a tothom: als seus consellers, als nobles animals que estaven a prop del Lleó i especialment al Lleopard, que estava convençut del paper decisiu que havia tingut la guilla en el rapte de la seva muller. Quan tots eren davant del rei, el Lleopard va desafiar el monarca:

—Vós heu pres la meva dona amb enganys i això és clarament un acte de traïdoria a la vostra gent. Si algú s’oposa a les meves paraules, estic preparat per enfrontar-m’hi.

El rei es va ofendre profundament per l’acusació rebuda, però sobretot perquè, en fer-la públicament, l’havia ridiculitzat. La seva resposta no es va fer esperar:

—Qui de vosaltres vol prendre batalla contra el Lleopard que m’està calumniant?

Però totes les bèsties van callar, fins que la Guineu va trencar el silenci:

—La traïció és una falta molt desagradable per a Déu. Quan un rei és acusat de traïdor, també el seu poble cau en deshonor. El Lleopard vol provocar la desgràcia del Lleó i de la seva gent; per tant, aquell qui el defensi rebrà tot el reconeixement del seu sobirà.

La Pantera, que estava escoltant entre tots els altres, va recordar la ràbia i l’enveja que havia sentit quan el Lleopard es va deixar complimentar pel rei dels homes; això la va empènyer a presentar-se voluntària per lluitar a favor del monarca, malgrat que sabia, certament, que el Lleopard havia estat ultratjat pel Lleó.

Tothom es va desplaçar al camp on tindria lloc la batalla. Mentre hi anaven, el Gall va preguntar a la Serp:

—Qui creus que guanyarà?

—La batalla ha de destriar qui diu veritat i qui diu mentida. Déu només permetrà que guanyi aquell que és sincer —va afirmar ben convençuda la Serp.[23]

La Pantera i el Lleopard van sentir aquest diàleg, de manera que la primera va témer per la seva sort i, en canvi, el segon es va sentir reconfortat.

El combat va durar tot el dia fins ben entrada la nit. La Pantera podria haver guanyat el Lleopard, però defallia perquè sabia que en el fons defensava un engany, i el Lleopard lluitava amb tota la força que li donava el convenciment de tenir la raó. Quan finalment la Pantera va morir i l’enfrontament es va acabar, davant de tota la cort van quedar ben palesos la vergonya i el deshonor del rei traïdor. I tant va irritar el rei aquest resultat, que es va aixecar i ell mateix va matar el Lleopard, que no es va poder defensar, esgotat com estava d’haver batallat tot el dia.

Tothom va restar en silenci i disgustat per la forma d’actuar del seu sobirà, que, com havien pogut comprovar, era ben capritxós. Secretament, cadascú va covar dins seu el desig d’estar sota el domini d’un altre monarca.



* * *



L’endemà, després d’una nit desassossegada, el rei va convocar els seus consellers per decidir com havien de respondre la petició del monarca humà d’enviar-li un llop i un ós.

—Senyor —va dir la Serp, que era el seu conseller més savi—, les vostres terres són plenes d’óssos i llops. Bé en podeu triar un de cada per enviar-los-hi.

—Sí —va afegir la Guineu—, però el rei dels homes és el sobirà més noble i poderós que hi hagi en el món; per tant, li heu d’enviar l’ós i el llop més forts que tingueu al vostre regne, per tal de no ofendre’l.

—I quins són, al vostre parer, els més braus que jo tinc? —va preguntar el rei.



—És evident —va respondre la Guineu— que els més coratjosos són l’Ós i el Llop que teniu entre els vostres consellers.

—Perfecte. Doncs que així es faci —va decretar el rei.

I l’Ós i el Llop van acceptar per por de ser titllats de covards.

Tot seguit, la Guineu va afegir:

—També heu de pensar qui farà de missatger aquesta vegada. Caldria que fos el conseller més savi que us acompanya, que, segons el meu parer, és la Serp.

—Ja ho veig —va respondre la Serp—. Hi havia una vegada una guineu que va trobar una freixura[24] en un ham que destrament un caçador havia col·locat en un camp per atrapar-la. Quan la guineu la va veure, no la va voler ni tocar, conscient que fer-ho li duria greus penalitats.

—Què voleu dir? —va demanar el Lleó, que no havia entès el significat de la faula que li havia explicat la Serp perquè, neguitós com havia quedat després de l’episodi del Lleopard, anava perdent subtilesa i enginy.

—Doncs que, des que el Bou i la Guineu són a la vostra cort, estem contínuament enfrontant afanys i tribulacions. Seria massa casualitat que no fossin conseqüència de l’atenció que els presteu.

—Jo no sóc culpable de res ni he fet cap mal —va defensar-se el Bou—. El rei em té al seu costat i em protegeix, quan sóc un animal que podria menjar-se. Per això procuro salvar sempre el seu honor i només li vull bé. —I va afegir en un to compungit—: Encara que és veritat, senyor rei, que la Guineu va aconsellar-me de bramar tres vegades durant el dia i tres vegades durant la nit per aconseguir la vostra atenció i la vostra protecció.

Aquestes paraules van desagradar molt a la Guineu, perquè la posaven en evidència, així que va prometre de venjar-se del Bou més endavant.



* * *



Van arribar la neu i el fred. El Lleó i els seus no trobaven vianda i tenien fam, així que el rei va adreçar-se a la Guineu.

—Guineu, tenim fam. Què podríem menjar?

—No ho sé, senyor rei. Però deixeu-me preguntar al Paó si ha sentit alguna bèstia pels voltants.

Quan el Paó va veure que se li apropava la Guineu, es va espantar perquè no se’n refiava gens ni mica.

—Paó, el nostre sobirà té fam; per tant, ara vindràs amb mi. Quan el rei et pregunti si has vist alguna bèstia a prop que pogués menjar, li diràs que no, però que sí que has ensumat la pudor que al Bou li fa l’alè, i que això vol dir que està malalt i a les portes de la mort.

El Paó així ho va fer, d’una banda, perquè temia la Guineu i, de l’altra, perquè, si el Bou desapareixia, ell tindria més blat per menjar. Tanmateix, encara que el Lleó desitjava menjar-se el Bou per la fam que tenia, s’hi resistia perquè li sabia greu matar aquell animal que tanta fidelitat li havia mostrat. La Guineu, testimoni d’aquest debat en la seva consciència, li va oferir:

—Senyor rei, us menjareu el Bou si jo aconsegueixo que ell us doni el permís de cruspir-vos-el i així us alliberi del compromís que teniu de respectar-lo?

—I tant! Si ell m’hi autoritza, l’engoliré de bon grat!

La Guineu es va apropar al Corb, que també estava mort de fam, i li va proposar:

—El Lleó té fam i jo vull procurar que mati el Bou, que és prou gros per proporcionar-nos menjar a tots plegats. Vine amb mi cap a la cort: si el Lleó diu davant teu que té gana, proposa-li que se’t mengi. Jo de seguida li diré que no ho faci, i no tinguis por que ell sempre fa allò que jo li aconsello. Després, jo li proposaré que se’m mengi, i tu li diràs que no ho faci, que la carn de guilla és malsana.

Un cop va haver instruït el Corb, se’n va anar cap a on hi havia el Bou i li va dir:

—El Lleó se’t vol menjar perquè el Paó li ha dit que et feia pudor l’alè, cosa que indicava que estaves malalt i proper a la mort.

—Ai, senyor —va exclamar el Bou atemorit—. Ja és veritat, ja, allò que el pagès va dir al cavaller!

—Què li va dir?

—Un pagès, que s’havia fet ric a força de treballar, va proposar a un cavaller que es casés amb la seva filla per tal que un aconseguís noblesa i l’altre, diners. El problema és que la noblesa pot esdevenir rica de seguida, però obtenir la dignitat de la noblesa requereix molt més que un simple acord matrimonial. De manera, que el cavaller va tornar-se ric automàticament, però el pagès va quedar pagès i pobre. Per això el camperol va dir al cavaller: «Al pagès li correspon la pobresa i el treball, mentre que al cavaller li correspon l’honor». A mi em passa el mateix —va afegir el Bou—: a mi em correspon la mort i al Lleó, la satisfacció.

—No t’ho prenguis així, Bou —va consolar-lo la Guineu—. El Lleó va prometre’t protecció i segur que no et trairà. Fes una cosa: ofereix-li que se’t mengi si és necessari. Aleshores el Lleó t’ho agrairà enormement i, per la gratitud i la promesa que et va fer, segur que no et farà cap mal. A més —va afegir—, jo t’ajudaré, de manera que el Lleó no t’enganyarà ni et farà cap mal.

Quan tots tres van ser davant del Lleó, les coses van anar succeint tal com la Guineu havia planejat. El Corb es va oferir al rei perquè se’l mengés, però la Guineu el va excusar dient que la carn de corb no era pas bona per al paladar d’un monarca. Llavors es va oferir ella com a aliment, però el Corb va avisar al rei que la carn de guilla era malsana. Aleshores el Bou, confiat, va oferir-se com a menjar del sobirà, ja que ell era gros i la seva carn era ben apetitosa. De seguida el Lleó va matar el Bou i tots tres en van endrapar tant com van voler.

Amb el Bou mort, es va plantejar el problema de qui el substituiria en la seva tasca de cambrer, així que el rei va demanar consell al Gall i a la Guineu. El Gall es disposava a parlar quan va rebre una mirada irada de la guilla, que el va fer callar de seguida. Llavors la Guineu va suggerir:

—Crec que el Conill seria un bon candidat, ja que és un animal humil i semblant al Gat, que havia exercit aquest ofici abans del Bou.

—I a tu què et sembla, Gall? —va demanar el rei.

—Em sembla una bona idea —va contestar el Gall, que no gosava contradir el que deia la Guineu, que més aviat li feia por.

—D’acord. Doncs que així sigui —va decretar el rei Lleó.

D’aquesta manera, la Guineu va aconseguir tenir un gran poder a la cort, perquè el Gall, el Paó i el Conill la temien, i el Lleó la creia en tot el que ella deia i aconsellava.



* * *



Un dia va passar que el Lleó havia d’intervenir en un afer greu que va succeir a les seves terres. Va voler-lo consultar al Gall i a la Guineu, però el Gall li va advertir que, en casos tan greus, calia que escoltés més veus i que el seu Consell havia quedat massa minvat amb l’absència de la Serp, el Lleopard, la Pantera, l’Ós i el Llop. El rei estava disposat a elegir més consellers, però la Guineu, per evitar-ho, li va explicar una història:



—En una terra hi havia un home que era tan savi, que podia entendre el que deien els animals, incloent-hi els ocells, però Déu li havia donat aquell do a canvi de guardar-lo en secret, ja que el dia que ho expliqués moriria immediatament. Aquell home tenia un hort, on treballaven un bou fent anar una sínia i un ase que portava fems amunt i avall. Un dia, el bou estava anguniós i l’ase li va aconsellar que aquella nit no mengés la civada que l’home li donava perquè s’adonés que estava malalt i el deixés descansar. Així ho va fer, i l’home el va deixar reposar mentre posava l’ase a la sínia en lloc del bou. Aquesta era una feina molt feixuga i l’ase se’n va ressentir tant, que, per evitar de repetir-la, va aconsellar al bou que mengés la civada, perquè, si seguia semblant malalt, l’home el vendria a un carnisser perquè en fes vianda. El bou es va espantar tant, que va menjar la civada àvidament i l’endemà va tornar a treballar. L’home, que havia entès tot el que el bou i l’ase es deien, va riure a cor què vols mentre sopava. La seva muller, encuriosida, li va demanar quin era el motiu de tanta rialla, però l’home no li ho volia dir perquè, si ho feia, moriria. Tanmateix, veient que la dona s’enfadava fins al punt de deixar de menjar i beure i deixar-se morir per castigar el silenci del marit, va decidir de fer testament i explicar-li-ho tot. Tant se l’estimava. Però l’home també va poder sentir el que es deien el gall i el gos que vivien amb aquest matrimoni.

—I què es deien? —va preguntar el Lleó a la Guineu.

—Mentre l’home feia testament, el gall va cantar i el gos el va renyar perquè no estava bé cantar sabent que el seu amo es disposava a morir. El gall va defensar-se dient que aquell home no li mereixia cap mirament i que ja li estava bé morir si no sabia fer-se respectar per la seva muller. Llavors va cridar deu gallines i va demostrar al gos com les dominava; els manava tot el que volia sense que les gallines mostressin cap rebel·lió. El gos va quedar convençut, però encara va demanar al gall què hauria fet ell si s’hagués trobat amb una muller tan exagerada com la del seu amo. El gall li va respondre que ell hauria pegat a la seva dona fins a obligar-la a menjar i beure o que l’hauria deixada morir d’inanició. L’home, que va entendre també tot aquest diàleg entre el gos i el gall, es va aixecar i va seguir les instruccions del gall: va pegar a la seva dona fins que la va fer menjar i beure, i ella no el va desobeir ni desafiar mai més.[25]

»Per tant, rei Lleó, el Gall és tan savi que amb ell en teniu prou per saber què heu de fer en cada ocasió. No us cal pas tenir més consellers. Al contrari, tenir moltes veus dins d’un mateix Consell acostuma a portar confusió.

—Permeteu-me que us expliqui una altra història —va demanar el Gall quan la Guineu va haver acabat—. Un papagai s’estava en un arbre juntament amb un corb. Tots dos van veure com un simi posava llenya damunt d’una pobra cuca de llum, pensant-se que era una flama, per fer un foc ben gros que l’escalfés. El papagai l’avisava que s’equivocava, però el corb renyava el papagai i li deia que era inútil rectificar aquell que rebutjava la correcció. I així van estar una bona estona, fins que el papagai baixà de l’arbre per fer-se entendre millor, però el simi, en tenir-lo davant, el va matar.

El rei, que va escoltar atentament aquesta història, es va ofendre de ser comparat amb un simi beneit. Per desenrabiar-lo, la Guineu va prendre el Gall i se’l va cruspir sencer davant del Lleó.

Vet aquí que la Guineu va quedar com a única consellera del rei. El Paó n’era el porter i el Conill, el cambrer, però la temien tant, que en aquell regne es feia tot el que ella volia. La Guineu estava feliç i satisfeta del seu èxit. A la guilla ja li estava bé com anava ara tot, però va recordar la promesa que havia fet a l’Elefant: que ella procuraria la mort del Lleó per tal que el paquiderm nassut fos el rei. Va tenir por que l’Elefant la descobrís i, per això, es va posar a maquinar com podria matar el Lleó per fer nou monarca l’Elefant.





CAPÍTOL VII

La mort de la Guineu


La Guineu es va obsessionar amb la idea d’assassinar el rei i va oblidar tots els honors que li havia fet i la confiança que el monarca li havia demostrat, fent-la passar per sobre de tots els altres animals. Va anar a trobar l’Elefant i li va dir:

—Ja ha arribat l’hora que el rei mori. Ara és el millor moment perquè jo sóc l’única consellera i ho podré aconseguir fàcilment.

L’Elefant va quedar molt pensatiu després d’escoltar aquesta proposta, que no l’acabava de convèncer.

«D’una banda», rumiava, «si desafio els desitjos de la Guineu, se’m pot girar en contra i causar la meva desgràcia… Però, de l’altra, si hi accedeixo, també pot provocar la meva dissort i trairme com està fent ara amb el rei Lleó, malgrat que ell li ha mostrat sempre absoluta fidelitat».

I l’Elefant procurava treure’n l’entrellat dins seu: «Prou! Amb la mateixa tenacitat que la Guineu s’afanya a fer desaparèixer el Lleó, jo puc aconseguir que el rei la mati a ella». I va acabar concloent: «Perquè, si en un cos petit com el de la Guineu hi cap tanta traïció, destresa per a l’engany i enginy, ¿quanta més lleialtat, saviesa i mestratge, no hi deu caber, en el meu, que és tan gros?»

La Guineu, veient-lo tan capficat, li va preguntar:

—Elefant, què és el que t’amoïna tant? Per què no cuites a ser rei abans no torni la Serp, que és sàvia i hàbil, de la seva tasca missatgera?

La guilla, amb les seves paraules, li havia donat la clau.

«És clar! Ja ho tinc: esperaré que torni la Serp abans de seguir fent tractes amb la Guineu. Junts tramarem com podem desfer-nos-en», va decidir.

Tanmateix, la Guineu va endevinar que les intencions de l’Elefant, que s’endarreria a posar en marxa qualsevol acció, no eren gaire clares, així que el va collar:

—Mira, Elefant, si no t’apresses a matar el rei, ho faré jo mateixa i sense fer-te partícip en res.

L’Elefant tenia tanta por de les males arts de la Guineu, que li va preguntar:

—Si jo finalment sóc rei, Guineu, quin paper hi voldràs tenir, tu, en el meu regnat?

—Jo voldria fer el mateix paper que tinc ara, és a dir, ser la teva única consellera, i que el Conill seguís sent el teu cambrer i el Paó, el teu porter.

—I com tens pensat de causar la mort del nostre monarca? —va demanar l’Elefant.

—El Senglar sempre està pendent d’igualar-se en personalitat i força al rei —va respondre la Guineu—, així que advertiré el Senglar que es guardi del rei, que se n’ha adonat i el vol matar; tot seguit avisaré el rei que el Senglar desitja ser sobirà, cosa que provocarà que el vulgui eliminar en un duel. Quan el Senglar serà mort i el rei estarà cansat de la batalla que hi haurà mantingut, tu, Elefant, podràs matar-lo sense cap dificultat i ser ascendit a monarca.

L’Elefant va decidir aprofitar aquesta estratègia al seu favor:

—Guineu, les promeses que es fan sense testimonis acostumen a tenir poca validesa per la facilitat amb què poden ser traïdes. Crec que et seria convenient que el nostre pacte es fes davant de testimonis per assegurar que, un cop jo sigui rei, tu siguis nomenada única consellera, el Paó porter i el Conill cambrer.

La Guineu va quedar pensarosa perquè, és clar, si hi havia testimonis, seria fàcil que descobrissin l’estratagema i l’acusessin de traïció. L’Elefant, que s’imaginava aquests dubtes, li va proposar:

—Evidentment, Guineu, per evitar qualsevol deslleialtat per part de qui no rep cap benefici en aquest pacte, podem demanar que els testimonis siguin el Paó i el Conill, que indirectament també hi estan implicats.

Aquestes paraules van tranquil·litzar molt la Guineu, i de seguida l’Elefant va fer la promesa que la Guineu seria la seva única consellera en cas que ell algun dia fos rei davant del Paó i el Conill, que van fer de testimonis i van prometre que ho mantindrien tot en secret.

Llavors, mentre la Guineu se’n va anar a parlar amb el Senglar per tirar el seu pla endavant, l’Elefant va demanar veure el rei Lleó i li va explicar tot el que havia passat amb la Guineu, des de l’inici fins al final, amb tots els ets i uts.

—Senyor rei, us demano que em perdoneu per la infidelitat que vaig concebre contra vós. Me’n penedeixo tant! Jo només vull ser-vos un lleial servidor; no vull ser un traïdor.



—I com puc saber, Elefant, que tot el que m’expliqueu és veritat?

—Podeu certificar-ho, senyor rei, observant com és d’estrany que la Guineu hagi acabat sent la vostra única consellera i com el Conill i el Paó, que temen la guilla per natura, li deuen els seus càrrecs. A més —va afegir l’Elefant—, ara podreu comprovar com la Guineu us dirà que el Senglar us vol matar i com heu de mirar-lo amb orgull per fer-vos respectar, cosa que confirmarà al Senglar que, efectivament, ja no el teniu en bona consideració.

El rei Lleó va quedar molt trist de saber la traïdoria de la Guineu, a qui havia tractat amb tanta consideració i respecte:

—El meu pare em va contar allò que li va passar al meu avi, que era rei d’una terra molt extensa, i que em recorda tant al que m’està passant a mi ara. L’avi va voler humiliar els animals a qui corresponia fer honors i va enaltir les bèsties que eren infames, sobretot el simi. Aquell simi, que s’assemblava molt a l’home, desitjava tant el càrrec de rei, que va correspondre als honors que li havia fet amb la traïció.

—Senyor rei —va consolar-lo l’Elefant—, en una copa no hi cap gaire vi, com tampoc en un cos traïdor no hi cap gaire honradesa ni lleialtat. La vostra dignitat demana que us encarregueu d’eliminar la Guineu i que procureu un altre cop tenir uns bons consellers, aquells que per noblesa mereixen el càrrec, per governar amb seny.

Després, l’Elefant se’n va anar a visitar el Senglar per fer-li saber que coneixia el tracte que li havia ofert la Guineu i explicar-li tota la traïció que la guilla estava ordint. Al mateix temps, el rei Lleó va poder verificar que tot el que li havia explicat l’Elefant era cert, perquè la Guineu va actuar tal com el paquiderm nassut havia predit. Així que el monarca va decidir d’aplegar tothom davant seu, i quan tots els animals estaven en silenci, va preguntar en veu molt alta i clara:

—Conill, Paó, digueu-me, és veritat que heu estat testimonis d’un pacte que la Guineu ha fet per prometre la meva mort?

—Senyor rei —es va avançar la Guineu abans que els atemorits Conill i Paó responguessin—, jo volia comprovar si els vostres súbdits us eren realment fidels. Per això vaig temptar l’Elefant i per això he fet el mateix amb el Senglar. —I encara va afegir amb por per tot el que estava passant—: Al Conill i al Paó, no els he explicat mai tot això que l’Elefant diu contra mi.

La Guineu confiava que la por que inspirava al Conill i al Paó fos suficient per mantenir-los en silenci, però no va tenir en compte la superioritat del Lleó, que va emetre un terrible i eixordador rugit per recordar als dos petits animals qui era per natura el més gros.

—Digueu la veritat! —va cridar iradament encara el rei Lleó.

I, tot seguit, tant el Conill com el Paó van confessar el seu testimoniatge. El Lleó, llavors, es va girar cap a la Guineu i la va matar sense delegar en ningú altre aquesta tasca.

Des del moment en què la Guineu ja no hi va ser, la cort de les bèsties va viure en pau: l’Elefant i el Senglar van entrar a formar part del Consell, juntament amb altres dignes animals, i el Conill i el Paó van ser-ne foragitats.



* * *



Així s’acaba el Llibre de les bèsties, que Fèlix, el nostre viatger meravellat, va regalar a un rei perquè aprengués com s’ha de governar amb dignitat i com cal apartar del seu Consell els homes falsos que coven traïdories.





Ramon Llull: una vida llarga i plena d’aventures

Ramon Llull Erill va néixer el 1232 a Palma de Mallorca. El seu pare havia participat en la conquesta de l’illa amb Jaume I (no se sap si militarment o financerament), que, com a recompensa, li va donar propietats i privilegis que el van fer entrar en l’alta noblesa insular. El mateix Ramon Llull va ocupar el càrrec de senescal a la cort de Jaume II, fill de Jaume I, que va heretar el tron del regne de Mallorques (en plural perquè també incloïa les terres del que ara és el sud de França). El 1257 es va casar amb Blanca de Picany, amb qui va tenir dos fills. Duia una vida còmoda i força dedicada als plaers, que incloïen la composició de cançons joglaresques.

Es diu que el 1263, als trenta anys, Ramon Llull va rebre una il·luminació divina; és a dir, sembla que va patir una crisi personal profunda que va fer que canviés totalment de vida: va deixar la dona i els fills i es va recloure a fer vida de penitència durant nou anys a la muntanya de Randa. Durant aquest temps de meditació i de silenci, va gestar el seu pensament que derivà en l’Art lulliana. Alhora, va dedicar molt de temps a la seva formació, ja que ell era un laic i, per a tot allò que volia emprendre, necessitava coneixements com el llatí i l’àrab. Per aprendre l’àrab, va comprar un esclau musulmà, amb qui podia practicar-lo.

Ramon Llull va tenir una llarga vida dedicada a escriure i a viatjar. Sabia, gràcies a la seva vida a la Cort, que calia estar a prop dels centres de poder per poder finançar i dur a terme els seus projectes: difondre la seva Art, que ell creia inspirada per Déu a fi de convertir tots els infidels, i crear la xarxa d’escoles de missioners que havien de divulgar-la. Per això va anar a Montpeller, a París, a Roma, on s’entrevistà amb prínceps i papes. El 1276 va aconseguir el permís papal per fundar el monestir de Miramar, a Mallorca, on monjos franciscans estudiaven la seva Art i l’àrab.

Ramon Llull va viatjar també al nord d’Àfrica i a Armènia per dur a terme la seva tasca missionera. De fet, sabem que va morir el 1316 quan tornava de la ciutat de Tunis, on sembla que va ser apedregat. Està enterrat al convent de Sant Francesc, a Palma de Mallorca.

L’Art i el lul·lisme

Ramon Llull viu en una època en què les religions monoteistes estan en ple apogeu. Cadascuna es veu com a única interpretació possible i, per tant, exclou les altres. D’aquí les croades: cal vèncer l’heretge i convertir-lo. En canvi, Ramon Llull vol convèncer. També creu que hi ha una única religió veritable, la cristiana, però entén que les altres tenen els seus arguments vàlids i, per tant, la via per vèncer-les és el raonament. Tota la seva obra, doncs, té una idea de conjunt per aconseguir aquest objectiu.

La seva forma de pensar i tot el sistema que crea per arribar a la idea del Déu veritable derivaran en un corrent filosòfic, que el mateix autor anomena «Art», que encara és estudiat actualment amb el nom de lul·lisme. Què té d’especial aquesta Art? Doncs que és un sistema que combina la matemàtica, la lògica i el raonament per poder distingir la veritat i la falsedat i que, com a mètode, es pot aplicar a qualsevol saber que no sigui exclusivament religiós. Amb aquest sistema, Llull volia fer desaparèixer les discussions en què derivaven sempre les interpretacions subjectives dels textos sagrats.

Malgrat això, o precisament per això, perquè el mètode feia la interpretació dels textos sagrats assequibles a les universitats, Ramon Llull va ser proscrit per l’Església dominant durant l’època de la Inquisició. El nostre autor s’inclou en la tradició franciscana que reivindica la senzillesa i l’amor absolut a la natura, perquè Déu es manifesta principalment a través d’aquesta, cosa que xoca frontalment amb una Església institucional, rica i amb molt de poder, que veu el Papa com l’única figura capaç d’interpretar els textos sagrats. Això va fer que l’Art ideada per Llull s’estudiés a les facultats de Medicina, Astronomia i Filosofia i quedés relegada de les de Teologia.

Obres més conegudes

Ramon Llull va ser un autor molt prolífic; se’n conserven unes 240 obres, una magnitud molt gran per l’època. Escrivia en llatí, àrab i català. Pel fet d’escriure tant i de matèries tan diverses, l’autor és reconegut com el «pare del català literari», perquè sovint va haver de cercar solucions noves per redactar en català sobre temes que encara no havien vist mai la llum en llengua vulgar.

Les obres més importants, per la seva transcendència, són les següents:

Llibre de l’orde de cavalleria: aquest tractat, que té com a objectiu formar els cavallers en la virtut del seu ofici, té molta importància perquè va servir de font en la redacció del Tirant lo Blanc de Joanot Martorell. Hi ha curiositats, com la seva interpretació de tota l’armadura medieval com a estris de virtut: l’espasa, que té l’empunyadura en forma de creu per recordar Jesucrist; la llança, que és símbol de la veritat que mai no es torça; el casc, com a recordatori al cavaller que sense vergonya no hi ha obediència, etc.

Llibre de Gentil i els tres savis: Gentil és un humil personatge que vol saber quina és la religió veritable de les tres grans que existeixen. Tota l’obra és un diàleg ple d’argumentacions i contraargumentacions entre un representant jueu, un de cristià i un de musulmà. El més curiós d’aquesta obra és que deixa el debat sense cap solució, cosa que a les jerarquies de l’època segur que no els va agradar gaire.

Llibre d’Evast e Blanquerna: és segurament una de les seves obres més conegudes. Blanquerna és un cavaller, fill d’Evast, que abandona la vida laica per seguir la carrera eclesiàstica. Quan arriba a ser Papa, voltat de massa riquesa i poder, s’adona que l’autenticitat és ser ermità, de manera que dimiteix. La figura de l’ermità és l’ideal de Llull: una vida austera, senzilla i dedicada a la contemplació. Aquest llibre n’inclou un altre, el Llibre d’Amic e Amat, d’una gran bellesa poètica.

Els bestiaris medievals i la tradició oriental: influències en Llull

Ramon Llull va estar a prop dels centres de poder, de reis i de papes, de manera que va poder observar vicis i virtuts en l’art de governar. Segurament d’aquí neix la seva necessitat d’escriure el Llibre de les bèsties, usant les figures animals com a metàfores humanes. Tot i així, els estudiosos creuen que volia advertir principalment el rei de França, Felip el Bell, perquè no es refiés tant de la gent que el voltava.

L’autor, a més, va aprofitar la gran tradició que hi havia de bestiaris a l’època medieval. Aquests llibres descrivien animals, reals i imaginaris, que encarnaven vicis i virtuts en la línia també de les faules, que formaven part de la cultura popular i que pretenien instruir les persones que no sabien llegir, que eren la gran majoria. De fet, l’Església també feia servir sovint animals simbòlics, com el lleó, el bou i l’àliga per als evangelistes Marc, Lluc i Joan, que representaven la noblesa, el sacrifici i la saviesa.

Pel que fa a l’estil, Ramon Llull creia que, per fer més planera l’explicació, el millor era usar els exemples, unes històries breus que ell sovint encadena de manera que l’una contesta l’altra i que van rebre influències de dues obres conegudes en la tradició oriental: Calila e Dimna i, sobretot, Les mil i una nits.

El Llibre de les bèsties és, segurament, un dels llibres més editats de Llull al llarg de totes les èpoques.





RAMON LLULL (Palma, Mallorca, 1232 - Tunis, Tunísia, 1316) va ser un escriptor, filòsof, místic, teòleg, professor i missioner mallorquí del segle XIII, conegut per la seva extensa obra escrita, redactada en català, occità, llatí i àrab.

Destaca per la seva producció literària en llengua catalana i és considerat el primer autor a fer servir una llengua vulgar per escriure obres científiques.

Llull havia estat un cortesà de vida mundana fins que va realitzar una transformació religiosa quan tenia trenta anys, a partir de la qual dedicà la seva vida al proselitisme cristià, especialment entre jueus i musulmans, i a incorporar els poders polítics i religiosos cristians en un pla missioner destinat a la conversió dels no cristians. La seva estratègia per millorar els resultats dels mètodes tradicionals d’evangelització basats en l’autoritat dels textos sagrats el va portar a difondre el seu pensament mitjançant l’escriptura, l’ensenyament, la disputa amb autoritats teològiques, la petició a papes i reis o la fundació de centres de formació missionera. Per assolir els seus propòsits dedicà gran part de la seva vida a viatjar, per difondre el seu missatge i posar-lo a prova.

Llull creà un sistema filosòfic que denominà Ars, que integrava en un tot coherent la religió, la filosofia, la ciència, la moral i l’ordre social, a partir d’un sistema de verificacions mecàniques comprensibles i transmissibles que havien de demostrar la superioritat del cristianisme i facilitar així la conversió dels practicants d’altres religions. L’ambició del programa lul·lià és una de les causes de la seva ingent producció escrita i de l’enciclopedisme del seu abast, atès que el seu sistema havia de ser verificable en qualsevol àmbit del coneixement humà i havia de poder ser comunicat en graus distints de complexitat expressiva i de llengua, d’acord amb les característiques del destinatari.

D’aquesta extensa producció literària es conserven 240 obres, d’entre les quals es poden destacar el Llibre de contemplació en Déu (1271-1274), Doctrina pueril (1274-1276), el Llibre del gentil e dels tres savis (1274-1276), el Llibre de l’orde de cavalleria (1274-1276), el Llibre d’intenció (1282), el Llibre d’Evast e d’Aloma e de Blaquerna son fill (1283, inclou el Llibre d’Amic e Amat), el Fèlix o Llibre de meravelles (1287-1289, inclou el Llibre de les bèsties), el Desconhort (1295), l’Arbre de ciència (1295-1296), el Tractat d’astronomia (1297), el Cant de Ramon (1300), el Llibre dels mil proverbis (1302), el Llibre de l’ascens i descens de l’intel·lecte (1304), Liber de fine (1305), Ars magna (1305), Ars brevis (1308), Els dotze principis de la filosofia (1310) i Vida coetània (1311).

El llegat de Ramon Llull va ser un corrent filosòfic i religiós de partidaris denominat lul·lisme, que estimularen la seva exaltació fins a la llegenda. Llull també va tenir adversaris, especialment entre els dominics, que crearen un corrent antilul·lià, els quals, a més d’atacar-lo pel contingut de la seva obra, li atribuïren posicions heterodoxes a partir de textos falsament lul·lians sobre l’alquímia o la càbala. Aquesta confrontació ha distorsionat la percepció popular de la seva personalitat real i ha afectat negativament el seu procés de canonització. Actualment és, eclesiàsticament, servent de Déu, encara que popularment sigui considerat i titulat com a beat.





Notes


[1] Orde: En l’antiguitat, grup de persones que s’aplegaven sota un estatut que determinava la tasca que havien d’acomplir i la forma com havien de comportar-se. Podia ser de tipus militar o religiós. [Torna]



[2] Orde dels Apòstols: Comunitat religiosa. [Torna]



[3] Cabiscol: Responsable del cant que el grup de monjos o sacerdots fa en una celebració. [Torna]



[4] Ardiaca: Responsable de prendre decisions en llocs o moments en què no hi ha el bisbe. [Torna]



[5] Amb aquesta història, la Guineu va voler alertar els que l’escoltaven que, si es deixaven endur per l’ambició personal de poder i l’enfrontament amb l’altre bàndol, hi havia el perill que acabessin escollint un rei massa dèbil per fer la seva tasca principal, que és protegir els seus súbdits, però que si escollien un rei fort era millor que no els veiés com a enemics, sinó que el tinguessin al seu favor. [Torna]



[6] Recordeu que en el capítol anterior s’ha dit que el Lleopard, l’Ós i la Pantera també pretenien ser escollits com a rei. [Torna]



[7] A l’època medieval, les dones eren considerades font de maldecaps i per això podem llegir algunes afirmacions que menyspreen el sexe femení, com aquesta que Llull posa en boca de l’Elefant. Avui dia les considerem clarament masclistes. [Torna]



[8] Entenem aquest detall com una manca de coneixements científics de l’època de Llull, ja que les serps són rèptils carnívors. [Torna]



[9] Juga amb el doble sentit de pastor: persona que té com a ofici cuidar animals i clergue que ha de procurar el bé i el bon guiatge dels seus feligresos. [Torna]



[10] Per a Llull, l’ermità és l’ideal de perfecció; per tant, quan diu «el poc bé que podia fer un ermità», es refereix a l’anterior raonament del rei, que ha manifestat la seva preferència per la tasca d’un monarca que no pas per la d’un religiós ermità. [Torna]



[11] Llull separa la condició d’home (persona normal) de la d’ermità (persona que segueix l’ideal de perfecció). [Torna]



[12] Hi ha un cert dubte en les diferents versions sobre si Llull parla del bou o del boc. Nosaltres hem optat per boc, que ens ha semblat més adequat a l’escena. [Torna]



[13] Llull tenia en gran desconsideració els joglars, que qualificava de corruptes i vividors i, per tant, de poc fiables en allò que deien. [Torna]



[14] La carta expressa el tracte que ofereix el Lleó al rei dels homes: si ell respecta el rei dels homes i el rei dels homes li correspon, cadascun assegura l’exemple davant els seus súbdits i, per tant, poden tenir pau a les seves terres. És un bon exemple de com funcionava l’estructura feudal de vassallatge. [Torna]



[15] El rei ha de protegir les capes més desfavorides de la població, que en el regne del Lleó serien els animals menuts o més febles. [Torna]



[16] Sembla que aquí Ramon Llull va voler retratar-se en la pròpia obra. [Torna]



[17] Càrrec similar al d’un alcalde actual. [Torna]



[18] També els cavallers es distingeixen entre els homes per ser persones de rang superior regides per un codi de comportament. [Torna]



[19] Recordeu com Llull, en la introducció, presenta, a través de les paraules de Fèlix, la seva admiració per l’orde dels Apòstols ja que són coherents en les seves obres i afirmacions. [Torna]



[20] Els jueus, entre altres oficis, solien fer de prestadors. [Torna]



[21] Els hospitals, a l’edat mitjana, tenien la funció de donar acollida i hospitalitat a persones que ho requerissin, als malalts evidentment, però també als pelegrins o a qualsevol persona que necessités ajuda. [Torna]



[22] La religió cristiana creu en la resurrecció i la vida eterna per als homes i dones, però no per a cap altre ésser viu. [Torna]



[23] Aquesta batalla entre la pantera i el lleopard pren la forma del que a l’edat mitjana es coneixia com a «judici de Déu»: es creia que el resultat de l’enfrontament no depenia de la fortalesa de cada un dels combatents, sinó que era Déu qui decidia el guanyador i el perdedor d’acord amb qui tenia la raó. [Torna]



[24] Freixura: Entranyes d’un animal. [Torna]



[25] Recordem la misogínia pròpia de Llull, molt comuna a l’edat mitjana: la dona no tenia cap dret i era tractada com una esclava o un objecte. [Torna]





