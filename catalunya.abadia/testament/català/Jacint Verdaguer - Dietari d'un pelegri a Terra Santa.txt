L’any 1886, Jacint Verdaguer i Jaume Almera emprenien un viatge fins a la Terra Santa. Aquest llibre és un dietari que recull la crònica d’aquesta travessia, que va incloure una vintena de dies a Jerusalem, per visitar els llocs sagrats relacionats amb Jesús, i una ruta per Beirut, Damasc i Egipte. Les impressions del poeta són evocadores i espirituals, reflexions d’un viatger peregrí que busca l’origen de la seva fe. Un llibre que, gràcies a la prosa detallista de Verdaguer, permet al lector reviure la seva travessia per la Terra Santa.





Jacint Verdaguer





Dietari d’un pelegrí a Terra Santa




ePUB v1.0

Raticulina 16.07.23





Títol original: Dietari d’un pelegrí a Terra Santa

Jacint Verdaguer, 1888

Edició digital: Raticulina (v1.0)

ePUBCat base r1.3





Ma estimada mare, que al Cel sía, era molt afectada a llegir El devoto Peregrino del P. Castillo, llibre que’s trobava en tots los escons y llibreríes de la plana de Vich: ohint-li’n jo llegir algún passatge bonich, des de sa falda, sentí nàxer en mi lo somni, llavors tan llunyà com falaguer, de veure la Terra Santa. Lo somni llunyà se m’es acostat y, grat sía a Déu, he pogut regalar-me’n tot l’Abril y Maig del any 1886. Los recorts que’n guardo duraràn més que’l somni, espero que seràn eterns. No hi aní a escriure cap llibre d’impresions com ara s’estila, per més que aquest ne tinga’l tirat, ni menys a cercar inspiracions pera cap poema, com ho digué en prosa algún periòdich, y en vers la llorejada poetissa Monserdà en Lo llorer de Vinyoles:

Si tan encisers són

les flors fins avuy descloses,

Déu guarde a les que en llevor

de Jerusalèm nos porta.



Francament, tinch de confessar que mon viatge era més interessat; jo hi anava a cercar quelcòm més que quatre flors esfulladices de poesía. Jo volía veure de més aprop y sentir y banyar-me en lo sol de Palestina, no’l sol material, sinó aquell sol que no s’ha post ni s’ha de pondre, lo sol de tots los cors, de totes les intel-ligencies, lo veritable centre del univers. Tres viatges tenía jo fets llavors: un a Amèrica, cercant la salut perduda per mi; altre a Tànger y Argelia, cercant-la per un amich estimat; y’l tercer al Nort ab no menys bona y agradable companyía; faltava lo quart braç o, diguèm, lo cap a la immensa crèu que havía formada en la terra ab mos viatges, y li posí dignament ab lo millor de tots, lo de Jerusalèm. Los tres primers enfortiren mon cos delicat y enriquiren mon esperit, mes dexaren mon cor buyt y assedegat sempre de veure quelcòm més que mars y terres y ciutats, formiguers de gent. La anada a Terra Santa m’ha apagada aquexa set, y ja no desitjo ni espero fer altre viatge que’l de la eternitat, quan hora sía. Lo de Palestina lo emprenguí per conèxer a Jesucrist, mon Déu y Senyor, y poch o molt dech haver guanyat en aquesta dolça conexença, puix me sembla que l’estimo més, a pesar de la petitesa de mon cor y de la esquefidesa de mon enteniment, pera emmirallar-s’hi aquell qui no cab en l’univers. Sí: entre les etzevares y figueres de pala de Nazareth, en les vores del mar del Tiberíades, ressonantes encara al trò de sa paraula, en les del Jordà, consagrades per son baptisme, y en la cima del Calvari, ahont examplà sos braços pera abraçar la humanitat, me sembla haver vist una línea més d’aquella fesomía divina inaccesible al pinzell del pintor y a la ploma del filosop y del poeta. La he vista entre’ls descendents de sos dexebles en aquella terra de prodigis, entre’ls venerables fills del Pobre d’Assís, imatge viva del Crucificat, y fins en les cares dels israelites, pobres y avilits nets de sos butxins. Gracies infinites al bon Jesús, que dexantme, encara que indigne, celebrar la Santa Missa en son rihent breçol y en son gloriós sepulcre, m’ha dexat veure no sía més que un raig de llum de sa cara: jo guardaré aquexa visió, jo estojaré aqueix ressol en lo bell fons de la meva ànima: jo’n dauraré mos recorts y n’enjoyaré mes esperances; jo’n filaré mes derreres cançons, y’n texiré mos derrers versos, y al baxar a la tomba, m’agafaré ab aqueix brí de resplendor celestial pera sortir d’aquexa vall de llàgrimes y pujar a la vida millor y perdurable.

En un article crítich publicat, no fà pas gayres díes, sobre mon derrer llibre, Patria, lo crítich, quexant-se, pot ser ab rahó, de que en mes últimes obres no dono prou destriats los genres literaris, semblava doldres de que jo dexàs caure massa gótes de poesía relligiosa en lo doll de ma poesía patriòtica. ¡Oh! ¡com m’honrava, y me plavía, sense voler, ab axò mon benvolgut amich! ¡Com li agrahesch la acusació; com li agrahiría encara més si’l cor me digués que’n só merexedor! ¡Oh, si pogués suavisar ab lo melós y adorable nom de Déu la seca aspror de tots mos versos! ¡Oh, si dexant apart mon no rès, pogués com altre Elisèu ab un grapat de sal divina endolcir lo doll cada día més amargant y terrós de la poesía contemporànea, que descreguda, sense cor y sense ànima, va dexant les ales a bocins en lo fanch de la materia! ¡Quí pogués posar lo nom de Déu allà hont voldría! en cada rocal de vora mar pera guiar als qui hi navegan; en lo front de cada serra, com una estrella que illuminàs totes les valls; en lo mur de les ciutats oblidadices y en lo portal dels masos oblidats, y en cada recó de món ahont se plora, ben sovint sense conhort, y en cada golfa humida hont se pateix, y en lo breçol del qui naix, y en lo llit del qui agonitza! ¡Quí tingués la vèu de les ones o del trò, pera fer-lo sentir a la humanitat ingrata que l’oblida! ¡Si al menys lo pogués escriure en un cor! mes ja que axò es obra de Déu, jo hauré d’aconhortar-me d’escríurel en aquest pobre y senzill llibre, massa senzill y massa pobre pera endreçar-se a la terra ahont se obrà nostra santa redempció.

Són notes de viatge, nuhes d’estil y de poesía, escrites a corre-cuyta y com se vulla, que no haurían sortit de la cartera a no caure en les mans amigues dels Directors de La Veu del Montserrat y La Ilustració Catalana. Ells són la causa d’aquesta humil publicació; bé que sa pobresa, sa incorrecció y tots sos defectes sían meus. Prengan lo lector la bona voluntat, y ajudem a donar gracies a Déu per haver posat aqueix flayrós oasis en lo camí estèril de mos díes, y sobre tot per haver-me dexat besar ses petjades en la terra. Del perfúm que vaig cullir en elles, y ja fà tres anys, ne tinch encara la ànima plena, y espero que m’hi durarà mentres me dure la vida: ¡y llavors ray! si m’ha sigut tan dolç veure’ls serrats y boscuries, les roques y’ls monuments que vegeren a Jesucrist, hà dos mil anys, mortal y fet home de dolors, si m’ha sigut tan plahent seguir ses passes ja mitg esborrades per los camins pedregosos y plens d’espines d’aquest miserable desterro, ¡què serà vèurel de cara a cara, immortal y gloriós, y seguir-lo eternament entre’ls elegits per les riberes florides de la vera patria!

Janer de 1889.





J. M. J.


En nom de Déu y de la Verge María, lo día primer d’Abril, temps de primavera gentil, com diría frà Anselm, a les quatre de la tarda nos embarcàm en Barcelona pera Terra Santa, vers hont, desitjós d’arribar-hi abans que’l vapor, lo cor se’n vola sumptis fidei alis, segons paraula de Sant Geroni. Axí com lo pol atràu la agulla magnètica, la prada florida les abelles sedentes d’olors y de mel, la California atreya, adés, los afamats d’or, y’ls grans centres d’Europa atrauen los assedegats de ciencia, vanitat y plaher; la Palestina atràu lo cor cristià. Sa aridesa y desolació espantosa fan sospitar que ja hi posa son peu terrible lo desert, mes encara continua sent la terra de promissió anyorada y desitjada per lo poble de Déu, que ja no es la niçaga d’Abrahàm, d’Isaach, y de Jacob, sinó’l poble cristià, format ex omnibus gentibus, et tribubus; et populis, et linguis, que té son cap en Roma, en mitg d’eix ample occident, vers ahont, segons tradició, estava girat lo bon Jesús espirant en lo Calvari, en la hora més solemne que ha assenyalat lo rellotge del temps.

Lo vapor Panay es espayós, de 375 peus d’eslora, y en un de sos amples compartiments poden allotjar-se bé e independentment los dotze Pares Caputxins, que tením la bona sort de trobar-hi. Van destinats per lo Govern espanyol a les Carolines, sent los primers apòstols que hi posaràn lo peu. ¡Ditxosos ells! molts passatgers hi ha a bordo; hi ha richs marxants, empleats del Govern, dignataris de la Esglesia, militars d’alta graduació, jóvens en la flor de la vida, hòmens al cim de sa carrera; sols exos pobres fills de Sant Francesch me fan enveja. ¡Ditxosos ells y ben nats! van a sembrar en un camp verge la primera llevor del Evangeli, y a cullir-ne les primeres flors, pera oferir-les a nostre bon Déu y Senyor, que, sense saber-ne elles rès, les té comprades ab lo preu de sa metexa sanch. ¡Que contents volan a la conquesta de les ànimes! me recordan los segadors de ma terra quan, tot cantant, baxan ab la falç al coll a segar a la marina, animats ab la esperança de una bona messa; o los jóvens militars que he vistos anar a la guerra somniant ja los llorers de la victoria. Ells també somnían sos llorers y palmes, mes no se acontentan ab los de la terra. Més ambiciosos que’ls empleats y comerciants que’ls acompanyan, no’n tenen prou d’un grau, ni d’un grapat d’or, volen un guany infinit. ¡Ab quin entusiasme partexen, sense saber ahont van, ni què’ls hi espera! Van a fer la voluntat de Déu, y ¡què se’ls ne dona de viure o de morir! Si moren allí, moriràn com a bons soldats en lo camp de batalla; si en la mar, ja tenen la fossa oberta y estàn ab la mortalla posada, puix los enterran ab son meteix hàbit, y, morin allí hont morin, no’ls ha de recar rès del món, perque no hi tenen rès.

De la cambra del vapor, hont gayre bé tots sols s’han aposentat, n’han feta una capella, que, per sa senzillesa, los deu recordar la que dexaren en llur convent.

En l’humil trono de rústech altar tenen un quadro al oli de sa patrona, la Divina Pastora. Va vestida de blau com la Reyna del Cel, mes porta lo barret de palma, adornat ab un pom de flors, y en sa dreta lo gayató de pastora de les ànimes, que són ses místiques ovelles, a les quals, per férsels més agradosa, semblan haver emmanllevada la samarra de llana, Ella y son Fill Diví que sèu rialler sobre sa falda.

Frà Isidor de Sevilla, predicant en Santa Marina de la metexa ciutat, en 8 de Setembre de 1703, retragué aquell hermós versicle del Càntich dels Càntichs, 1, 7: Si ignoras te, o pulcherrima inter mulieres, egredere, et abi post vestigia gregum, et pasce hædos tuos juxta tabernacula pastorum. Parlà, per primera volta en lo món, de la Divina Pastora, y ho faría en térmens tan inspirats, que’ls sevillans sortiren del sermó proclamant-la a altes veus per carrers y places. La nova advocació de la Verge, no cabent en Andalusía, s’escampà, com olor de balsam, per Catalunya, Castella, Espanya y Amèrica, acompanyant y fent dolços los treballs apostòlichs als pobres Caputxins, qui la havían presa per Patrona de ses Missions. Ella que’ls segueix amorosa a les Carolines, faça totes aquelles ànimes, que no conexen a Déu, manyagues ovelles del séu ramat.

8 d’Abril

A les cinch del matí s’ovira la torre de Bourlog al mitg de les amples boques del Nil; tres hores després veyèm la de Damieta, que s’axeca com de puntetes, sobre la costa, pera fer llum de ben lluny als barcos que s’hi dirigexen. Sols veyèm de la població los pals dels que acarona ja en son port y alguna vela llatina que papelloneja a la entrada del gran ríu, entre la terra y la mar. Ab prou feynes oviràm algún platjar arràn de les ones, nú de caseríes y d’arbres. La mar en una gran estensió es verdosa y tèrbola per efecte de les aygues del Nil, que may venen ben clares, y del poch fons de la mar. Blanques y grosses gavines nos venen a parlar de la terra de Moysès, a la que’ns acostàm a tota vela, y entretenen als viatgers qui la anyoran, no tant per ser la de Moysès, com pera fugir del breçoleig de les ones, no sempre falagueres.

Port-Said, 9 d’Abril.

Si l’Egypte es un dó del Nil, aquesta ciutat n’es la derrera mostra, puix acaba de nàxer a la vora d’un de sos braços, encara que no es nada a sa regor, sinó a la influencia del canal de Suez, del qui es ella qui té les claus. La població antiga, més que població, era un escampall de barraques de mala mort, habitades per los pescadors àrabes; ara es dels ports del Mediterrà que veuen entrar banderes de més diferentes colors, y una de les ciutats ahont se senten més llengatges. Lo poble parla àrabe, la gent culta italià o francès; hi ha alguns inglesos y molts grechs. Aquests tenen un temple cismàtich y un altre grech-unit. Lo sacerdot del segón, com lo del copto y maronita units, són súbdits del pàrroco catòlich, que es lo simpàtich Guardià del convent de Francescans, ahont estàm allotjats.

La població mora està a cent passes de la europea, mes sos usos y costums n’estàn a mil lleugues, a pesar dels esforços que fà’l Govern egypci pera civilisarla, protegint nostra Santa Relligió, subvencionant sos ministres, plantant ferrocarrils y telègrafos, fent adoptar pera son exèrcit nostres armes y trajos. Les cases són de fusta, entregirades, guerxes, mal ayrades y petites, ab rexes de confessionari a les finestres y un portier esparracat a la entrada, pera no dexar veure la bruticia interior, que no deu ser poca a judicar per la flayre pestilencial que’n surt. Algunes, que tenen segón pis, l’avençan demunt lo carrer un parell de passes, sostenint-se ab puntals o bigues que tenen pretensions de columnes. La escombra es un moble desconegut dintre y fora de les cases, y la ayga que’ls volta per totes bandes y de què fan ús tot sovint, no’ls priva d’anar bruts y de ser-ho tot lo que tocan, sos vestits, sos mobles, ses tendes de viures y d’industria, sos carrers y carrerons, places y placetes en que’s dividexen sos laberíntichs pobles.

Los habitants, per sa alta y gallarda estatura, m’han recordat los filisteus, vehins no llunyans d’aquestes terres, y per no sortir de la nostra, los empordanesos, ab qui se semblan, per ser més alts que sapats, per son ayre desinvolt y per sa llenga solta y deslligada. En Pella, l’historiador del Empordà, ben segur hi diría quelcòm més. Los Fellàhs, o pagesos, van vestits de blau, color de la ayga que vessa la sahor y la vida en sos camps, y del cel que s’hi emmiralla. (Després he vist que no es en honor del Nil que vestexen de blau, puix es color molt usat en tota la Palestina y gayre bé únich en Samaria.) Les dones se tapan la cara ab una especie de careta composta d’un vel negre, que’ls amaga’l front, y altre que’ls amaga la part inferior de la cara, units per un canó d’or o de llauna daurada, ab dos o tres cercles, que’ls cau lletjament com un petit embut demunt lo nas. Açò, y lo mantell negre que duhen a la ciutat, los dona més ayre de fantasmes que de dones.

Tots los espanyols qui han estat a Port-Said conexen lo Sr. Artola, únich compatrici nostre, empleat en lo Canal y un dels vells de la Empresa, puix no se n’ha mogut des de’l primer colp de magall que s’hi donà, y tal volta, l’home qui’n sab millor la historia; historia curiosa, dramàtica e interessant per demés, que té ja escrita y que, segons entenguerem, no trigarà pas gayre a estampar. Donchs ell, ab una amabilitat tota espanyola, nos ha ensenyat los magatzems de la Empresa, que estàn a son càrrech, ahont hi ha depòsit de deu mil obgectes, de ferre, fusta, cànems, etc., que’s necessitan o poden necessitar-se en la obra immensa del Canal. En lo taller que està adjunt, treballan 500 operaris; ses màquines són de gran força y de les derreres invencions, destinades totes a adobar y construhir les dragues y vaporets, a reparar los vapors que hi van y s’hi estalonan cada día, que en va cercarían adob des de Hong-Kong a Liverpool. Allò es un rusch d’abelles d’Europa dintre’l desert de la Africa.

La draga principal, única en son genre, es una maravella. Llença la ayga terrosa, la sorra y lo fanch 80 metres lluny. Està illuminada per tres fars elèctrichs, perque puga treballar tant de nit com de día, y es tota de ferre y com féta de una sola peça. Vista de un xich lluny y a la derrera llum del día, me sembla un pelicà monstruós movent son béch enorme a una y altra banda de ses sorrenques vores. Aqueix aucell místich y estrany, que veig ací en Egypte per primera vegada, m’ha posat esta comparació al cap de la ploma.

Cap a Jaffa, 11 d’ Abril.

Decididament lo Patriarca Sant Francesch, amich dels pelegrins, vol acompanyar-nos a la Terra Santa, de la que es digne y providencial guardador. Entrant a Port-Said, nos digueren adeusiàu los dotze simpàtichs Pares Caputxins que volan a la conquesta espiritual de les Carolines; al sortir-ne, en lo vapor de les Messatgeríes Franceses, nos hi dona’l Déu vos guart altre fill de Sant Francesch, més elevat en la gerarquía de la Ordre, lo sabi, humil, piadós y amabilissim P. Farnesin, visitador dels Convents de Palestina. L’acompanya lo venerable frà Buccelli, conegut per sa eloqüencia y sos escrits. Venía abatut per una llarga y penosa malaltía, y plè de fè, s’aconhortava en mitg de la mar, ab aquelles misterioses paraules del psalm LXIV: Spes omnium finium terræ et inmari longè, que esbrinava sabiament, trobant-hi una góta de mel pera sa tribulació, quan se vegeren allà d’allà blavejar los cims de la terra anyorada. Montana Judeæ, exclamà ell, que’ns parlava en llatí, signànt-nos-les ab lo dit.

Sóta un vel de tristes bromes que esqueya molt bé a aquexa terra viuda y desolada, se’ns apareix, ab les primeres llums del día, la terra promesa de Moysès, la patria del Messíes esperat y desitjat per tots los pobles, y ¡ay! solament aquí desconegut y rebutjat, ¡la terra predilecta del Altissim! que ingrata li pagà tant y tant incomprensible amor ab una corona d’espines y una crèu. M’agrada veure un munt de boyra sobre la terra deicida; al front de la que, havent conegut a Jesucrist, lo dexà per Mahoma, verament li escàu un negre turbant de núvols. Mes no triga a esquexar-se la boyrada, retirant-se a negres borrallons que’s van esblanquehint y apetitant al bés de foch del sol de Palestina.

Jaffa, 12 d’Abril.

Tan bon punt tiràm les àncores a fons, los barquers moros, cridant, baladrejant y movent sos braços, com si vinguessen al abordatge, assaltan lo vapor per los dos costats; agafan los farcells y maletes que troban, estiragassant-les un per cada ança y prenént-se-les de les mans com a cosa propia. Lo dret que s’han pres sobre’l bagatge l’estenen sobre’l pobre viatger, disputànt-sel y estirant-lo un per cada braç, cap a ses barques, ab un brugit y cridoria que axordan.

La bona sort de navegar ab lo Pare Visitador, y sa gran amabilitat, fan que tingàm lloch en la barca del convent, ab tan bona companyía, y la de dos Pares espanyols, que venen a cercar-lo. Los acompanyan dos geníssars, o soldats turchs, que viuen al servey dels dos convents de Jaffa y Jerusalèm. Van vestits de blau ab ribet blanch, armats de son alfanch y de llur alt bastó ab porra d’argent cisellat, ab que davant la comitiva ferexen les lloses del carrer y les escales del convent, al estil dels armats de nostres solemnes processons de Divendres Sant.

Lo convent, que dú sobre la porta’l rètol: Hospitium latinum PP. Franciscanorum Terra Sanctæ, es un símil de la vila, per ses pujades y baxades, escales, passadiços y terrats, que domina aquell port plè d’esculls, y aquella mar, blava com son cel, que’ns acaba d’escupir en tan encantadora platja.

Lo temple no té rès de monumental; mes, segons diuen, està fet de pedres del palàu de Herodes de Cesarea. Los paraments nos han fet duptar de si estavam en Espanya. En lo pali del altar major, que deu ser present d’algún català, se llegeix lo nom de Barcelona; les casulles, dalmàtiques y roba blanca són espanyoles, com les de gran part dels santuaris de Terra Santa.

En lo portal del convent se veuen també les armes d’Espanya, però lo més espanyol de la casa són los tres Pares, Benet, Bonaventura y’l President, Casto Amado, simpàtich fill de la Rioja, que havent servit vuyt anys al rey, en temps d’Espartero, ha vingut a servir a Déu en milicia millor, regint, fà vint anys, aquest convent, marxapèu de nostra santa Esglesia en Palestina. Son caràcter respòn a son nom de Amado, puix es l’home més amable del món, y qui estima es estimat. En aquest port s’embarcà la Verge anant a Éfeso, segons la Venerable Agreda; vuytcents anys abans s’hi havía embarcat Jonàs, que fugía de la obediencia del Senyor, trobant fexuga pera ses espatlles la missió de profeta.

Los jardins de Jaffa, que tal són sos voltants, són verts y ufanosos com la horta de Valencia. Hi verdejan los tarongers y llimoners, carregats de flors d’argent y fruytes d’or; les moreres al costat del cactus, y’l magraner que ab sa vermella flor recorda la de la rosella, la flor catalana, que m’agrada veure esbadellada ací en Orient, quan en nostre pahís encara no poncella.

13 d’Abril.

A mitja tarda sortím de Jaffa, atravessant sos vergers, veritable oasis de Palestina. A 15 minuts de camí se troba una font, al nort de la qual, a dues centes passes, hi ha un cementiri abandonat, ahont se creu que hi havía la casa de Tabitta, resuscitada per Sant Pere. Allí s’aplega’l poble en romiatge tots los anys, lo quart diumenge aprés de Pasqua.

Entràm en la immensa plana de Sarón, celebrada en lo Càntich dels Càntichs; està estesa entre les montanyes de Judea, lo Carmel y les dunes de la platja blanquinoses y tristes. En exa plana Samsó incendià los blats dels filisteus, quin pahís tením a mà dreta. Exes montanyes lo vegeren triomfant, y l’endemà vergonyosament presoner en braços d’una dona enemiga de sa patria.

La herba y lo blat verdejan bellament en tota la encontrada, y entre ells groguejan los rubèlichs, flor que enjoya també los camps de la costa catalana. Alguna olivera perduda cendreja ací y allà, y a excepció d’algún arbre, que no conech, semblant al pí, cap mes se’n veu. Veusaquí lo que resta de la hermosura de Sarón que retràu Isaías: Decor Carmeli et Saron.

Lo primer que s’ovira del poble de Ramlèh, la antiga Arimathea, es la Torre dels Quaranta Màrtyrs. La casa de Nicodemus està convertida en capella del temple dels Pares Francescans, ahont he tingut la ditxa de celebrar la Missa. Gayre bé tots los frares del convent són espanyols: los qui no ho són, y sos sirvents, fins un negre gegantí vingut de Nubia, parlan castellà.

Des de Ramlèh, ahont arribarem a mitja tarda, anarem a visitar Lydda, ab la bona companyía del P. Abuga, secretari de la Custodia (avuy Custodi de Terra Santa). A mitg camí, sota d’un roure, vegerem una familia de leprosos, que a grans y llastimosos crits nos demanà caritat. ¡Quin espectacle! Eix mal terrible, desconegut entre nosaltres, los va rosegant de mica en mica la pell, los ossos y articulacions, y’ls va mutilant horriblement y a quiscú de sa manera. ¡Pobres! y ab prou feynes saben lo nom de Jesucrist, lo Fill de Déu, que nat en son propi pahís, ab una sola paraula goría los leprosos de son temps.

Lydda, patria y lloch ahont, segons la tradició, fóu martyrisat Sant Jordi, per Dioclecià, guardà molt temps ses reliquies, en un temple caygut y axecat de ses ruínes dues o tres vegades. L’actual té’ls tres àbsides y grans fragments del antich, y està reconstruhit per los grechs cismàtichs que’l possehexen. Acompanyat per un pope a la cripta, que es ahont nasqué, he orat ab tot l’afecte de la meva ànima per Catalunya, terra estimada d’ahont es patró; per mon poble, ahont té una de ses poques ermites, ahont celebrí, acompanyat de mos pares y de germans, que ja no tich en la terra, ma primera Missa. Que’l soldat gloriós de la fè toque’l cor dels guardians del séu breçol que fan a la ombra de la heretgía la són de la mort.





CAMÍ DE JERUSALÈM


13 d’Abril.

Amoàs. Restan d’aquexa ciutat, antiga Emmaüs, les ruínes d’un gran temple, dedicat als set germans Macabeus, aquí ahont Judas guanyà la cèlebre batalla a Georgias, general d’Antíochus.

L’àbside es rodó per dins y cayrat per fora, y com post d’enormes pedres, alguna de tres metres de llarch.

Latrun, poble vehí d’Amoàs, ab qui segons frà Lievin, formavan la ciutat de Nicòpolis, recorda ab son nom una tradició notable. La Sagrada Familia caygué en aqueix lloch en mans d’una colla de lladres. La esposa del cap de colla se sentí moguda a la vista del Infant Jesús, y demanà a la Verge que en la ayga ahont lo banyàs hi dexàs banyar un fillet séu llebrós. L’hi banyà y restà gorit de la lepra del cos, com més tart, a una paraula de Jesús, fóu gorit de la lepra de la ànima: puix aqueix noyet fóu Dimas, lo bon lladre.

Lecanú crèu que açò succehí venint d’Egypte la Sagrada Familia, d’hont, segons ell prova, tornaren per mar, desembarcant en Ascalón o Jamnia. Axís s’esplicarían les tradicions de llur passatge per Latrun, Ramlèh y Carmel, difícils de lligar d’altra manera.

Ací donàm l’adéu a la oberta y hermosa plana de Sarón, y començàm a pujar les montanyes de Judea, escalada digna de la ciutat santa de Jerusalèm.

En la vall del Terebinte, vora avall del torrent, ahont Davit cullí les cinch pedres pera enviar-les ab la fona al front de Goliat, davant una posada esperan al Pare Visitador, un representant del Cònsul francès y altre del austríach, acompanyats de sos respectius geníssars. Ells, lo drògman y los geníssars dels convents de Jaffa y Sant Salvador, muntan a cavall y’s posan tres per banda, davant la carroça del Pare Visitador.

Atravessàm lo torrent sech del Terebinte y los cendrosos oliverars d’aquexa estreta y sinuosa vall, nos enfilàm a les montanyes que l’encaxan per la altra banda, y al cap d’una estona de pujar y baxar per ses aspreses, se’ns apareix de sobte la Ciutat Santa, que les llàgrimes m’aturan de veure. Stantes erant pedes nostri in atriis tuis, Jerusalem. Baxant de cavall, nos descubrím y resàm devotament lo psalm: Laetatus sum in his quae dicta sunt mihi: in domum Domini ibimus: «M’he alegrat de les paraules que se m’han dit: anirèm a la casa del Senyor.» Sempre m’ha fet impresió aqueix psalm de sentit misteriós y doble, mes may com ací ahont fóu dictat. Aquí los mots que fan referencia als atris de Jerusalèm, a les tribus que hi han pujat, a la pau y abundantia in turribus ejus, no’s poden pronunciar sense plorar; més que més per qui, illuminat per la fè, sobre les torres y murs d’aquexa ciutat, encara hermesa en sa desolació, allà dalt entre exes blanques boyres, en la blavor del cel veja baxar la nova y resplendenta Jerusalèm de que’ns parla lo capítol XXI del Apocalipsis. Déu méu, gracies infinites per haver-me dexat veure la de la terra, mes no es aquexa, no, la fí del méu viatge; quan sía arribada ma derrera hora, quan enfortida per l’aliment dels Angels ma ànima pecadora vaja a obrir les ales, dexàu-me cantar per segona vegada aqueix càntich diví, que ha acompanyat tantes ànimes pures en sa volada a la Jerusalèm celestial.

En lo quartel de la porta de Jaffa los soldats turchs presentan les armes al Pare Visitador; lo poble s’apila en totes bandes per vèurel passar, y no obstant de ser la major part de la gent de diferenta relligió, lo saludan ab respecte.

A la entrada de Sant Salvador l’esperan los Pares Francescans a la porta, precedits de la crèu alta y tres sacerdots ab capa pluvial. L’encensan y, entonant lo Te Deum, l’acompanyan al altar major. Aprés de orar, s’assèu en un humil trono a la dreta del altar. Lo Pare Custodi y tots los frares del convent han anat a besar-li la mà humilment, y ell als ordenats de presbiterat los ha tornat afectuosament lo bés a la galta. Aqueix es lo primer exèrcit francescà que he vist passar davant mos ulls: son bé una cinquantena, gayre bé tots del mitgdía d’Europa, ahont tenen una llar estimada, pares y germans que han dexat pera seguir al Patriarca dels pobres; alguns han posat cabells blanchs y s’han emmalaltit, lluytant sóta son gloriós penó, entre enemichs terribles y en un clima devorador; mes ells guardan, fà siscents anys, a la Esglesia lo sepulcre de Jesucrist.





ANADA AL JORDÀ


14 d’Abril

Arribarem ahir vespre a Jerusalèm y’n sortím avuy de bon matí, havent-ne vist solament lo carrer d’entrada y lo de sortida, y lo clar y esbarjós temple de Sant Salvador, ahont hem dit Missa. Al entrar al convent s’estava organisant una caravana al Jordà y nos hi allistarem, preveyent que si dexavam escapar aquexa ocasió, ben segur no se’ns presentaría may més.

Bethania es la primera població que trobàm al perdre de vista la Ciutat Santa. Voltades de figueres y olivers s’hi veuen una vintena de cases, entre les quals s’ensenyan les ruines de les de Simón Leprós y Llàtzer. En aquesta, Jesucrist fóu acullit moltes vegades per Marta y María, y en ella pronuncià aquella paraula, que es un resúm del Evangeli: Una sola cosa es necessaria.

La tomba de Llàtzer es lo principal monument de Bethania. Se baxa per una escaleta d’uns vint grahons y un vestíbul de quatre passes de llarch y poch menys d’ample: allí estava la llosa sepulcral, que Jesús manà traure abans de cridar ab vèu forta; Llàtzer, vina a fora.

Un xich més avall de Bethania se troba una roca ahont María y Marta sortiren al encontre a Jesús, que anava a veure a son germà difunt. —Si haguesseu estat aqui —li digueren—, nostre germà no s’hauría mort. Manà que l’acompanyassen davant la tomba, y allí plorà. «Jamay —esclama un autor—, Déu fóu més home que plorant sobre’l sepulcre de son amich: jamay l’home fóu més Déu que reprenent aquexa víctima a la mort.»

No trigàm a trobar al peu del camí, sóta una roca tallada a escayre, lo Camp de la Figuera malehida. Sortint de Bethania, Jesús, sentint ganes de menjar, s’hi acostà, y no trobant-hi més que fulles, la malehí. L’endemà, passant-hi ab sos dexebles, Sant Pere li digué: Mestre, miràu com s’es assecada la figuera que malehireu ahir.

A la dreta del camí se veu en una cima l’endret ahont Davit, fugitíu, fóu malehit per Semei.

La Font dels Apòstols es al fons de la vall del Sol, nom que li escàu molt bé, puix no recordo haver-lo sentit tan ardent en la vida.

Ací es ahont lo Salvador posà la escena de la paràbola del bon samarità. En totes exes valls y colls y montanyes no’s veu un arbre, ni una mata, ni un brot de farigola; la poca herba que hi ha està sense verdor, secardina y com socarrada per lo sol.

En la vessant de Gericó començàm a trobar alguna mata de fanal y de rebrolls estranys per nosaltres, mes les roques que fins ara veyam o endevinavam amagades sóta un vel de terra, surten com ossos a través de la pell.

De prompte les montanyes més atormentades y abruptes se separan, y des d’un coll veyèm ab tota sa magestuosa amplada la plana de Gericó, hermosa, verda y plena d’arbres, entre les montanyes de Moab y les de Judea.

La Font d’Elisèu està a aquesta banda de plana, regant-la amorosament y adornant-la d’una gran faxa de verdor. Mes que una font es un torrent que surt tot plegat de la terra; ses aygues, que eran amargues, fóren endolcides pêl profeta Elisèu, qui hi tirà un vas de sal, dihent en nom de Jehovàh: «Jo he purificada aquexa ayga, y la mort y la esterilitat no sortiràn més d’ella.»

Al O. de la Font hi ha una montanyeta, formada per les ruínes de la antiga Gericó.

Des d’allí’ns dirigím a la montanya de la Quarantena, de pujada dreta y aspra. Oràm en la cova ahont orà Jesucrist per espay de quaranta díes, y després espayàm la vista des d’aquell balcó de roca, que fà rodar lo cap. Lo panorama es immens y d’un genre a que’ls occidentals no estàm acostumats. Les roques del voltant estàn vorades, y en exes balmes vivían, segons Sant Geroni, set vèrgens, quiscuna en la seva cova. Quan se’n moría una aparedavan sa cel-la, que’ls servía de tomba, y obrían una nova cova per una altra verge.

Còsroes posà en mans d’aquestes vèrgens la palma del martyri.

Un vol de coloms de bosch que passava per davant d’eix estrany asceteri m’ha fet recordar la blanca voladuria de ses ànimes al volar ab ses palmes y lliris al paradís.

L’amable solitari grech que víu en la cova, consagrada per Jesucrist, convertida fà molts segles en santuari, no té altra companyía que alguna merla manyaga que hi vola des de Sant Sabas, com per donar-li noves de sos companys de vida eremítica.

Gericó, la ciutat de les palmes, la que Josuè féu caure, després d’haver-la voltada set vegades, al sò de trompeta pronunciant després aquesta terrible maledicció: «Malehit sía davant del Senyor l’home que tornarà bastir aquesta ciutat», no s’ha axecat més. No fà gayre hem trobat son cadavre, o millor la pols de son cadavre, mal apilada al peu de la montanya de la Quarantena. Sos boscos de canya de çucre y de palmeres, sos balsamers, y sa Rosa per les divines Lletres celebrada, s’han assecat, y aquells antichs jardins s’han tornat un desert, bé que no tan complet com lo restant de Palestina, per estar entre’l Jordà y la Font d’Elisèu.

La Gericó d’ara està a dues hores de la primera y no la retira en rès. Més que una vila es un clap de caba nyes de rochs y fanch, ahont viuen trescents beduhins mitg despullats y d’aspecte salvatge. Hi he vista alguna dona duhent un botonet clavat al nas y fins un osset clavat en un de sos forats. Les criatures anavan o completament espellissades o nuhes.

Entre’ls aucells díu que hi ha la merla de Mar-Saba y’l rossinyol de Palestina; entre les plantes lo Spina Christi, arbre regular, l’arbre de Sodoma y lo baladre.

La flor que avuy porta lo nom de Rosa de Gericó ha sigut trobada per Frà Lievin en la montanya de Quarantena, y’n possehím un exemplar de que’ns féu present ell meteix. No es més grossa que un clau dinal; es de la metexa color, y s’obre instantàneament en la ayga.

A les dues de la nit partím de Gericó cap a les vores del Jordà; la llarga caravana es tot sovint trencada, sobre tot al arribar a la arbreda, que fà més negra la fósca de la nit, mes a crits y a ahuchs nos tornàm reunir. Al arribar a Guilgal o Galgala, lo día començava d’apuntar. Ací’ls israelites acamparen després de passar lo Jordà y adressaren dotze pedres en eterna memoria de tan felíç passatge.

Per aquí’s veuen les ruínes d’un antich convent de Sant Joan.

Arribàm al terme del pelegrinatge. Lo Jordà corre suaument derrera aquexos saules y tamarius.

Segons la tradició (y aquí copiàm a Frà Lievin, que la ha estudiada bé), en aquest lloch los israelites, quan entraren en la Terra promesa, atravessaren lo Jordà a peu exut, mentres les aygues de baix s’escolavan vers la mar Morta, y les altres s’axecavan y formavan com una montanya des de la vall d’Adòm fins a Sorthàn.

En aquest meteix lloch Elías, devent passar a la altra banda del Jordà ahont anava a ser enarborat en un carro de foch, ferí la ayga ab son mantell y la atravessà a peu exut en companyía d’Elisèu. Lo profeta al desaparèxer, dexà caure son mantell. Elisèu l’aplegà, y de retorn al Jordà ferí ab ell les aygues del ríu, com havía vist fer-ho a Elías; mes elles no’s dividiren. Llavors Elisèu digué: «¿Donchs ahont es ara lo Déu d’Elías?» Y ferint segona vegada les aygues l’obehiren y li obriren passatge.

Davit, perseguit per Absalón, atravessà lo Jordà acompanyat de sos fidels servidors.

Naamàn, capità de la armada siria, estant cobert de lepra, vingué, per ordre de Elisèu, a banyar-se en lo Jordà y gorí. Lo meteix Profeta féu pujar a la cara de les aygues del ríu un tascó de ferre que un noy, tot aterrant un arbre, hi havía dexat caure.

Una tradició no interrompuda designa aquest endret com lo lloch en que Sant Joan predicà la penitencia y batejà a Nostre Senyor Jesucrist.

Aquí, lo día 15, a la sortida del sol, tinguí la ditxa de celebrar la Santa Missa commemorativa d’aquest passatge ab lo Evangeli de Sant Joan: Vidit Joannes Jesum venientem ad se, et ait: Ecce Agnus Dei, ecce qui tollit peccata mundi. La impressió que fan los grans mots del Evangeli en lo lloch de la metexa escena, es superior a tota ponderació. Cent vegades he dit en mon viatge lo que dich ara, mirant-me en les aygues del ríu sagrat. Solament per llegir aquest Evangeli ací, dono per ben empleat lo viatge y’n dono gracies a Déu.

Un xich més avall, en la tofa d’arbres de vora’l Jordà he sentit cantar lo rossinyol, únich que he sentit a Palestina. Algún escriptor ha comparat al Nil lo Jordà, regant per totes bandes en temps primitíus aquexa fonda plana, que la Sagrada Escriptura compara al Egypte, dihent que era una vall fèrtil y com un jardí del Senyor. Mes sos crims horribles féren ploure sobre Sodoma y Gomorra çofre y foch del cel. Llavors Abrahàm, alçant-se del lloch ahont s’era entretingut ab lo Senyor, mirà Sodoma y Gomorra, y en tot lo pahís del voltant s’hi vegé una fumada espessa com la d’un forn que s’alçava de la terra. «Incrèduls o escèptichs, a nostra arribada al mar Mort, díu un sabi director de la Missió americana d’esploració, després de vintidós díes d’un exàmen rigorós, hem proclamat unànimement la veritat de lo que díu la Biblia sobre la destrucció de les ciutats d’aquesta plana.»

La vall de la mar Morta es la depressió més fonda que’s coneix en la superficie de la terra; es 171 metres més baxa que Jerusalèm, de manera que’l camí per ahont n’hem vingut es una baxada continua: està á 393 metres sóta’l nivell del Mediterrà, lo que unit a la fondaria mitjansera de ses aygues, que es de 225 metres, fà que la depressió total sía d’uns 790 metres.

La tomba de cinch ciutats com Pentàpolis, havía de ser més gran que la tomba d’un home; havía de ser més ampla que la tomba d’una familia o d’una parroquia: s’hi havía d’enterrar los hòmens y les besties, les cases, los camps, boscos y jardins; sos temples y ses divinitats; sobre tot hi havían de cabre sos vicis monstruosos y son orgull.

Ses aygues són amarguíssimes, com si fóssen llàgrimes de desesperació de la gran víctima soterrada allí de víu en víu; y en ses vores, sens una herba ni un aucell, solitaries, nuhes, àrides y seques, sembrades de negres pedres d’asfalt que puden a çofre, se sent la farúm, la soletat, la tristesa y la terror de la tomba.

Sant Sabas, 15 d’Abril

Mitg monestir, mitg fortalesa, voltat d’altes y fortes muralles, Sant Sabas séu en lo rost d’un pregón y aspre congost, al fons del qual corre anguilejant lo torrent Cedrón, avuy, com gayre bé sempre, sens una góta d’ayga. Aprofita tot accident de la montanya pera oferir un sojorn de pietat als cinquanta monjos que l’habitan. Al mitg del rost, en un replà, sostinguda per enormes botarells, s’axeca la esglesia en forma de crèu grega. Sa ornamentació es riquíssima, mes sens art. Dos grossos salomons d’argent illuminan lo presbiteri, en quals parets no caben los senzills quadros moderns a estil del segle XIII.

Davant la esglesia s’axeca un petit oratori octògon, anomenat la Tomba de Sant Sabas, y un xich més lluny, en la metexa montanya, hi ha la cova capella de Sant Nicolàu. La adornan alguns retaules antichs, un d’ells representant la horrible matança d’anacoretes en temps de Còsroes, prop de una restellera de sos cranis y reliquies que blanquejan derrera una rexa.

Després de visitar la capella que fóu habitació y tomba de Sant Joan Damascè, passàm a la Cova de Sant Sabas, altrement anomenada del Lleó. Havent-ne sortit un día lo Sant penitent, entrà a ocuparla un lleó. Tornà Sant Sabas tot resant, y, qui mal no fà mal no pensa, aprés de tancar lo llibre s’adormí. Lo lleó, volent ser amo de la cova, l’agafà per l’hàbit y l’arrocegà a fora. Lo Sant se desvetllà, entrà de nou a la balma y recomençà lo rés. Havent-se tornat a adormir, fóu altra vegada arrocegat al portal de la cova. Llavors lo Sant, dirigint-se al molestós animal, li digué: «¿No es prou gran la cova pera tots dos?» Lo lleó, fent-se càrrech de la rahó, se n’anà tot moix a ajaures ahont lo Sant li digué, y allí habitaren tots dos en bona companyía.

Un dels pochs arbres que s’hi veuen es una vella palmera, que, segons tradició, fóu plantada per Sant Sabas.

Alguns dels monjos viuen en petites balmes, ahont no hi ha més que una crèu de fusta y una rastora de palma; a un d’ells, fà quaranta anys no se l’ha vist fora d’ella, sinó pera anar a la esglesia o al refetor. Viuen en la més aspra penitencia, tenint privada la carn tots los díes del any, y llevant-se a cantar Matines, al sò d’una grossa planxa de bronzo sostinguda per dues cadenes de ferre, a la una de la nit, com es estil de la Ordre de Sant Basili, que seguexen. Los aucells del cel, ab qui’s deuen tractar gayre bé únicament, los nou mesos del any, baxan a pellucar les engrunes de pà en ses mans descarnades, com jo meteix ho he vist, fent-me recordar ab anyorament y recança los ermitans de nostre Montserrat, que feyan baxar del cel, ab pregaries més pures, no solament los cantadors aucells, sinó’ls metexos Angels.

No obstant, no es or tot lo que lluu; la pobresa monàstica regna en Sant Sabas, mes no hi falta qui té diners llarchs, puix cadascú fà bóssa a part y té dret de comprar y vendre per son compte. Alguns a cada pelegrinació que passa, surten a fer davant la porta, sobre una estora, sa paradeta de quadrets senzillament pintats, medalles, bastons y culleres. Axò sembla y es reyalment poca cosa, mes revela que en los monestirs cismàtichs no hi ha comunitat de bens, y sens ella per més virtut y penitencia que hi haja, es una ilusió la vida monàstica.

¡Que diferenta sería aquesta humil Tebayda abans de la degollació de sos ermitans per les tropes de Còsroes! ¡Quín chor d’alabances alçarían, cada matí, los quatre mil anacoretes, que, segons Quaresmius, hi vivían, y los deu mil que animavan les coves que, la una al costat de la altra, com cel-les d’una bresca, se veuen buydes a una y altra vora del córrech, fins qui sab ahont, servint avuy de cau a les guilles y xacals! ¡Los murmuris pregons y llunyans de les sagrades aygues del Cedrón, que mitgparteix exa mística regió, com lo torrent de Santa María partía en dues la Tebas y Tebayda de Montserrat, ab quines oracions y càntichs tan purs y flayrosos se’n pujarían al trono del Altissim! ¡De cada peu de mata brotaría una halenada de perfúm, de cada roca un sospir d’amor, de cada cor una posada del hymne més armoniós y bonich que haja sortit de la terra!

¿Vostres abelles hont són volades,

cel-les desertes, ruscos sens mel?

¿hont se’n volaren vostres niuades,

nius d’aureneta penjats al cel?



16 d’Abril

Sortida de Sant Sabas. Celebració en l’altar de la Magdalena en lo Sant Sepulcre.

A les dues de la tarda som convidats a veure passar la pelegrinació dels moros a Nebi-Mussa, antich convent fundat per Sant Euthimi, ahont una llegenda arabesca col-loca la tomba de Moysès. Díu que Déu li prometé allargar-li la vida fins que ell meteix se ficàs a la tomba. Passaren anys y més anys, ell se féu vell y més vell, y com may se ficava a la tomba, may se moría. Una vegada passant per exa montanya, al pich del sol, entrà per reposar en una cova, ell ignorava que en altre temps havía servit de tomba. L’Ángel de la mort, que anys havía no’l dexava de petja, al vèurel dintre la balma, tancà la entrada, y Moysès quedà en ella soterrat.

La vera tomba del Llegislador dels juheus està en lo mont Nebo, part d’allà del Jordà, segons testimoni de la Biblia; mes un santó, que no volía anar tan lluny, se llevà un matí dihent que Mahoma aquella nit se li era aparegut, dihent-li que’l sepulcre de Moysès no estava en lo mont Nebo sinó en lo Nebi-Mussa. Des de llavors cada any s’hi fà un romiatge, que dura vuyt díes, quedant-se los pelegrins en la montanya, los richs en hermoses tendes, los pobres al sol y a la serena.

L’espectacle de la sortida es verament imponent. Dues hores abans, la porta de Sant Esteve ha estat trayent espectadors que’s col-locan entre ella y la montanya de les Olives, en les dues vessants de la vall de Josafat. Los cims de les torres, les emmarletades muralles, les finestres y terrats de les cases vehines, les parets dels camps, los màrgens desiguals de vora’l camí, tot es un formiguer de gent curiosa, que, vestida de festa, ha sortit a pendre comiat dels qui, més venturosos, van al gran pelegrinatge.

Precedeix la comitiva un esquadró de cavallería vestida a la europea; a no ser lo birret egypci, que no estàm acostumats a veure demunt testes bajetades, y la mitja lluna que lluheix en les xapes de ferre dels cinyells y en los botons de ses casaques, no la pendríam pas per cavallería mora. Derrera ella vé la infantería y alguns prohoms de Jerusalèm ricament vestits. Al sò de la música de regiment, que toca ayres estranyíssims per nosaltres, passan penons y banderes molt semblantes a les de nostres processons, y prop d’elles uns quants feréstechs santons fent contorsions y ganyotes, y cantant en mitg d’una gran multitut d’una manera esgarrifosa. Sense ordre ni concert passan hòmens richs a cavall, pobres a peu ab ses dones y maynada, y en mitg d’una altra agrupació de pelegrins vé lo gran santó de la mosquea d’Omar, vestit de túnica, mantell y turbant verts, fent lluhir en ses mans una terrible visarma, que ab un petit colp podría obrir lo cap y quelcòm més a un home. Veus aquí les insignies de la santedat per aquexa raça fanàtica, sórda y cega; ramada d’hòmens que’l profeta Mahoma junyí a son carro en son triomf a través de la Africa, la Assia y la Europa.

Les dues o tres xarangues que seguexen la comitiva se componen de bombo, que tocan ab dues manetes ó brochs un a cada cara del atronador instrument, y dos o tres parells de platets de sò esquerdat, que axordarían les pedres. Ofega de tant en tant aqueix desconcert y rebombori una forta canonada.

En los pelegrins com en los espectadors ¡quina varietat y hermosura de vestuaris, cncara que molts sían apedaçats y fins esquexats! ¡Quín veremar sería pera nostres pintors y artistes, que, afamats de bellesa, s’han de desdejunar ab la vista del napolità que toca la arpa y del pastor dels Pyrineus que baxa a fer ballar l’ós en les places de Barcelona!

Los mahometans partexen al romiatge ab tota sa fè y entusiasme primitíus. No’s veu pas ombrejar sos fronts cap núvol de dupte: ells no duptan pas. Rès hi fà que tóta la Palestina conegués altra tómba de Moysès, que es la única y vera; rès hi fà que no s’hagués escrit ni dit un mót en contra; ho digué un santó al sortir del llit, y encara que no ho acompanyàs ab cap rahó ni testimoni, encara que no fós una veritat de les escrites en lo Coràn, fou acceptada per unanimitat sense sospita; los àrabes no sospitan. Llur fè es cega, tan cega que no hi vol veure, y accepta de la metexa manera lo que té rahó de ser com lo que es contra tóta rahó.

Quan Mahoma los prohibí la discussió ab los cristians sobre materies de Relligió, sabía lo que’s feya; com home de gran talent y previsió devía conèxer que no era prou forta la obra que fundava pera posar-la en perill: lo Mahometisme, com certs aucells que fugen de la claror, necessita la nit d’ignorancia pera viure, es una boyra que’s desfaría y s’evaporaría si s’exposàs a la llum del sol de Jesucrist.

Bethlèm, 18 d’Abril

Massa bona es la carretera que hi acompanya avuy al viatger des de Jerusalèm, fent anyorar lo camí vell que anguilejava per vinyes y jardins, encaxonat entre dos màrgens guarnits d’etzevares y rosers. Era mal empedrat, plè de rochs, desigual y axaragallat; mes guardava les petjades de Davit y Salomó, y les encara més sagrades de Jesús, Joseph y María, que hi passarían més d’una vegada.

Una tradició nos presenta la Sagrada Familia a mitg camí, reposant a la ombra d’un Terebinte que s’inclinà respectuosament davant l’Infant Diví, fent-li ab ses branques un ombríu dosser. Los pelegrins no passavan may sense abraçar y besar l’arbre ditxós, y guardavan ses fulles y escorça com reliquies, fins que, fent li mal d’ulls tot açò, lo moro amo del camp, un día que’s llevà de mal humor agafà una destral y’n féu llenya. En lo meteix lloch una mà cristiana ha plantat un altre terebinte que, d’aquí a alguns anys, farà ombra als pelegrins tot recordant-los tan bella y piadosa tradició.

Al peu de la montanyeta que corona lo monestir de Sant Elías, se troba lo Pou dels tres Reys, ahont se’ls aparegué de nou la Estrella que se’ls havía amagat al entrar a Jerusalèm. Som al estrém de la plana de Rafaím o dels Gegants, ahont Davit baté dues vegades los filisteus y cremà llurs ídols.

Des d’ací se veu encara lo Sant Sepulcre y’l mont de les Olives; mes transeamus usque ad Bethleem: «Arribèmnos fins a Bethlèm», ciutat que veuen per primera vegada nostres ulls, blanca, resplendenta y col-locada en un cim com la gloriosa corona de Judea.

A mà dreta del camí trobàm abans de gayre la hermosa Tomba de Raquel, que’ns recorda la degollació dels Ignocents ab aquella paraula tan bella y tan trista de Jeremías: Vox in Rama audita est; Rachel plorans filios suos et noluit consolari quia non sunt: «Fins en Ramà se sentiren les veus, molts plors y alarits: Raquel plora a sos fills, y no’s vol aconsolar perque no hi són.»

Bethlèm o Beit-Lehem, com l’anomenan sempre los del pahís, es una ciutat cristiana, gayre bé catòlica. La crèu no s’amaga davant la mitja lluna, com a Jerusalèm, sinó que s’alça magestuosa, se multiplica y, com en nostres pobles antichs, se va a posar, com un signe sagrat, demunt lo portal de les cases y sobre’l pit de les bethlemites. Ja al arribar se sent la civilisadora influencia cristiana; la gent no s’aparta astorada, ni’ns aguayta ab ulls plens de llàstima y menysprèu, sinó tot lo contrari, la major part nos envían un afectuós Déu vos guart en sa llenga, un buona sera o bon soir que’ns roba’l cor. La mitja rialla que apunta en tots los llavis, nos díu que estàm entre germans; y no solament nos somríu la gent, sinó les finestres obertes, les hortes plenes de verdor, los carrers plens de gent; los arbres, la ciutat y’l bon Jesús y tot a dalt del cel.

Avuy es diumenge y no cal dir que la gent està endiumenjada. Los hòmens duhen turbant de seda virolada en que domina’l groch, y túnica ratllada de vermell, y sobre ella un abrigall semblant a nostre gambeto, negre ab ratlles blanques de dalt a baix; lo duhen senzillament posat sobre les espatlles, sense ficar los braços en les mànegues. Los noys usan gorreta egypcia, túnica ratllada de vermell, y no duhen gambeto fins que són grandets. Lo trajo de les bethlemites es més original y rich encara. Estreta túnica blava vionada, paltó de seda vermella ab ratlles d’altres colors y ab dibuxos àrabes al coll y pit. Dexan penjar esquena avall lo vel blanch de les musulmanes, que sobre son cap, a efecte d’algún postís especial, pren la forma d’una corona suaument inclinada enrera. Ab aqueix trajo, ajudat de son ayre noble y reposat, fan recordar algunes pintures antigues de la Mare de Déu.

Les jóvens solteres cenyexen son front ab un rengle de monedes petites de plata o d’or, y unexen sóta la barba los dos béchs del vel ab cadenes de plata, y més sovint ab una penjoyada de mitges pessetes o escuts d’or, que’ls cauen en artístich escampall, jugant, bellugant-se y dringant sobre son pit. Lo vestit de les noyes de pochs anys es encara més agraciat y bonich: suprimexen lo paltó, y, si’n duhen, es curt fins a cintura y vermell ab ratlles negres y blaves. La túnica es blava també, ratllada de vermell y vert y cenyida ab faxa vermella. Sobre’l pit duhen un quadrat vermellós de bellissim dibuix que recorda l’ephod dels sacerdots hebreus.

Los noys catòlichs besan la mà als sacerdots, y aprés la posan humilment sobre son front, com demanant la benedicció. Vullch notar aquí, y açò’ns ho contà un venerable Relligiós, que quan naix un noy a Bethlèm sos pares cristians, y fins y tot los moros, lo tenen vuyt dies estès sobre la palla, en un llitet fet esprés, a imitació del bon Jesús.

La Cova.— Acabo d’entrar en la sagrada Cova del Senyor; mos ulls han vist lo que mon cor somniava des de que estich al món. ¡Ab quín reculliment un s’agenolla en aquelles lloses hont s’agenollaren los pastors y’ls àngels la nit de Nadal! ¡Ab quina fruició se posan los llavis ahont lo bon Jesús posà los peus al arribar a la terra! ¡Com fluexen les llàgrimes ací ahont vessà les primeres lo meteix Déu fet home! Lo lloch ahont nasqué està cubert de marbre y voltat d’una planxa de plata en fórma d’estrella ab aquexes paraules, que fan saltar lo cor d’alegría: Hic de Virgine Maria Jesus Christus natus est: «Aquí Jesucrist nasqué de María Verge.»

La sagrada Cova es d’uns 12 metres de llarch per 4 d’ample; està coberta de marbres y domassos que fan anyorar la roca nuha. Està plena de mística foscor, trencada per trenta dues llanties que hi vessan una llum semblant, segons Schubert, a la de la lluna en una nit de primavera, o millor, a la celistia d’aquella nit benehida de la que nasqué’l día més hermós que vegeren los segles.

Una cosa entristeix en eix primer Santuari de Jesucrist, y es que en lo lloch ahont nasqué, solament sa verdadera Esglesia se veu privada de celebrar los divins Sacrificis. Dos dies jo he tingut la sort de celebrar en l’altar del Pesebre, que està a quatre passes; mes, per ser Setmana Santa, no he pogut dir la Missa votiva d’aquest sagrat lloch, sinó la de Passió. Lo siti era’l de la nit de Nadal; estava en la metexa balma que elegí per palàu lo Diví Messíes. Sa Mare Santíssima y Sant Joseph li feyan companyia en aquell antre; venían los pastors d’aquell voltant y’ls Reys d’Orient a adorar-lo; los àngels cantavan Gloria in excelsis Deo; mon cor y mos llavis l’anavan a cantar també, mes en lo Missal no llegía més que móts de dolor y de tristesa. Lo teatre es del Naxement, mes ¡ay! ¡los díes són los del Calvari!

La Cova del Naxement s’allarga y ramifica sóta la penya, formant altres coves ahont la tradició troba altres recorts. La capella de Sant Joseph, la dels Sants Ignocents, les tombes de Santa Paula y de Santa Eustaquia, la tomba de Sant Geroni; son oratori ahont se donava a la contemplació y al estudi. En lo jardí del convent se ensenya un taronger plantat per ell, no gayre lluny de la Escola hont ensenyava als noys.

Cova de la Llet.— Està un xich apartada del convent y convertida en capella. En ella, segons la tradició, se retirà la Verge en los primers díes de la persecució de Herodes. Alletant al bon Jesús dexà caure algunes gótes de llet en la terra, que’n prengué la color y la virtut de donarla a les dides que no’n tenen. La prenen ab aqueix fí les beduhines com les cismàtiques, les mores com les catòliques. Allí a la vora hi ha la Cisterna de María. Contan que una dona hi pouava ayga quan s’escaygué de passar la Verge qui, venint de lluny y assedegada, li’n demanà y li negà; veus aquí que les aygues, que eran fondes, anaren pujant, pujant, fins que la Verge’n pogué beure.

Cova dels Pastors. —Es a quinze minuts de Bethlèm, sóta la costa hont està assentada la ciutat, en un camp anomenat de Booz per haver-s’hi escaygut l’idili de Ruth, la Moabita. Allí estavan los pastors, quan l’àngel se’ls aparegué dihent-los: Nolite timere. Ecce enim evangelizo vobis gaudium magnum, quod erit omni populo: quia natus est vobis hodie, Salvator qui est Christus Dominus, in civitate David. Et hoc vobis signum: Invenietis infantem pannisinvolutum; et positum in praesepio. Et subito facta est cum angelo multitudo militiae coelestis, laudantium Deum et dicentium: Gloria in altissimis Deo; et in terra pax hominibus bonaevoluntatis: «No tingàu pôr, puix vos porto una nova que serà de gran alegría pera tot lo món. Y es que’ns ha nat Jesucrist lo Salvador, en la ciutat de Davit. Y aqueix serà lo senyal: trobarèu l’Infant embolcat y posat en un pesebre. Al meteix punt s’uní al àngel una gran milicia celestial alabant a Déu y dihent: Gloria a Déu en lo més alt del cel, y en la terra pau als hòmens de bona voluntat!» (St. Lluch, cap. II.)

Hebrón, 19 d’Abril.

De bon matí dexàm la terra dels pastors, hont nasqué lo Fill de Davit, que havía de ser lo Pastor de tots los pobles, pera visitar la terra dels patriarques, sos antepassats en quant home. Lo camí pedregós anguileja per entre petites montanyes sense arbres, mes no sense herba y matisser que verdeja y ab sa gentil florida sembla voler amagar los ossos de la terra. Al peu del camí raja, bé que molt prim, la font Ain-diroueh, ahont segons provabilitats, Sant Felip batejà l’Eunuch de la reyna de Etiopía.

Kherbet en Nassara (ruínes dels cristians) portavan algun temps lo nom de poble de María, per haver-hi passat una nit la Mare de Déu anant a Egypte.

Hermoses vinyes y oliverars nos acompanyan a les portes de la ciutat d’Hebrón, que sèu al fons d’una vall, entre dues montanyes, a la vora d’un torrent que’n devalla.

Son gran monument es la Mosquea d’Abrahàm, que’ns haguerem de contentar mirant-la per fora, menys afortunats que nostre compatrici Alí-Bey, lo primer europèu que hi entrà y’n féu una complerta descripció. Allí hi ha la Cova de Makpelah, que Abrahàm comprà per enterrar-hi’l cos de sa esposa Sara, fent-ne aprés sepulcre séu y de tota sa familia.

Són notables los cenotafis d’Abrahàm, de Isaach, de Jacob y de sa esposa Rebecca.

Des de part d’amunt de la Mosquea donarem un cop d’ull a la vila, que sembla una restellera de cases que se’n pujan les unes sobre les altres pera acostar-se a la mesquita principal. Los carrers són, no cal dir-ho, torts, plens de bruticia y de pedres, y tan aviat s’obren com un camp a la claror del día, com se clouen sóta una negra volta que s’esfonza, convertits en pestilenta y fosca claveguera. Los habitants, que són tan fanàtichs com actius e industriosos, no miran ab bon ull als goços cristians, que axís poch amorosament nos anomenan, y a no ser lo bakchiche, sempre simpàtich al oriental, nos traurían de la ciutat dels patriarques a puntades de peu com als goços de debò.

Una antiga tradició fà d’aquexa encontrada breçol y tomba de Adàm. Hi habitaren los Enacites, gegants fills d’Enach, que fóren desfets per Josuè. Mes lo nom gloriós que la omple encara tota es Abrahàm. Quan, per manament del Senyor, sortí de Caldea, plegà sa tenda y anà a viure prop de la vall de Mambré, que es a Hebrón. (Gen. XIII, 18.) Allí se li aparegueren los tres àngels en figura humana. Vos portaré ayga, los digué Abrahàm, vos rentarèu los peus y reposarèu a la ombra d’aqueix arbre. Aqueix arbre, segons alguns autors, es la actual Alzina de Mambré o de Abrahàm.

Té set metres de circunferencia, y en les sinuositats de sa superba soca s’hi amagaría un home, com una sargantana en la escorça d’una serment. Lo tronch, que no es pas gayre alt, s’esbadía en tres branques que s’axecan quiscuna com un arbre gegantí; mes una d’elles es ja morta, y la fullosa capsada, digna corona de la vall, comença d’escantellar se. Son altissim cimeral s’asseca, y sens ésser profeta se pot assegurar que l’únich gegant que résta del temps de Enach, no trigarà a caure. Ses aglans són diferentes de les de nostres alzines; sa clofolla es més grossa, y son fruyt petit y més de mal traure. Una noyeta mahometana me n’ha vingut a oferir una, demanant-me bakchiche, y jo a més li he fet present d’una medalleta de la Verge que ha ensenyada a son pare, qui conexent-la ha dit Mirjam.

Hortus Conclusus.— Tornant des de la vall de Hebrón a Bethlèm, com si diguessem des de la tomba de Abrahàm al breçol de Jesús, passàm a saludar en Ras-el-Ain (Fons Signatus) la imatge de Salomó, grahó digne de la escalada de la historia divina. Es de quinze escalons la que baxa a la Font segellada encara avuy ab dues pedres que axecan pera entrar. Ses aygues són abundoses y dolcíssimes, y a mi me les feya encare més dolces lo vers del Càntich dels Càntichs, que assaboría ab elles: Hortus conclusus soror mea sponsa, hortus conclusus, fons signatus: «Ets hort tancat, germana meva esposa, hort tancat, font segellada.» Pera fér-se-la seva y protegir-la, los creuats axecaren en sa vora un enorme castell y hospici, coronat d’emmarletades muralles que s’esllaviçan.

Sóta aqueix hospici, en la vall, cavats en la roca viva y rodejats de paret, se veuen los Estanys o Piscines de Salomó. Lo més alterós vessa ses aygues que reb del Fons Signatus, en lo segón, y lo segón en lo tercer, com en los estanys de Tristanya, part d’amunt de la vall d’Ordino, en Andorra. L’inferier y més gran es de 177 metres de llarch, de 82 de ample, per 15 de fondaria. Son autor meteix retràu exes bases en l’Ecclesiastès: «Me fiu horts y jardins y plantils de arbres de tota mena, y fíu safreig pera regar lo bosch dels arbres que naxían».

Aqueix bosch, per altre nom Hortus Conclusus, es més avall reclòs entre dues montanyes paraleles, y encara mereix dels àrabes lo nom de Jardins de Salomó. Segons testimoni de Josefo: «Ací tenía costúm de venírsen a trench d’alba, sortint de Jerusalèm, escoltat de ses guardes armats de ses ballestes, muntat en sa carroça y vestit de blanch.» Aquí tenía son palàu d’istíu, de que sembla fer esment l’Ecclesiastès (cap. II, v. 4), y ací compongué en una hora d’inspiració divina, que no ha tingut igual abans ni després d’ell, en cap poble de la terra, lo misteriós Càntich dels Càntichs, desesperació de la poesía amorosa terrena, que no té ales pera volar tant y tant amunt, y font inestroncable de la poesía mística de totes les literatures. Tots los epitalamis, tots los idilis, tota la incomparable poesía oriental víu y canta en exos versicles nupcials, que semblan dictats en lo paradís terrenal, o millor, en lo veritable paradís, para celebrar los eterns desposoris de la ànima y Jesús.

Díu Sulamitis:

«Jo só morena, mes só hermosa, filles de Jerusalèm, com les tendes de Cedar, com los pavellons de Salomó.

«No us estranyèu de que sía morena; lo sol m’ha fet perdre la color.

«Jo só la flor del camp y’l lliri de les valls, díu l’Espòs; com lo lliri entre les espines es ma estimada entre les filles.

«Vinga mon estimat a son hort, díu ella, y menge lo fruyt de ses pomeres. Mon estimat es candi y rós, triat entre milers. Son cap es or del fí, sos cabells són com rebrots de palmera, negres com lo córb. Sos ulls són semblants a colomes sobre’l ríu de les aygues, que estàn rentades ab llet y viuen vora la corrent abundosa. Ses galtes són com los plantíus dels especiers. Sos llavis dexan degotar la mirra més pura… y aqueix es mon Estimat, oh filles de Jerusalèm.»

«Y ¿ahont se n’es anat? responen elles, ¿vers hont s’ha desviat ton amich? Dígas-nos-ho y’l cercarèm ab tu.»

«Mon estimat devalla a son hort vers la ayrola dels aromes, pera guiar-hi son ramat y cullir lliris.

«Jo per mon estimat, y mon estimat per mi, que pastura entre’ls lliris.»

La mística escena no sembla sortir gayre d’aquexos vergers que l’Espòs compara a Sulamitis: «Hort tancat ets, oh Esposa meva, hort tancat; font segellada.

«Tos tanys són un jardí de delicies plè de fruyts de magraner.

«Lo nart, lo çafrà, la canya dolça y’l cinamóm y tots los arbres del Líban hi flayrejan ab la mirra y l’aloes y perfums més esquisits.

«Plega les ales, vent del nort; vina, vent de mitgdía, halena per mon hort y córregan ses aromes.»

Y aprés de tres mil anys fluexen encara aquexes aromes a tots los convents y monestirs, a tots los temples y capelles, y a totes les cel-les y oratoris ahont prega una ànima enamorada de Jesús. En aquexos jardins perfumaren ses ànimes pures y sos llibres Santa Gertrudis y Santa Teresa. Guardan ses olors los càntichs del melifluu Sant Bernat y’ls de nostre illuminat Ramón Llull; mes Sant Joan de la Crèu nos dona en sos Idilis celestials ses metexes flors, com les que’ls sacerdots pelegrins ne portan estojades entre’ls fulls del Breviari.

Avuy exos vergers són horts partits en petites fexes, que beuen per cada costat un réch d’aygues dels safreigs de Salomó. Les pomeres y altres fruyters que omplen la estreta y delitosa vall s’escauen en lo bell esplet de sa florida, una blancor rosada cobreix exos camps de blat y d’hortaliça, com si pera celebrar la Pasqua que arriba se volguessen posar la antiga y ja oblidada vesta de jardí. Lo murmuri de les aygues, lo fresseig de les fulles, lo concert dels aucells, en que sols anyoro la veu del rossinyol; la dolça soletat y l’exàm d’imatges divines que ja poblen, ne fan lo sojorn més deliciós de Palestina.





LA SETMANA SANTA A JERUSALÈM


Gracies al Senyor que m’ha dexat veure, en aquest venturós viatge, los llochs més sagrats de Palestina, y entre ells, ab més temps y més a plaher, la Ciutat Santa. La he vista y sentida plorar com una viuda en los díes en que se celebra l’aniversari de son Espòs diví; mes he hagut de renunciar a escriure cada día mes propies impressions pera ajudar en un treball literari d’una persona respectable. Jerusalèm es lo que he vist més y millor de Terra Santa, mes també es lo punt en que he pogut escriure menys, puix es de memoria (y axò que la meva es curtíssima), y un any aprés, que escrich exes quatre lleugeres y mal lligades notes.

Diumenge del Ram.— Davant meteix de la entrada del Sant Sepulcre se improvisà un altar, en sa major part de plata, que regalaren los Reys d’Espanya quan eran amos del Nou Món, y allí se celebraren los Oficis del día. Celebra de pontifical lo Patriarca ajudat de dos de sos canonges, y li responen en lo chor, que es a poques passes, los Pares Francescans de Jerusalèm y los vinguts de Bethlèm, de Sant Joan y del convents vehins pera assis tir a les cerimonies de la setmana. Lo Patriarca, vestit de capa pluvial morada, beneheix les palmes vingudes ahir de Gaza, que estàn arrimades com una garba d’or a la paret del Sant Sepulcre, y les distribueix als frares, a sos canonges, seminaristes, als sacerdots y seculars pelegrins. Lo diaca exclama: Procedamus in pace, y la processó volta magestuosament per tres vegades lo Sant Sepulcre, en recort de la que feren Jesucrist y los Apòstols entrant en triomf a Jerusalèm. Nostres palmices recordan les que arrencaren de les palmeres los infants hebreus, exint-li a carrera: Pueri Hebræorum tollentes ramos palmarum, obviaverunt Domino: nostres càntichs recordan ses clamors de Hosanna in excelsis! ¡Que de bon grat he acompanyat a mon Déu y Senyor en son triomf, per la ciutat ingrata, que dintre quatre díes l’ha de crucificar! Triomf efímer en apariencia, mes que dura encara y durarà mentres lo món sía món, y si’l món arribàs a no ser, durarà mentres Déu sía Déu.

Alguna hora los Pares Francescans anavan a començar aquexa sagrada cerimonia en lo poble de Bethphagé, ahont la començà’l Salvador. Posavan ses capes sobre una somera seguida de son pollí. Lo Pare Guardià hi muntava, y en seguici d’ell baxavan a Jerusalèm cantant Hosanna in excelsis, ahont entravan per la metexa porta que donà entrada a Jesucrist. Los catòlichs sembravan lo camí de flors y’l rebían alçant branques de palma y d’olivera.

Dijous Sant.— Aprés del solemne Ofici, lo Patriarca ha voltat tres vegades lo Sant Sepulcre, seguit dels Relligiosos, sacerdots y fidels en respectuosa y devota processó, que acaba en lo meteix sant edícol, ahont queda una altra vegada guardat lo Cos santissim de Jesucrist, dins una preciosa urneta de plata. Avuy es lo día de la institució del Santissim Sagrament, y aquexa fóu precedida del Lavatori. Lo Patriarca, a exemple de Jesús, se cenyeix la toballola, y renta y besa’ls peus a dotze sacerdots pelegrins, a qui fà present d’un recort de Terra Santa.

L’efecte de les Lamentacions de Jeremías en lo lloch hont fóren escrites, es indescriptible:

Quomodo sedet sola civitas plena populo! facta est quasi vidua domina gentium: princeps provinciarum facta est sub tributo.

Plorans ploravit in nocte, et lacrimæ ejus in maxillis ejus: non est qui consoletur eam ex omnibus caris ejus: omnes amici ejus spreverunt eam, et facti sunt ei inimici.

«¡Com s’ha quedada solitaria la ciutat un día tan populosa! La reyna de les nacions s’ha quedada viuda: la sobirana de les provincies es ara tributaria.

«Plora sens conhort tota la nit, y ses llàgrimes baxan de fil a fil per ses galtes: entre tots sos amants no hi ha qui la aconhorte: tots sos amichs la han menyspreuada y s’han tornat enemichs seus.»

Viæ Sion lugent, eo quod non sint qui veniant ad solemnitatem: omnes portæ ejus destructæ: sacerdotes ejus gementes: virgines ejus squalidæ, et ipsa oppressa amaritudine.

«Ploran los camins de Sión, perque no hi ha qui vinga a la solemnitat: destruhides estàn ses portes: sos sacerdots gemegant: descolorides ses vèrgens, y ella presa d’amargor.»

Y a les llàgrimes y sospirs de la ciutat deicida, nostra Santa Esglesia respòn amorosament que’s convertesca al Senyor: Jerusalem, Jerusalem, convertere ad Dominum Deum tuum: com les amigues de la morena Esposa dels Cantars li deyan: Revertere, revertere, Sulamitis.

Lo Cenacle.— ¿Es possible passar lo día del Dijous Sant a Jerusalèm y no visitar lo Cenacle? Lo trobarem plè de pols y escombraríes, com a escola que es de noys mussulmans, mes donèm-ne gracies a Déu, puix fóu cosa pitjor.

Les dues sales principals són la del rentament de peus y la de la institució de la Eucaristía. Pochs moments poguerem passar en eix breçol de la Relligió, omnium orbis ecclesiarum mater et caput, mes poguerem besar aquelles sagrades pedres que vegeren, avuy fà anys, obrir les rescloses del mar d’amor del Cor dolcissim, que ab ses onades havía de cubrir tota la terra: poguerem en curta, mes ferventa oració, demanar la mercè de no ser mal agrahits al bon Jesús, que per no dexar-nos òrfens ha trobat en son amor infinit un medi de quedar-se ab nosaltres, fins a la fí del món.

Divendres Sant.— L’Ofici matinal d’aquest día se celebra en lo Calvari, qual capella està plena de catòlichs estona abans de la piadosa funció. Lo P. Bucelli fà d’evangelista y, ab veu sencera, que’ls anys y la predicació no han descolorit encara, canta’l Passio de Sant Joan: En aquell temps: sortí Jesús ab sos dexebles part d’allà del torrent Cedrón, ahont hi havía un hort, en que entrà Ell y sos dexebles. Lo silenci es sepulcral, ningú pert un mot del sagrat llibre. Veyèm ab l’Evangelista la escena de Judas traydor; la de Sant Pere, tan valent al desenvaynar la espasa en l’hort, com flach en l’atri de la casa de Anàs. Veyèm al bon Jesús en la casa de Pilat; lo veyèm açotat y coronat d’espines, postposat a Barrabàs y condemnat a mort en crèu; mes, a aquelles paraules que sentían les roques del Calvari: Et bajulans sibi crucem, exivit in eum qui dicitur Calvariæ locum, la sonora veu del evangelista s’enterbolí a la força del sentiment, y restà tan commogut, que no li fóu posible cantar més, sinó plorant y gemegant. S’enterboliren de llàgrimes tots los ulls, y un esclat de plors baix y unanim, fins al derrer mot del Passio, féu ressonar aquelles voltes sagrades y aquella roca del Gólgota, que tants plors ha sentit des d’aquell día en que’l dolor la obrí fins al fons de ses entranyes des d’aquella hora en que hi ploravan ab María y Joan los més fidels dexebles del Crucificat.

Vía Crucis.— Avuy es verament día de llàgrimes; los qui ploran de devoció al fer lo Vía Crucis en nostres temples ¡com plorarían al fer-la tots los divendres del any per los carrers de Jerusalèm, empedrats tal volta ab les metexes pedres que besaren los peus, les mans y la cara sagnosa de Jesucrist, cayent-hi cinch vegades al portar-hi la crèu fexuga! ¡Com plorarían al fer-lo ab nosaltres avuy, en lo día y en les hores en que’s cumpliren los misteris de nostra Redempció!

La primera Estació se fà sobre les ruínes del Pretori de Pilat, que s’escauen al mitg de la clasta o pati d’un quartel. Allí davant la crèu que porta un lléch, un Pare francescà francès, pujant-se-n dalt d’una cadira, nos fà una exhortació. Los soldats turchs, al arribar nosaltres, nos han fet lloch y’ns aguaytan ab una gravetat y un respecte que es en và demanar a cap poble del mitgdía d’Europa. Baix aquest punt de vista, los barbres som nosaltres y ells los civilisats.

D’allà sortím cap als carrers més tranzitats de Jerusalèm: a una senyal del geníssar del convent, los transeunts de peu y de cavall s’aturan respectuosament, per préssa que tingan, dexant-nos agenollar y besar la terra. En los punts de trànzit lo Pare predicador enllesteix la plàtica, y’ls doscents catòlichs nos enllestím en nostres devocions.

Les estacions estàn assenyalades ab una crèu senzi llament gravada en la pedra, que una vegada he vist al Pare exugar-hi les escupines dels juheus irreverents, que Déu perdone e illumine. Des d’allí anàm al altar de la Crucifixió, al Calvari y al Sant Sepulcre.

Aquí meteix tornarem a les sis de la tarda en processó més solemne, però semblant a aquesta. La compòn tota la Comunitat de Sant Salvador, los sacerdots y catòlichs que s’escauen a Jerusalèm. Sortím ab ciris encesos de la capella de la Verge, cap al altar de la Divisió dels vestits y al dels Improperis, des d’hont pujàm al Calvari.

En l’altar de la Crucifixió se posa una imatge de membres flexibles a la crèu, que’s coloca sobre la metexa roca del Calvari. No calía allí sermó d’agonía, puix predicavan bé prou lo lloch sagrat, lo día y sobre tot la divina imatge examplant al món los braços des de la crèu; mes un reverent francescà nos féu una curta y sentida plàtica, aprés de la qual se començà la patètica escena del Devallament de la Crèu. Tragueren a la sagrada Imatge la corona d’espines, ab unes estenalles arrencaren los claus de ses mans y peus, que sostenían ab bandes blanques y la anaren a estendre, cuberta ab un sudari, sobre la pedra de la Unció, ahont lo rosaren d’essencies y li oferiren encens. En aquesta processó se fan set sermons en set llengatges, y ací, davant la pedra de la Unció, que mira a la gran entrada del temple, se predica en àrabe. L’auditori de moros es gran; venen a sentir parlar de Jesucrist, y l’orador pot dir en honor séu tot lo que vullga, lo pot posar en lo més alt del Cel y sobre tots los Sants, Patriarques y Profetes; mes, Déu lo guart de comparar-lo ab Mahoma, puix se posaría en perill de baxar de la trona per la dressera.

La devota y patètica funció s’acaba en lo Sant Sepulcre, davant del qual lo simpàtich P. Ventura de Jaffa, que ja havía predicat en turch, nos féu sentir la sonora, galana y armoniosa llenga de Cervantes.

Plaça dels plors dels Juheus.— Aquesta tarda hem aprofitat un moment vagatíu, després de dinar, pera anar-hi. Mes que una plaça es un corredor de dotze metres de llarch per quatre d’ample, davant la única paret que resta del temple de Salomó. Les pedres són molt ben escayrades y enormes en los primers rengles, mes van minvant de dimensió cap a munt, acabant ab un troç fet en la època mussulmana.

Per una escayença que sembla talment providencial, tots los divendres del any menys un, a la tarda, los juheus més fervorosos de la ciutat van a llegir-hi, rellevant-se uns a altres, les Lamentacions de Jeremías y los Psalms de Davit. Llegexen drets o arrupits a terra, brandant la testa com solen los orientals. N’he vistos llagrimejant y gemegant sense dir un mot, ab lo cap sobre les pedres nuhes y ficant les mans convulsives entre ses juntures com pera abraçar y cobrir de besades y de llàgrimes aquell troç de mur, que es tot lo que’ls queda de son gloriós reyalme, de sa patria y de son temple.

¡Pobres fills de Abrahàm! D’ençà que Jesucrist, ab la crèu al coll, digué a les filles de Jerusalèm: No plorèu sobre Mi; ploràu sobre vosaltres y sobre vostres fills, ells ploran; mes, com observa un viatger, ses llàgrimes són estèrils, perque no es pas l’arrepentiment qui les fà caure.

De vegades lo rabbí entona aquest càntich, que sembla allí la lletanía del dolor:

Rabbí.— A causa de nostre palàu que s’es enderrocat.

Poble.— Nosaltres seyèm solitaris y ploràm.

R.— A causa del temple destruit: P.—Nosaltres, etc.

R.— A causa dels murs que han caygut: P.— Nosaltres, etc.

R.— A causa de nostra magestat que es passada: P.— Nosaltres, etc.

R.— A causa de nostres grans hòmens que són morts: P.— Nosaltres, etc.

R.— A causa de nostres sacerdots que han claudicat: P.— Nosaltres, etc.

R.— A causa de nostres reys que’ls han menyspreuat: P.— Nosaltres seyèm solitaris y ploràm.

Dissapte Sant.— Los Pares Francescans enllestexen avuy les funcions públiques per dexar lo temple més sagrat del món a la ridícula funció o profanació dels grechs, anomenada del Foch Sagrat. Lo Sant Sepulcre (vergonya fa’l dir-ho) ha pres la forma de teatre ab sos palcos y galeríes. Los grechs, possesors de la major part de la Basílica, llogan a altissim preu ses tribunes y sos intercolumnis, ahont fan sostres per medi de bastides de taulons y empostissats. Allí’s colocan les dones, noys y gent delicada. Los hòmens, grechs, armenis y coptes, se posan en lo plà de la esglesia, dividits en dos cercles concèntrichs per dues files de soldats turchs, que, estant al aguayt, per si cal, obren un passadís al voltant del Sant Sepulcre. La devoció n’es fugida estona hà: la gatzara de nostres corre-bous omple aquelles voltes que guardan lo més sant y sagrat de la terra. Se menja com a casa, s’enrahona com al carrer, se ríu y se juga com en una fira, y a baix los hòmens s’agitan, se mouen d’ací d’allà, corren, s’apilonan, pujant en castell los uns sobre’ls altres. Apareix lo patriarca grech seguit de dues llargues fileres de popes, dóna tres voltes al sant tabernable y s’hi fica sol, quedant-se la comitiva pregant al cel que li faça baxar lo Foch Sagrat. No triga a sortir un moxell d’antorxes per un forat obert en la paret de marbre, y una onada de bogería passa per sobre la multitut. Lo primer que ha rebut lo foch comprat a gran preu, està en cos de camisa, com preparat a revèndrel bé; passa per sobre la turba apilada al séu voltant, enviant a sos consocis lo sagrat element, que puja per un fil com una guspira elèctrica a un balcó de la cúpula ahont hi ha’ls representants de Grecia, passa a les galeríes, entra a les capelles y surt per ser tramès als pobles vehins ahont hi ha comunitats cismàtiques. Lo Patriarca, que l’ha fet baxar del cel, surt del Sant Sepulcre, agitant dues atxes enceses que encreua y axeca ab ayre triomfant. Los popes y fanàtichs fidels encenen sos moxells de candeles, y’l magestuós temple sembla abrandar-se com un braser, esclatant en una cridoria salvatge e infernal. Los hòmens corren esbojarrats entre’l foch purificador, prenént-sel los uns als altres y passànt-sel per la barba, coll y pit, y les dones, més superticioses-encara, los imitan passant la flama beneyta per ses cares y per les de sos fillets, que ploran esgarrifats, com deuen fer los àngels guardians del Sant Sepulcre.

Confesso que jo n’hauría fugit espantat des de’l principi si hagués trobada la porta oberta y lo pas lliure, puix temía que Déu, insultat y befat en son meteix tabernacle y en los díes més sagrats del any, no enviàs un càstich d’aquells que’s troban, per exemple, en la historia. ¡Quina paciencia la de Nostre Senyor!

Pasqua.— Aqueix es lo día que ha fet lo Senyor; alegrèm-nos en Ell. La festa de la Resurrecció es alegra en totes les bandes del món, mes en lloch com ací a Jerusalèm. Les campanes de la Santa Basílica desvetllan a primera hora la ciutat adormida y’l cant d’Al-leluya, sortint dels murs de la ciutat de Davit, ressona per les montanyes de Judea, y la trista vall de Josafat, plena de sepulcres, s’estremeix a la dolça nova de que ha ressucitat Aquell qui ha de presidir en ell la gran Resurrecció.

A exemple de les piadoses Maríes, de bon matí baxàm al Sant Sepulcre a adorar les lloses que havían guardat trenta y tantes hores lo Cos del Diví Crucificat, y sobre tot a adorar-lo a Ell lliure ja per sempre de les cadenes de la mort.

Los grechs y armenis han celebrat llurs Oficis de nit, seguint la costúm oriental, y abans de punta de día han dexada buyda la Basílica y desertes ses capelles, que no trigan a omplirse de catòlichs. Entre vuyt y nou se canta l’Ofici de Resurrecció ab una solemnitat y magnificencia orientals. ¡Com fà batre’l cor en la tan inspirada com irregular Sequentia, lo diàlech entre’ls Apòstols y María Magdalena!

—¿Dígans, María,

dígans, què has vist en lo camí?

—He vist lo sepulcre de Crist vivent

y la gloria del Resucitat:

los àngels celestials testimonis,

son sudari y blanques vestidures.

Ha resucitat Crist, ma esperança.



Acabat l’Ofici, se volta per tres vegades en solemne processó la sagrada Sepultura, aturant-se en diferents endrets pera cantar los fragments del Evangeli que contan les primeres aparicions de Nostre Senyor Jesucrist.

Per poch o rès que valga vullch notar la tradició següent: Venint dels Oficis del Sant Sepulcre avuy, m’he adonat de que en totes les tendes de queviures, mores o cristianes, venían ous pintats de vermell. N’he demanada la rahó, y’m diuen que una volta los juheus donaren a uns noys uns quants ous pera tirar a Jesucrist quan passaría; passà, y’ls noys, al anar a rebàtre-li’ls ous, los trobaren pintats de color de sanch, y, prenent ho com un avís del cel, tots esglayats los tornaren als juheus. La costúm de vendre per Pasqua ous vermells benehits, díu que també se segueix en Italia y en altres bandes.

Emmaús 26 d’Abril.

Cada any, l’endemà de Pasqua, alguns Pares Francescans de Jerusalèm venen en peregrinació a aquest poble, benehit en aqueix día per la presencia de Jesucrist. Nos enfilarem nosaltres al acompanyament, format gayre bé de pobres pelegrins alemanys. Sortirem per la porta de Jaffa, seguint les petjades dels dos dexebles que partían tristos de Jerusalèm, tement que ab Jesucrist en lo Calvari hagués mort per sempre sa divina relligió. La tradició díu que’l celestial pelegrí se’ls féu encontradís vers la font Aïn-Beit-Hoûlmeb, que dona son fil d’ayga al torrent del Terebinte. Nosaltres no tinguerem la fortuna de trobar-hi a Jesucrist, sinó una rua de noys del poble vehí que’ns seguí amorosament demanant-nos bakchiches, y veyent que no’ls ne donavam tants com ells ne volían, dexant de tractar-nos a la bona, nos enviaren un raig de pedres, acompanyades ab vocables sechs y guturals, que per sort no enteníam, mes que devían valdre quiscún per dues o tres pedres. Jo, francament, ho prenguí per joguina o entremaliadura d’infants, més que per odi. Hi ha més odi en la mirada temorenca e hipòcrita, mes quimeruda, dels juheus, que en los colps de pedra dels noyets mahometans.

Ab quin gust caminavam, retrayent la conversa de Cleofàs y son company y la que tingueren ab son diví Mestre, disfressat de pelegrí en aquell camí que s’anomena encara camí dels dexebles: ¿Què es axò de que parlàu tot caminant, y com estàu tan tristos? Respongué Cleofàs: ¿Vos sóu tan estranger en Jerusalèm que no sapiàu rès de lo que ha succehit aquexos díes? ¿Què? preguntà Ell. ¿Què? respongueren, de Jesús de Nazareth, que ha sigut un profeta poderós en paraules y obres davant de Déu y’l poble. Y com los summos sacerdots y’ls prínceps l’han comdemnat a mort y l’han crucificat. Nosaltres prou esperavam que rescataría a Israel. No obstant, aprés tot açò, ja fà tres dies que exes coses són passades. Es veritat que algunes dones dels qui estavan ab nosaltres nos han espantat, puix havent anat abans de día al sepulcre, y no havent trobat son cos, vingueren contant-nos que hi han vist àngels que diuen que Ell es vivent. Y alguns dels nostres, havent anat al monument, han trobat les coses com elles digueren, mes a Ell no l’han pas trobat. Llavors Ell los digué: ¡Oh insensats y tardans de cor, pera creure tot lo que’ls profetes han dit! ¿No calía que Crist sufrís tot açò pera entrar en sa Gloria? Y començant per Moysès y tots los profetes, los esplicava totes les Escriptures que’s referían a Ell. Y s’acostaren al castell ahont anavan y Éll semblava voler anar més lluny. Y ells l’obligaren a aturar se, dihent, quedàu-vos ab nosaltres, puix se fà vespre, advesperascit.

També a nosaltres se’ns fà vespre retrayent aquesta conversa divina, en lo meteix camí ahont se tingué, vora aquexos metexos camps y penyals que la escoltavan. Fins les flors semblan les metexes; los gallarets vermellejan entre’ls blats, les xicoyres groguejan en los ombríus; los aucellets cantan en les oliveres la metexa cançó, donantnos la bona nit que donarían a Jesucrist y a sos dexebles al sentir-los passar. ¿Quí sab si aquexes vores de camp, aquexos màrgens de camí rosaren sa aèrea túnica; quí sab si aquexos metexos còdols besaren aquells peus sagrats a qui ja no podían fer mal?

Avuy, des de les quatre fins a les vuyt, se celebraren Misses en la devotíssima esglesia d’Emmaús; aprés, per la veu clara y ben entonada del Pare Lector, de Sant Salvador, sentirem cantar l’hermosissim Evangeli del día, podent-lo sentir aquells convents y cim de serra, llochs testimonis de la escena. Aprés hem vist a plaher lo convent construhit per la terciaria de Sant Francesch, Comtessa de Nicolai. ¡Quín lloch de repòs pera una ànima que estiga morta a les vanitats del món! ¡quina solitut! ¡quina pau, quina delicia! Volta’l grandiós edifici una horta plena de arbres florits, que tenen als peus un jardí també en sa florida. Les flors que hi trobo conegudes són, la reyna de totes, la rosa, la encesa rosella, la primavera, lo clavell, l’arbret, lo gojat y l’adonis, que ací anomenan góta de sanch, pot ser per haver-la beguda adorant los peus sagnosos de nostre Salvador!

Fà uns quants anys remenant un llech del convent les pedres de la horta, sortiren les colgades ruínes d’una gran esglesia, construhida per los creuats, de la qual ne restan les parets del àbside, fins a deu o dotze palms de pedra picada; los sòcols de tres columnes d’un costat y un de la altra banda. Lo restant d’aquest costat, que era paret maciça, se creu que era la casa de Cleofàs, enclavada en lo temple. En aquest cas sería provablement l’aposento en que Jesucrist s’hauría donat a conèxer als dos dexebles in fractione panis. Allà a la vora blanquejan també los fonaments d’un monestir, sobre’l qual viuen oliveres seculars.

Los més dels pelegrins que acompanyàm són alemanys y austríachs, que units a uns quants compatricis seus, que tenen una petita colonia adossada al convent, han estat bona estona en lo temple resant y cantant en sa llenga ab una devoció que enamorava. Al partir s’han agenollat tots davant del Pare President o Guardià pera rebre la benedicció.

Sant Joan en la Montanya, 27 d’Abril

A mitja tarda sortirem d’Emmaús, en companyía del Pare Lector y dos novicis de Sant Salvador, y a les sis arribarem al humil poble, patria profeta y més que profeta, Sant Joan. Està situat en una montanya voltada per altres montanyes més alteroses, y de set cents habitants que conté no n’hi ha més de cent de catòlichs. La esglesia del convent sèu demunt les ruines de la casa dels pares del Precursor, que nasqué en una cambra cavada en la roca. Lo lloch meteix del naxement recorda’l de Bethlèm, per estar cobert de granit, sóta la mesa de un altar, dins una estrella de marbre blanch. Sant Zacarías, a més de la casa que possehía en lo poble, tenía una masía en lo camp, en lo rost de la montanya vehina. A mitg camí de les dues, en lo fons de la vall, ahont se embrancan, se troba la Font de la Verge, per que ella devía servir-se de ses aygues en sa estada en casa de Santa Elisabeth. N’assorteix abundosament a aquell vehinat, y rega ses hortes y jardins. Bé mereix lo nom hebréu de (Aïn-Karim) Font Generosa, que’ls moros encara donan al poble.

La Capella del Magnificat.— Fóu construhida l’any 1856, mes sa cova o petit santuari, a qui’s dona més particularment aqueix nom, es primitíu y està cobert de marbres finíssims y diferents y ab un bonich quadro, pagats per espanyols. Demunt hi ha les ruínes del antich convent y esglesia; als costats y davant un humil verger, ahont veig una palmera, una olivera y dos xiprers, tres arbres que les sagrades lletres nos donan com a símbols de la Verge. A sa ombra viuen plantes més humils, mes d’Ella també molt estimades: l’arbret carregat de flors rosades, lo romaní, lo clavell y una perpetuína de botó gros y moradench que jo no conexía.

En aquest jardinet que hauría donades flors a María y sobre tot dintre la capella, ¡que saborós se troba, que dolç e inspirat lo Magnificat, aqueix cant diví brollat de sos puríssims llavis, per conhort dels cors assedegats de poesía del Cel! Ací, en la metexa font d’hont raja, seguint la piadosa costúm dels pelegrins, hem volgut cantar-lo també nosaltres, y aprés hem demanat a la Verge, reyna dels poetes, que’ns lo dexe cantar un día ab Ella en la gloria.

Dintre la metexa capella, vora’l portal, hi ha un pou que anomenan Font de Santa Elisabeth.

Sortint de la Visitació enfilàm lo camí de la Cova, vora’l qual, a vint minuts, trobàm lo Rocal de Sant Joan, des d’hont, segons la tradició, cridava a la multitut: Fèu penitencia, puix s’acosta lo reyalme del cel. Diuen que un moro posà aqueix roch en la paret d’un forn, mes no hi podía coure’l pà, puix per tanta llenya que hi posàs no podía escalfar-lo. Advertit de que podía ser en càstich de la profanació del Roch de Sant Joan, lo tornà a son lloch y lo forn tornà a coure.

La Cova de Sant Joan en lo Desert.— Es una hora lluny. Té uns cinch metres de fondaria, tres de amplaria y dos d’altura. Sobre un penyal que anomenan lo Llit del Precursor, hi ha un altaret senzill, sostingut per dues columnetes. Té una finestra a la dreta, rexada com lo portal d’entrada. Dels penyals de sobre la Cova, clapejats de morelles, surt una abundosa y remorosa font, que atura ses aygues davant d’ella en un safreig mitjanser y aprés baxa a regar una escalada de fexes plenes d’arbres y flors. Entre exes hi veig la simpàtica rosella, la margaridoya, lo clavell de pastor, la floravía espinosa, la farigola, l’absinti, la salvia, l’hisop, violers, estepa, trèbol, argelaga florida y rosers de bosch; entre’ls arbres, la olivera, arbre dominant en exes vessants, lo baladre, llimoners, magraners, pereres, terebintes y garrofers, que’ls alemanys anomenan arbre del pà de Sant Joan.

Ací passà’l Baptista la primera part de sa vida: Santa Elisabeth, que té’l sepulcre part d’amunt, l’hi amagà en temps de Herodes; l’infant se trobà a plaher en la soletat, ahont segons Orígenes, «l’ayre es més pur, lo cel més obert y Déu més aprop», y s’hi quedà fins que arribà la seva hora. Llavors la veu del desert fóu sentida vora’l Jordà y en les ciutats de Judea, y féu tremolar al meteix Herodes en son trono. Segons una tradició, los tres Reys tornant de Bethlèm passaren una nit en esta Cova, y segons altra, Joan vegé des d’ella passar allà baix, al peu de la montanya en la vall de Terebinte, al bon Jesús venint d’Egypte, y li ensenyà des d’un penyal una crèu de canya.

Sant Joan in Montana es lo primer noviciat dels Pares Francescans, y en ell se quedà un dels sis pelegrins espanyols que passaren ab nosaltres la Setmana Santa a Palestina. Es un jove y simpàtich marí de Vizcaya. ¡Ditxós d’ell! Es ja a port, y nosaltres haurèm de atravessar quelcòm més que mars y terres pera arribar-hi.

Temple del Ecce Homo, 3 de Maig

Dues hores se’ns han escorregut, llestes com un instant en esta bella y devotíssima esglesia, després de celebrar en son altar major. Aquest s’axeca senzillissim davant un arch romà, ample y superbo, per ahont s’entra a la sagristía. Sobre ell hi ha una marmorea imatge del Ecce Homo, sola, trista y compassiva, com devía estar son diví original allí meteix, mentres Pilat llegía la més iniqua de les sentencies. Al peu de la cúpula del temple se llegexen exes tres paraules, que, escrites per un juhéu a sos germans, y en aqueix lloch, valen més que cap sermó:

Ecce Rex vester.

La mesa del altar y l’altar meteix estàn fets de sis o set pedres del Litòstrotos, y per lo tant estàn trepitjades per los peus sagrats y adorables de Jesucrist. La esglesia es paralela al carrer y reb la llum per los costats. Davant la porta forana, al entrar en lo temple, se presenta en la paret, que es la roca nuha, una enorme crèu de fusta senzillament treballada y sense imatge, ornada únicament del cartell en tres llengues: Jesus Nazarenus Rex Judæorum; tal volta Ratisbonne l’hi feu posar recordant la crèu que’l perseguía ab sos braços oberts uns quants díes abans de sa marevellosa conversió. Al costat de la porta hi ha una llastimosa Verge dels Dolors ab son Fill als braços. En l’únich altar lateral, sobre un tapíç vermell que recorda’l mantell de púrpura, hi ha un Ecce Homo de mitg cos ben encarnat y d’alçada natural, que, rebent un raig de llum de costat, sembla talment viure encara. Les creus de les catorze estacions no tenen altra cosa que lo senzill número en mitg, voltat d’una corona d’espines. Exa corona se veu per tot com a primer motíu d’ornamentació del temple. La més hermosa es la d’espines d’or, que serveix de diadema al preciós globo del sagrari.

Sant Joseph, y, a mà dreta, los de Sant Joaquím y Santa Agna. Es tallat en la roca viva, d’un metre d’alçada y cobert de marbre blanch, dintre una hermosa capella que pertany als cismàtichs. Es la joya de aquesta trista vall, que havent de ser sepulcre de la humanitat, comença a ser la vall dels sepulcres. Comença en la Tomba dels Jutges, y segueix cap avall coberta de lloses sepulcrals: a la banda de Jerusalèm té les dels moros, entre les quals hem sentit cantar elegíes a un marabut; a la banda esquerra té les dels juheus, com si esperessen veure des de la tomba la ciutat Santa. Part d’avall, fets d’un gran bocí de roca viva, blanquejan los sepulcres de Zacarías, occisus inter templum et altare; lo de Josafat y’l d’Absalón, que té una obertura a la alçada de tres metres, ahont los noys tiran pedres y malediccions al fill dolent y desnaturalisat que perseguí a son pare. Montanya amunt hi ha la Tomba dels Profetes.

Getzemaní.— Al costat meteix del sepulcre de la Verge s’obre la cova de Getzemaní en la roca; es fonda y trista, y està convertida en capella per los Pares Francescans. Entrant al Hort se troba la Roca dels Apòstols, ahont Jesús dexà los tres predilectes, dihent-los: Vigilate et orate, y’l cor se’n va vers les set oliveres colossals, testimonis muts de les tristeses del Home-Déu, en la última vegada que’l visità. Ses arrels nuhoses se regaren ab ses llàgrimes y suhor de sanch, y, després de dinòu segles, encara tendrejan, com si a la hora de sa mort Ell los hagués concedida la immortalitat. Fora’l clos del jardí s’ensenya’l lloch ahont Jesucrist rebé’l bés del sacrílech Judas, ab aquell mot capàç de rompre una pedra: Amice, ad quid venisti? «Amich, ¿per què has vingut?» Més avall hi ha’l Pont del Cedrón, ahont al tirar-lo daltabaix los juheus, s’estamparen sos sagrats genolls en la roca. Des d’aquí, abandonat per tots sos dexebles (encara’s mostra’l sepulcre ahont s’amagà Sant Jaume), fóu portat a Jerusalèm, ahont ja no entrà com tres díes abans, en lo día de son triomf, per la Porta Daurada, sinó per la Sterquilínea!

Als primers passos de la pujada de la montanya de les Olives, a mà dreta, blanqueja una roca, —Roch Blanch, s’anomena, ahcnt, segons tradició, Sant Tomás havent arribat tart pera assistir al sepeli de la Verge María, rebé de ses metexes mans una cinta misteriosa que encara’s conserva en Prato de Toscana.

Dominus flevit.— Són les ruínes d’una mosquea que fóu esglesia, en lo lloch ahont Jesús plorà veyent la Ciutat Santa (Lluch,XIX): Y acostant-se Jesús a la baxada de la montanya de les Olives, la turba dels dexebles, plens d’alegría, començà d’alabar a Déu ab veu alta per tots los prodigis que havían vist.

Dihent: Benehit qui vé rey en nom del Senyor, pau en lo Cel y gloria en les altures.

Y acostant-se a la ciutat, al vèure-la, plorà sobre ella, dihent:

Si tu també coneguesses, almenys en aquest día, que t’es encara concedit, lo què t’importa; mes ara aquexes coses són amagades a tos ulls.

Díes vindràn, y tos enemichs te voltaràn de fossos y t’estrenyeràn per totes bandes.

Y’t tiraràn per terra a tu y a tos fills, y no’t dexaràn pedra sobre pedra, perque no has volgut conèxer lo temps en que has sigut visitada.

Bethphagé.— Ruínes del poble ahont Jesucrist, lo diumenge de Rams, envià a cercar pera son triomf l’humil jument. S’hi acaba de descubrir una gran ara o altar de roca flonja, ahont se veu, entre altres pintures esborrades, lo bon Jesús muntat en lo jument y voltat de sos Apòstols.

En lo lloch ahont Jesús ensenyà’l Pare nostre a sos dexebles, la princesa de la Tour d’Auvergne ha fet un hermós claustre, al voltant del qual se llegeix en trenta dues llengues exa divina oració. No es gayre lluny d’allí la capella ahont los Apòstols se reuniren pera dictar lo Credo, abans de separar-se y empendre la conquesta del món. Los dos memorables llochs estàn enclosos dins un convent de monges carmelites, que’s deuen regalar, resant exes dues oracions en lo lloch ahont se resaren per primera vegada.

Montanya de les Olives.— Acabèm-hi de pujar. Los arbres que li donaren nom, com a Getzemaní (prempsa de les olives) abrigan encara algún de sos camps y’l clapejan de cendrosa verdor. Corona son cim lo poble de Zeitun; al mitg del poble s’axeca, dintre de les ruínes d’una gran basílica octògona, bastida per Santa Elena, una petita mosquea, dedicada per los mussulmans a Jesús, puix creuen, com nosaltres, en lo misteri de la Ascensió del Fill de la Verge. En lo centre de la Basílica, sóta meteix de la cúpula que, segons tradició, restava sempre oberta, retirant-se per elles metexes les pedres que hi posavan per clòure-la, com per dexar lliure pêls ayres lo camí de Jesús ressucitat, enquadrada entre peces de marbre blanch, se veu impresa en la roca sa petjada divina, mirant al occident. Des d’allí prengué la volada lo Fill de Déu, al tornar-sen als braços de son Pare celestial, y es allí, segons creyença comuna, ahont baxarà lo día derrer dels temps a judicar los vius y los morts, y a pesar lo què hauràn dexat de pols o de perfúm totes les generacions de la terra.

Una vegada al any, lo día de la Ascensió, la mosquea se vesteix d’esglesia catòlica; ses parets se cobrexen de tapiços, y en lo centre, sobre aquella petjada tan dolça de besar, se col-loca un altar en que los Pares Francescans celebran un solemne ofici. Després a corre-cuyta apagan los ciris, desfàn l’altar portàtil, despenjan los tapiços; y’l sagratissim temple de la Ascensió ¡torna a quedar, malaguanyat, en mans de moros!

Nos estaríam ací tota la vesprada, mes lo clauer, que també es moro, nos trau a fora, cançat d’esperar a la porta que acabassem de besar la Roca y de fer nostres devocions, y fent dringar les claus, que per mi tenían sò de cadenes, nos mostra un panorama que no tindrà parió en la terra.

«Al orient, derrera nuhes y desertes montanyes, s’ovira la Vall del Jordà y les fondes aygues del mar Mort, que’s dexa veure entre’ls alts y baxos dels puigs y sóta’ls raigs del sol, ardent com un estany de metall fós. Part d’allà crestejan les montanyes d’Arabia, immensos murs que separan los deserts de Moab del actual desert de la terra de Promissió. S’axeca’l mont Nebo entre les serres que’l voltan, nuhes de vegetació y trencades per nombroses y fósques torrenteres. La vivor de la llum vessa sobre llurs costalades aquexa indefinible tinta que tantes voltes admirarem en los paysatges del Líban y en la plana de Balbek. Lo Jordà, mercès als arbres que ombrejan sos màrgens, fà una gran ratlla verda en mitg de la àrida comarca ahont tingueren lloch les primeres escenes de la historia del món. Al nort los monts d’Efraím, coronats per les ruínes y mesquites de Sant Samuel, embrancan ab los de Hebal y Garizím, en lo centre de Samaria. A ponent se contempla als peus la Vall de Josafat, los monuments y plans de la ciutat quals cases se podrían contar. ¡Ab quín dalè s’extén la vista des de’l mont Sión fins al Calvari, des de’l sitial que ocupà’l temple de Salomó fins a la Torra de Davit! L’Antich y’l Nou Testament, la historia de cent pobles barrejada ab les cendres d’aquexa ciutat, se manifestan a ma presencia; no permeta’l cel que m’oblide d’aquexa gran pàgina ni de sos divins ensenyaments.»

He copiada aquesta descripció de Mislim, per no privar al lector del magnífich panorama de que’ns priva a nosaltres lo fortissim vent d’aquesta tarda, que abriga a Jerusalèm, la Judea y sos vehinatges ab un núvol de polsaguera; digne mantell d’aquexa terra de ruínes.

Circunscrivint-nos a la ciutat, ¡que tristes reflexions m’inspira lo poch que’n veig! Son temple y edifici més sobirà es lo de Omar, que seu ahont seya’l de Salomó, y la mitja lluna corona la roca Sakhrà, que fóu, segons se judica, lo lloch del Sancta Sanctorum, ahont estava guardada la Arca santa. Lo sant Sepulcre se veu petit, insigficant, derrera d’ell, y ¡ay! lo sant Sepulcre no es dels catòlichs. Quatre sectes nos ne pledejan la possesió, y’ls protestants si n’estàn fora encara, no n’estàn gayre lluny. Dos o tres temples seus s’axecan ací y allà com blanchs espectres, y les ruínes del Temple, que estàn en llur poder a les portes del sant Sepulcre, semblan plorar y escruxir-se, al pensar que d’avuy a demà poden veures profanades per los sectaris de Luter. Als peus de la montanya de Sión se mostra orgullosa una gran sinagoga de les moltes que hi ha en la ciutat, y la esglesia de Sant Salvador està tan amagada entre les taulades, que calría’l fil d’Ariadna pera trobar-la d’ací estant. Se senten moltes veus de muezin y poques de campana, y la Crèu, lo signe adorable de nostra redempció, sembla estar a la ombra de la fatídica y aborrida mitja lluna. Jerusalèm, que no volgué per espòs a Jesucrist, es esclava de Mahoma.

¡Oh! si jo pogués fer un crit a la Europa catòlica, si li pogués mostrar aqueix espectacle dolorós: Mira, li diría, açò es obra teva. Tu ets filla de Jesucrist; ets sa filla y sa estimada, puix te dona, tot sencer, lo séu amor, que no sapigué merèxer la ingrata Jerusalèm. Per dirigir-se-t a tu, li girà la espatlla a ella, al morir en lo Calvari y al pujar-sen al Cel en la vehina Roca de la Ascensió. Jesucrist t’ha treta de la barbarie y t’ha feta reyna del món. Ell t’ha feta sa representanta en la terra, segons expressió del poeta Alexandrí, y en penyora del séu amor infinit te féu guardiana de sa crèu, de son breçol y de sa tomba y dels llochs santificats ab sa presencia divina. ¿Per què avuy t’ho va prenent tot? ¿Per què ha donat als cismàtichs lo lloch ahont se tallà l’arbre de la crèu, los convents de Lidda, Sant Elías y Sant Sabas; los sepulcres de la Verge María, de Sant Joseph y’ls de Sant Joaquím y Agna? ¿Per què ha compartit entre les sectes anticatòliques lo sant Sepulcre, dexant-ten a tu la mínima part? ¿Per què’ls ha donat lo breç de Bethlèm, ahont va nàxer, y la roca del Gólgota ahont va morir? ¿Per què dona a la guarda dels fills de Mahoma aquexa Roca de la montanya de les Olives, la derrera cosa que trepitjà de la terra? ¡per ta ingratitud Bé’t pot dirigir a tu la quexa que llençà a la ciutat deicida: Jerusalèm, Jerusalèm, quantes vegades he volgut congregar tos fills, com la lloca aplega sos pollets sóta les seves ales, y no ho has volgut!

Nazareth, 7 de Maig.

A mitja tarda del día 2 sortirem de Jerusalèm per la grandiosa y monumental porta de Damasch; mos ulls se posaren en la fonda y negra Cova de Jeremías; ja que ell, y sols ell ab lo plorós accent de les lamentacions, pot parlar de la Jerusalèm actual.

A quatrecentes passes se troba’l edifici que dedican los Pares Predicadors a Sant Esteve, lo primer predicador que donà, allí meteix, segons tradició, la sanch y la vida per la fè. Han descubert un gran mosaich, prop del solar d’una capella que estaría dedicada al meteix Sant, en lo lloch hont caygué ferit y mort a la gran pluja de pedres. Los Dominichs, segons se díu, hi fan una casa destinada a exercicis espirituals, y en la paret de la horta o jardí a mida que la van edificant, hi posan hermoses capelletes representant los quinze misteris del Rosari.

La tomba dels Reys, que’s troba més ençà, consisteix en un fosso quadrat e immens que, segons Fr. Lievin, serví de pedrera a Jerusalèm molts anys. Lo vestíbul, sostingut en altre temps per columnes de la metexa roca, s’obre en una de ses parets y està adornat d’un fris de gust delicat, mes incomplert. Allí per una porta de noranta centímetres d’alt s’entra a les tombes, cavades al voltant de cambres, que s’enfonzan, la una derrera de la altra, en la roca viva.

Des de la tomba dels Reys se camina un bon troç per una vía romana, s’atravessa la Vall de Josafat, que acaba un xich més amunt.

Montanya Scopus.— Hont lo gran sacerdot Jaddo sortí al encontre d’Alexandre que s’anava a apoderar de Jerusalèm.

Des d’una altura, al despedir-nos de la Ciutat Santa, resarem, com es costúm, lo psalm:

Super flumina Babilonis illic sedimus, et flevimus cum recordaremur Sion.

In salicibus in medio ejus, suspendimus organa nostra.

Y mirant segurament per derrera vegada a Jerusalèm, coronada encara de hermosos murs, li diguerem ab lo Rey Profeta.

Si oblitus fuero tui, Jerusalem, oblivioni detur dextera mea.

Adhæreat lingua mea faucibus meis, si non meminero tui.

Cap ciutat del món fà aquexa impressió al dexar-la, y no obstant, un no sab si es amor, odi o compassió lo que sent per ella, o si sent de una a una exes passions, segons se recorda, de la ciutat que fóu arca de la lley, imatge de la Jerusalèm celestial, predilecta del Altissim, o de la vila ingrata, cruel y deicida.

El Bireh (antiga Beroth).— Allí Dèvora, asseguda sóta una palmera, judicava’l poble d’Israel. Es aquí hont Joseph y María, tornant de Jerusalèm, s’adonaren de que Jesús no anava ab l’un ni ab l’altre. S’hi veuen ruínes d’una esglesia de tres naus, dedicada a la Verge per los creuats.

Samaria.— Lo primer poble que’s troba es Bethel, hont Lot se separà de son oncle y ahont Jacob, fugint d’Esaú, vegé la escala misteriosa que arribava fins al cel.

Allí fóu enterrada Dèvora, dida de Rebecca, sóta una alzina que fóu anomenada Alzina dels Plors. Jeroboàm adorà en Bethel un badell d’or, y quaranta dos noys d’exa població, en lo camí que va a Gericó, foren devorats per los óssos per haver insultat al profeta Elisèu.

Jifna.— La hem vista solament de lluny. No hi ha més que’l lloch de la alzina anomenada Arbre de la Santa Verge. Segons la tradició, la Mare de Déu s’hi aturà venint de Nazareth ab son Fill, y altra volta tornant de Jerusalèm, quan perdé a Jesús, venint des de El-Bireh pera cercar-lo.

Silo (Seiloun) hont Josuè posà la Arca, que hi restà trescents anys, y allà morí’l sacerdot Helí, al saber la mort de sos fills Ophni y Phinees.

Sortint de Khan es sâoureh s’oviran lluny, per primera volta, al N. la cordillera de Garizim, y més enllà l’Hermón, gayre bé sempre cobert de néu, com nostre Canigó.

Pou de Jacob o de la Samaritana.— Està en mitg de les ruínes de una esglesieta construhida per Santa Elena. Es de pedra y calç y fondissim, mes sens ayga. Sa boca es d’una peça. Al peu d’ella llegím devotament’l Evangeli, recordant l’hermós encontre de Jesús y la Samaritana. A un kilòmetre del pou passàm prop de la tomba de Joseph.

Ain Dafnah.— En aquest lloch, que està al mitg de la vall, entre dos monts, Josuè posà la Arca, y després d’oferir un sacrifici, fent colocar sis tribus a una banda y sis a la altra, pronunciaren los levites les malediccions contra’ls transgressors de la lley, y les benediccions pera los seus observadors, y tothòm respongué: Amén.

Napluse, antiga Sichèm.— Situada en una hermosa vall entre les montanyes Hebal, vestida en tota aquella vessant de figueres de moro, y Garizím, verdejant d’arbres y camps de blat. De Garizím baxan unes quantes abundoses fonts que omplen de vida y de murmuris ses hortes y jardins, passant sos rechs per dintre la ciutat, que no per açò es més neta que les altres de Palestina, encara que es totalment diferenta.

Hi ha moltes cases de tres pisos y d’ayre monumental com lo tenen ses muralles.

La capella llatina està enclavada dins la rectoria, es molt petita, y ab prou feynes se deu haver vist may plena, puix de 16.000 habitants no n’hi ha més que 60 de catòlichs, sent gayre bé tots los altres mussulmans. Visitarem lo temple dels grechs units, que es tan gran com desert, y’l dels samaritans, per veure lo famós manuscrit del Pentateuch, que data segons Lievin, de Manassés, açò es, de 300 anys abans de Jesucrist.

Consisteix en una ampla faxa de pergamí que se enrotlla per cada cap en dues broques d’argent. Los cinch llibres de Moysès estàn escrits en caràcters samaritans. Lo pontífice de aquexa estranya branca del judaisme, reduhida avuy a 240 fidels, nos lo trau, perque nosaltres no’ns volíam descalçar, fins a la porta del temple y nos l’ensenya falaguer per dues pessetes y mitja. Li costa més morir a una relligió, per xica que sia, que a deu dinasties.

Djemeh el-kebir.— Es una antiga esglesia, convertida en mosquea; sa portalada gòtica es magnífica, y té algún parentíu ab la del Sant Sepulcre de Jerusalèm. Se veuen dintre columnes de granit, senceres o a bocins, mes dretes encara, com soldats de la crèu que no han volgut encara tòrcer lo genoll a Mahoma.

Los habitants de Napluse no semblan dels més civilisats de Palestina, y’ls infants que fan, segons lo adagi, lo que veuen fer als grans, corren amablement derrera nosaltres demanant bakchiches, a cambi dels fàstichs que’ns diuen.

Des de Jerusalèm a Napluse lo vestit cambía totalment. En Samaria los hòmens del camp van vestits ab túnica blava, com les dones pageses de gayre bé tota Judea, y moltes dones vestexen de blanch com los hòmens en Judea, encara que açò no es rar al voltant de la Ciutat Santa. Lo que fà verament estrany es veure’ls hòmens vestits de llarch, y les dones, especialment en sa infancia, portant calces amplíssimes y desayrades. En tota la Judea hem vist en les dones tendencia a coronar-se de monedes d’or o plata, mes des de Jerusalèm a Samaria les hem vistes riques y pobres, fins les herbejadores dels camps més apedaçades, ab lo cap voltat de duros de cantell (n’hi hauría quaranta o xexanta) foradats pêl mitg y lligats ab un cordó. Díu que molts són de pilans, anomenats per ells columnata. que ells exigían fà alguns anys, dels pobres frares, tribut que les dones fan lluhir sobre son front, trametént-se-1 de mares a filles. En Samaria no he vist més exa corona d’argent, encara que, segons me diuen, es sols pera guardar la millor dins una de drap que’n duhen de la metexa forma.

Lo pahís de Napluse es fertilissim, les oliveres són grosses, tendres y carregades de flor; hi verdejan les pomeres, magraners vermells de flor, les figueres de moro clouen tots los horts y jardins plens de cebes, alls, tomàtechs, meloners, hont se sent remintolar la ayga y cantar los aucells. Lo pahís que trobàm cap a Sebaste no es tan aygós, mes lo retira.

Ací a Napluse com a Ramalà, hem posat en la casa parroquial o patriarcat, com l’anomenan per estar servit per un sacerdot del Patriarca; los dos són del pahís. En les dues rectoríes posan fins los protestants, sent axis que en los dos pobles hi ha pastor protestant, y en lo primer fins una fonda servida per gent de la metexa secta. Açò prova l’ascendent y bon nom de nostres sacerdots.

Sebaste.— Exa ciutat, que Herodes fortificà y coronà d’un mur d’una lleuga de llarch y la aumentà de 6 000 hòmens, donant-los les terres del voltant, no té avuy més que 300 habitants entre ruínes. La de la esglesia de Sant Joan Baptista es considerada per M. Vogué com la més important de les basíliques cristianes de Palestina. No’n resta més que la senzilla fatxada, l’àbside y la caxa del temple fins a certa altura, y sobre tot la tomba de Sant Joan Baptista en mitg del temple, coronada d’una cupuleta blanca. S’hi baxa per una escala de vint escalons. La porta es de basalt, mes es fora de son lloch.

Lo sostre està empedrat de petites lloses de marbre. En la paret hi ha com tres nitxos; en l’un jau lo profeta Abdías, en l’altre lo profeta Elisèu y lo tercer es lo de Sant Joan. Hi fóu portat per sos dexebles després d’haver sigut escapsat per Herodes.

Sortint de la vila, a cosa de cinch minuts se veuen dretes, com soldats no cayguts encara en la batalla, setze columnes monolites que diuen al viatger ahont fóu lo grandiós teatre que regalà Herodes a Sebaste. Com recort de Sebaste, guardo una moneda trobada en ses ruínes, ahont se veuen separats per una crèu Constantí y Santa Elena.

Bethulia (Sanour).— Està assentada al cim d’un turonet rodó y deslligat al mitg del plà, a escepció de una llenga de terra baxa que la lliga a la petita cordillera. Tenía hermoses muralles, de que la descoronà Abdallah-Pachà, de les quals, com a florons, li’n resta encara algún troç de torre. Es una ciutat guerrera molt ben situada y en aquell temps difícil de guanyar, puix la pujada per totes bandes es llarga, y solament a colps de pedres podían defensar-se dels sitiadors. La plana es ampla, verda y sens un arbre pera abrigar-se del sol, que ací talment crema. Ja l’espòs de la bella Judith, qual ombra apar que volateja encara entorn de Bethulia, morí d’una soleyada en aqueix plà.

Anàm a dinar en Djením sóta unes figueres de ombra espessa y regalada, dins un hort rodejat de cactus.

En Djením se creu que Jesús curà los deu leprosos (Lluch, XVII), dels quals un solament li donà les gracies. No ha pas guanyat gayre en pietat aquell poble, puix de 3.000 habitants que conta, no hi ha més que dues families catòliques.

Galilea.— En Djením dexàm la Samaria y entràm ensemps en Galilea y en la plana d’Esdrelón, que s’estén als peus del viatger cinch hores seguides, fins a dexar-lo al peu de la montanya de Nazareth. Es de forma triangular, y la més gran y hermosa de Palestina. A la dreta, a mitja plana, dexàm la montanya de Gelboe, seca y pelada, coronada de la blanca tomba d’un santó; derrera veyèm lo Tabor, rodó, verdejant y hermós, coronat ab la capella de la Transfiguració.

Nazareth, 8 de Maig.

Un Pare Francescà francès me conta que la Casa de Nazareth sortí d’aquest pahís cap a la Dalmacia, després de la última derrota dels creuats en Sant Joan d’Acre y del horrible fet següent: A Nazareth, que era allavors Seu episcopal, restava encara’l Bisbe, que’s vegé voltat de moros qui amenaçavan llevar-li la vida; ell dèbil y de poca fè davant dels mahometans, llençà la mitra y’s posà lo turbant, declarant-se apòstata.

Ab la pèrdua de la Casa Santa començaren a ploure sobre Nazareth calamitats sens nombre.

Un fet notable succehí l’any 1622, que vullch notar. Los beduhins de les montanyes de Moab, o de la altra part del Jordà lo passaren un día en sò de guerra, saquejaren tot aquest pahís, y acabaren per la Casa y convent de Nazareth. Volían coronar la festa matant los pobres frares, y anavan a fer-ho, quan los aparegué una gran y hermosa dona, vestida al estil del pahís dihent-los molt enfadada que no tocassen los seus sirvents. Ells s’espantaren y arrencaren a fugir, dihent que aquella dona sola era capaça per traure’ls y llençar los de aquella terra sagrada. Los pobres frares no reberen dany, per intercessió de la Verge María.

En 1885, havent-hi una gran sequedat, les mares mahometanes de Nazareth enviavan sos infantons al temple, ahont cridavan a nostre Senyor: Senyor, donàu-nos ayga.

Nazareth, que significa Flor, es verament la flor de Galilea esbadellada en lo sí de ses montanyes. Exes, per dexar-la asseure a plaher, tenen la forma d’anfiteatre, o millor, d’una grandiosa petxina, en qual conca o ampla boca està asseguda la ciutat y qual columnela o cor es lo Santuari de la Anunciació, en lo fons de la vall ditxosa, triada entre totes les encontrades del món, pera rebre les primeres petjades del Déu fet home.

La forma de petxina d’aquesta vall, axecada sobre los cims de Galilea, fà venir la idea de la perla, y de la maravellosa manera com, segons la poesía, la concebeix.

Quan la conquilla està ben formada y preparada al fons de la mar, a voltes se deslliga de la terra, a la hora de la alba, per una atracció desconeguda, puja fins a flor d’ayga, y allà, obrint-se, copsa una góta de rosada, se clòu com una capsa y guarda en son sí aquell tresor del cel que un día ha de lluhir, com la més estimada de les pedres precioses: axís la vall hermosa de Nazareth apar que s’haja axecada sobre totes, sobre les de Galilea, pera rebre a Jesucrist, veritable y preciosíssima perla del Evangeli.

La esglesia de la Anunciació es de tres naus y senzilla; en son centre, davant l’altar major, se troba una escala de marbre blanch de quinze escalons, y baxat lo derrer, s’es en la capella de la Anunciació. Allí en aquell meteix lloch, sóta aquella metexa volta de roca, l’Angel donà a María la embaxada més gran que han vist sortir los cels, y Déu se féu home en les entranyes d’una Verge.

Jamay, trobant me devorat per la set en les montanyes de Catalunya, ni en les planes seques y ardentes de Palestina, posí los llavis en cap font ab tanta ardor com en aquexa pedra, font de tota nostra civilisacíó, d’ahont ha rajat ab les divines aygues del Cristianisme tot lo bé, lo ver y lo sant que veyèm en lo món. La vida interior que ha poblat en èpoques passades la Nitra y la Tebayda, Miramar y les ermites de nostre Montserrat, y en la present tants convents y monestirs, té aquí sa font; la caritat, que fins en lo descrehiment de nostres díes, avença en la societat y cura continuament les llagues de la humanitat malalta, té aquí son origen. Lo Messías promès en lo paradís a nostre primer pare, lo desitjat de les gents, aquí tingué son primer breçol y baxà d’exes montanyes, com altre Moysès de les del Sinaí a publicar la dolça lley del amor als desterrats fills d’Eva.

Moltes antigues cases de Nazareth que estàn adossades a la montanya tenen, y ho he vist per mos ulls, alguna habitació sóta la roca, que tal volta en les primeres èpoques fóu la maysó primitiva: donchs d’aquexa part constava la Casa de Nazareth, y fóu la que’s quedà ací, al ser transportada per mans d’àngels a Loreto. La tradició, segons lo P. Lievin, díu que l’arcàngel Gabriel, en lo moment de la Encarnació, estava en la casa de Loreto, mentres la Verge se trobava en lo lloch de Nazareth, que estàm visitant. L’altar, que hauría de ser lo millor del món y encara no sería digne del Déu humanat, es de marbre senzill y un quadro representant la Verge en oració mentres l’arcàngel la saluda. Sóta la ara, illuminat per cinch llanties y assenyalat per una creu de marbre, hi ha lo lloch ditxós, que tants pelegrins venen a adorar, a través de terres y mars, rodejat de la inscripció llatina: Hic Verbum caro factum est.

Botiga o taller de Sant Joseph.— Es una senzilla capella, edificada en lo lloch ahont treballava lo Sant Patriarca, ajudat y benehit per lo bon Jesús. Esta capella y la de Mensa Christi són catòliques. La taula ahont diuen que menjà ab sos Apòstols, fins després de la Ressurrecció, es una roca plana que s’axeca un metre de terra, y està avuy retallada pera comodidat dels fidels que van a ohir Missa en aquell temple.

Font de la Verge.— Ahont les nazarenes van a cercar ayga, portant sempre la ayrosa ànfora al cim del cap y un xich inclinada. Los grechs han fet una esglesia més amunt, d’ahont diuen que vé la Font, y sóta l’altar hi ha una bóca de pou d’un palm d’ample, d’ahont pouen ayga ab una hermosa galleda pera oferir als devots.

Montanya del Precipici.— Ahir a les quatre de la tarda’ns hi dirigirem per lo fons de la vall, anant contornejant la montanya, fins al lloch del cingle, daltabaix d’ahont volían tirar al bon Jesús los faritzeus de Nazareth. Hi ha una cova petita que serviría provablement d’altar en la capella que hi hagué en altre temps, de la qual solament se’n veuen les ruínes; lo meteix que del ermitatge que l’acompanyaría, del qual ne restan troços de paret y dues cisternes, rodejades de espinosos cactus, tamaríus y herbes. Part d’amunt, les roques són tallantes y esquexades de mala manera.

Davant la montanya del Precipici hi ha una altra montanya a la altra banda del torrent de Nazareth, avuy sens ayga. A la metexa altura de la cova d’ací se n’hi veu una altra. ¿Quí sab si també fóu habitada? ¿Quí sab si era tradició popular lo que díu Adricomius, autor del segle XIV, que Jesús, quan transiens per medium illorum ibat, fóu vist en lo meteix moment en la montanya de davant, ahont dexà estampades en la roca ses vestidures?

Des de’l cim de la montanya del Precipici donàm un colp d’ull al pahís. La plana d’Esdrelón se mostra ab tota sa bellesa. Aquí Dèbora y Barac, davant d’un exèrcit de deu mil hòmens, desferen a Sísara que venía ab una armada innombrable y noucents carros armats de falç. Lo torrent Cisón, que’s veu allà sens una góta d’ayga, arrocegà sos cadavres per la plana.

Al peu del petit Hermón se veu Naim, y més enllà, Endor, ahont Saul anà, mal aconsellat, a consultar la pitonissa.

Seguint la serra, anàm a coronar la expedició visitant a Nostre Senyora del Tremor. Quan los juheus anavan a precipitar a Jesucrist, díu que la Verge vingué plorant fins aquí, seguint ses petjades, y veyent que l’anavan a estimbar, li vingué una gran tremolor. Aquí hi hagué un convent, quals ruínes y lloch encara es anomenat per los moros Convent de les Donzelles, y una esglesia, l’àbside de la qual enclohía la roca ahont la Verge estava en sa tremolor. La capella que hi acaban de fer los Pares Francescans, n’agafa la gran part: té en l’altar la Verge rodejada de dones compassives del Zebedèu y sos dos fills que l’aconsolan.

Sant Jaume.— Es una capelleta que d’almoynes espanyoles s’acaba de edificar en lo solar meteix del Zebedèu, ahont nasqueren Sant Joan Evangelista y l’Apòstol d’Espanya. Allí hi havía ja les ruínes de una capella de fusta, de la qual quedan dues grosses pedres que’s trobaren sóta la ara, col-locades en lo meteix lloch de la nova esglesieta. Al voltant se troban dues o tres cisternes cavades en la roca; potser fóssen de la casa dels Fills del Trò. Una d’elles té dues boques redones y la forma de dues gerres unides interiorment; mes en les parets de roca y al fons se veuen varis forats per ahont passaría un home, mes no se n’ha tret la terra.

Exa capelleta es a un cantó del poble, que es dels més miserables que’s poden veure. En dues cases, o millor barraques, hem vist moldre’l blat ab una mola de mà moguda per una dona, com en temps dels romans; davant la casa tenen lo forn digne de tal molí, ahont generalment se cou lo pà ab fems de bestiar sech. De manera que ja es un adagi: en orient hi ha campana de carn (lo muezin) clau de fusta y carbó animal. En exa capelleta hem tingut la ditxa de celebrar lo día 9 de Maig, quan sols havían celebrat en ella dos o tres Pares Francescans. En ella he pregat pera Espanya, y he demanat al gran apòstol Sant Jaume que no dexe minvar la fé en lo regne ahont la portà, y ahont rebé la promesa de la Verge de que may s’hi apagaría.

A la àliga dels Evangelistes, que prengué’l vol al cim d’esta montanya, vehina de Nazareth, li he demanat que adresse e illumine’ls camins de la poesía moderna, tan plens de fanch, de pols, de tenebres, de dupte y desesperació.

Per mi, humil cigala dels boscos de Catalunya, grillet que aprenguí a cantar entre’ls terroços de la Plana de Vich, demaní la benedicció per mes pobres cançons y la gracia de saber beure la poesía, una góta que sía, en la sagrada font del Cor de Jesús, ahont ell begué la més alta que s’ha escrit sobre la terra.

Thabor, 9 de Maig

A la una de la tarda baxàm de les montanyes de Nazareth y, atravessant la plana de Esdrelón, passàm a veure la esglesia de Naím, que acaba de fer un sacerdot de Nazareth, de cognòm català, Cardona, en lo meteix lloch ahont Jesús ressucità lo fill de la viuda que duyan a enterrar. A falta de catòlichs en la població, los moros guardan la clau del temple que ha vingut a obrir una mora ab son fill al braç. Hem llegit l’Evangeli del lloch y’ns hem encaminat ací al Thabor. La pujada es suàu y la emprenèm per la banda del Nort, verda y ombríua, plena de roures, los primers que he vists en Palestina, garrichs y alzines d’una verdor que encanta.

¡Que hermosa vista y quín día tan clar pera gosar-ne! A Ponent veyèm, per un rebaxament del Carmel, lo mar de Cessarea, y aquesta montanya se’ns apareix de cap a cap dominant-la tóta lo turó del sacrifici d’Elías.

A mitg día nos tapan l’horitzó les verdes montanyes de Samaria, que’ns amaga lo petit Hermón, que té a aquesta banda Naím y a l’altre Sunàm, la patria de la Sunamitis dels Cantars. La plana d’Esdrelón s’allarga com un tapíç vert des de’l Carmel al Jordà un xich restret al mitg del petit Hermón. A la altra banda del Jordà se veuen de Sur a Nort les planeres montanyes de Moab, a claps emboscades y per tot arrèu incultes; n’es lo terme cap a la banda del Nort lo gran Hermón, altíu y hermós ab sa corona de néu, y dominant per sa cabellera blanca y per sa alçada, totes les montanyes de Palestina. Del Hermón cap ací, los ulls s’aturan a contemplar la montanya de les Benaventurances, lo camp de la Multiplicació dels pans, l’estany de Tiberíades, que sembla mirat des d’aquí, un ferre de llança immens dexat allí per un altre Goliat.

Des de’l Hermón cap a Ponent se veu en ultim terme la montanya de Saphet o Cessarea de Feliph, que blanqueja alterosa, com Medina Sidonia vista des de la badía de Càdiz. Més ençà se veu la montanya ahont està assentat Canà de Galilea. Tóta aquexa encontrada està atravessada per la carretera que seguexen los mercaders del Cayre y de Damasch, que passa per Napluse y per los peus del Thabor, y’l mont de les Benaventurances.

Tot es bell en esta montanya, tot es bell al séu voltant. La Galilea no es pas pedregosa y estèril com la Judea; com no fóu tan criminal, apar que la maledicció de Déu no l’haja ferida tant de plè, y cabalment lo Thabor està al mitg d’ella, dominant sos millors paysatges, son únich estany, sa plana més gran y ses montanyes més verdejants. A mes, aquexa es la més alta de Galilea, es rodona, tan ben féta com ben col-locada, entapiçada d’herbes y vestida de flayroses plantes y fullosos arbres; no en và la trià entre totes estes Nostre Salvador per pedestal de sa glorificació, com trià l’estèril Calvari per padró de sa ignominia. La paraula plena d’amor y satisfacció de Sant Pere, es la primera que vé als llavis en aquest altar misteriós de Nostre Senyor Jesucrist; Bonum est nos hic esse. Sería un dels punts de la terra en que no’m desplauría parar la tenda o almenys perllogar-hi lo sojorn, y dedicar-me a mirar aqueix cel, encara plè de la gloria del Altissim, aquexes valls y montanyes, aquexos camps, riberes y camins, hont son Fill diví, dexà impreses ses petjades.

Tiberiades, 11 de Maig.

Ahir a la tarda férem un viatge al S. del estany, vers ahont lo sagrat Jordà torna a rependre la marxa interrompuda per cinch o sis lleugues del mar. M’ha recordat lo Rose sortint del estany de Ginebra, valent e impetuós com un cavall que’s desvetlla cançat de dormir, y emprèn de nou la carrera. La del Jordà no es tan forta per ser la terra planera, mes cada any se’n porta cap al mar Mort alguns dels beduhins que’s atrevexen a passar-lo nusos, ab lo farcell de roba al cim del cap. Los qui van a cavall lo passan més segurs y millor, mes l’intrèpit animal té que remar de fort y ferm, pera vèncer la corrent calmosa y avassalladora.

A mitja hora curta de la ciutat hi ha una gran tomba d’un juhéu, prop d’uns banys calents, cèlebres en lo pahís. Entre ells y la ciutat se veuen troços de paret enormes que’m fan recordar los del moll de la antiga Empuries, y columnes de granit, fà dos mil anys ajagudes vora la mar, de que serían alguna hora ornament. Es tot lo que resta de la Tiberíades romana.

Aquest matí, a la primera hora, en ales d’una senzilla barca, hem anat a veure lo Jordà Petit, o sía’l punt ahont desemboca baxant d’entre l’Hermón y’l Líban.

De la vehina Cafarnaum no’n resta més que una torre, bocins de grossos marbres y’ls fonaments també de marbre d’una gran basílica, que Lievin díu que estava en lo meteix lloch de la casa de la sogra de Sant Pere, santificada per la presencia de Jesucrist y sa Mare Santíssima. Ne restan grossos capitells, troços de columna y arquitraus de formes grandioses coberts d’herba y de espines.

De Bethsaida no’n resta tant, puix les parets que hi ha són modernes, bé que fetes ab pedres tretes de monuments antichs. De Corozaín, que estava part d’allà de Cafarnaum, encara’n resta menys; solament la terrible maledicció que’ls caygué a totes; Vae tibi, Corazain; vae tibi, Bethsaida… Et tu, Capharnaum, numquid usque in cælum exaltaberis? usque in infernum descendes: quia si in Sodomis factae fuissent virtutes, quae factae sunt in te fortè mansissent usque in hanc diem: «¡Ay de tu, Corozaín! ¡ay de tu, Bethsaida!… Y tu Cafarnaum ¿t’afiguras pujar-ten fins al cel? Donchs seràs capbussada fins al infern: puix si a Sodoma s’haguessen fet los miracles que s’han fet en tu, tal vegada Sodoma existiría encara avuy día.» Més ençà hi ha una plana tota plena d’arbres y fonts, anomenada Ona-di-Hamàm (Vall de les colomes).

Entre ella y Tiberíades negreja l’avuy humil poble de Magdala, patria de Santa María Magdalena.

En la primera de exes dues expedicions nos ha acompanyat lo sacerdot Miquel Karàm, del Patriarcat de Jerusalèm, destinat de pàrroco, o millor, de missionista en la terra de Hus, que està derrera’l troç de montanya de Moab, que tením davant. Fà un any que hi obrí la Missió y ja hi té trescents fidels convertits d’entre’ls mil cismàtichs grechs que hi havía. Los grechs, no tenint personal, hi tenen popes beduhins ordenats, que ni saben llegir, de manera que no es difícil péndrels lo govern de les ànimes, que ni saben ni poden guiar per lo camí del cel, mes per açò’s necessitan dots especials, com los del reverent Karàm. Es de raça àrabe, del peu del Líban, y a més de son idioma natural parla’l siríach, lo llatí, lo francès y l’italià. Es de gran sobrietat, com lo poble que regeix; fins ha dexat de beure ví, per no fer-se antipàtich als beduhins que, com viuen entre’ls mussulmans, l’aborrexen; es home d’una paciencia propia de races europees, y per ultim d’una amabilitat que roba’l cor. Es de tipo àrabe, y sobre la sotana porta lo mantell blanch y’l turbant, fet d’un mocador negrós, de manera que’s pendría per un cheïkh.

Llàstima gran que no hi ha sacerdots per totes les missions que s’hi podrían y haurían de plantar. Són camps vèrgens que esperan lo sembrador de la divina llevor del Evangeli. Los beduhins semblan dolents, mes no ho són, me deya altre missionista que ha estat entre ells. Seguexen la lley natural, un xich ofuscada per lo mahometisme, y la admiració que tenen per Jesucrist obre fàcilment la entrada a qui’ls va a parlar de sa doctrina celestial. Són, sobre tot, molt senzills, s’admiran del missionista y l’escoltan com si hagués baxat del Cel. Quan lo convidan a dinar a una casa, matan lo moltó més gros del ramat per ell tot sol; en cambi, quan són convidats per ell hi va tota la tribu, avis, pares, fills y néts.

Quan van a la rectoría a demanar-li alguna cosa, encara que’ls diga que no pot donàr-los-la o que no la té, no’s donan per entesos, la demanan de nou, y aprés la demanan d’una altra manera y la tornan a demanar sense parar, com fan les criatures. Demanan al pàrroco consell per tot, fins pera sembrar, comprar y vendre, de manera que ha de fer una provisió de paciencia que no s’acaba may.

Canà de Galilea, 11 de Maig.

Sortint de Tiberíades, no’s triga a trobar tres tombes a mà esquerra; la una es del doctor Màymon, filosop juhéu, fill de Córdoba, més conegut en Europa per lo nom Maymònides, y les altres dues són de Bebe-Vriuic, y Jócna-Bénsach, rabins del temps de Jesucrist, que l’aculliren moltes vegades en llur casa de Genezareth, mes no’s convertiren.

Se dexa la vall y s’arriba a la gran y hermosa plana de Hatine, y a pochs passos se troba, a mà dreta, vora’l camí, lo lloch de la Multiplicació dels pans. Les grosses pedres basàltiques ahont s’asseuría Jesucrist y sos Apòstols, encara són allí, com si tot just se n’acabessen d’alçar. La terra està coberta com allavors d’herba ufanosa; erat foenum in loco; sols falta Jesús y la turba que, al séu voltant, devía cubrir aquexes margenades, a pletes, com la gent en los aplechs.

Montanya de les Benaventurances, es anomenada per los indígenes Kurn Hattine, les banyes de Hattine, per terminar en dues puntes, entre les quals hi ha un planet ahont féu Jesucrist lo eternament cèlebre sermó de la montanya.

Lo colp de vista es immens.

Camp de les Espigues.— Ahont Jesucrist defensà als Apòstols de que, obligats per la necessitat, cullissen algunes espigues; recordant als faritzèus que, en semblant cas, Davit entrà en la casa de Déu y menjà los pans de proposició que li era permès altrement de menjar.

Canà de Galilea.— La esglesia que’ls Pares Francescans acaban de construir, està col-locada en la metexa casa de les cèlebres y afortunades Bodes ahont Jesús féu lo primer miracle, convertint la ayga en ví. Es la casa de Simó lo Cananèu que segons Sant Ciril, era l’espòs d’aquelles bodes. Davant meteix de la esglesia catòlica los grechs n’axecan una altra, ahont volen col-locar dues grosses urnes de pedra, que diuen ser les del convit.

Les ruínes de la casa de Sant Bartoméu, són propietat dels Pares Francescans, y estàn aprop del cementiri catòlich.

Com en gayre bé tots los pobles importants de Palestina, les pobres ànimes, especialment les dels infants, són disputades a la vera y única Esglesia per los protestants, grechs y mahometans, per tots los medis.

Sortint de Canà dexàm a dreta, sobre una altura, lo poble Mesched, patria del profeta Jonàs, que guarda cuydadosament sa tomba dintre una mosquea.

Nazareth, 13 de Maig

Hem assistit al Mes de María de aquesta població. Davant l’altar, a les cinch y mitja del matí, se reunexen los noys catòlichs, y derrera ells alguns estols d’hòmens y dones, y resan lo rosari en àrabe, menant-lo un minyó de vint anys. La oració del Ave María, baldament sía en la llenga de Mahoma, sembla més dolça en esta esglesia, ahont fóu dictada, en gran part, per l’Arcàngel Gabriel, y la Verge’ns sembla que la ha de escoltar millor, més que més quan li tornan a dir llavis d’àngels. Després del Rosari cantan la lletanía, l’Ave maris Stella, ab una ayrosa tonada francesa, que desaccentúa, axò sí, les paraules del hermós hymne llatí. Lo Pàrroco, que es espanyol, ha dit Missa mentrestant, y acaba després la funció donant la benedicció ab la vera crèu.

La Verge María des de son altar plè de flors, cullides per mans pures en los jardins de Nazareth, sembla somriure al cant dels noyets y donar-los també la benedicció. Ella’s digne benehir-nos també a nosaltres, viatgers que vením a adorar ses petjades en la terra.

Es curiosa la manera de portar-se los orientals en lo temple. Dexant a part los cismàtichs, que’s postran fins a tocar de front a terra, s’axecan y se senyan, repetint lo meteix almenys tres vegades; los catòlichs se llevan o no lo turbant o gorra egypcia, s’asseuen en terra o sobre’ls talons y no s’agenollan encara que lleven Déu; mes quan ho fan, se postran fins a terra, besant-la ab gran compungiment moltes vegades.

Les dones duhen aquí, sobre la túnica, un mantell que se sembla a un gambeto ayrós ab mànegues curtes, adornat ab algún dibuix. Quan van al temple se’l posan sobre’l cap, mes un colp són a dintre, se l’abaxan fins a les espatlles, dexant veure llavors lo cap ab un mocador com en nostra terra, mes coronat son front ab un segón mocador que recorda’l turbant dels hòmens. Hòmens y dones no saben oblidar la costúm aràbiga de llevar-se les babutxes, que dexan al peu d’una columna, o vora séu, per més que nostres Relligiosos los digan que es vàlida y bona la oració encara que’s dugan sabates.

Respecte a la devoció me sembla que, dexant a part honroses excepcions, no entra molt endins del cor dels orientals, sinó que’s queda molt per sobre. No són difícils de guanyar, mes són fàcils de perdre. Conexen solament l’exterior de la relligió, miran les cerimonies y coses sagrades en sí soles, independentment de lo què significan; en una paraula, agafan les fulles de l’arbre diví de la Relligió, no les branques y’l tronch. Per açò cambían tan fàcilment. A Bethlèm, per haver los Pares Francescans, no fà gayres anys, fet cambiar lo cementiri en bé de ells, puix lo que hi havía era indecent, y jo’n só testimoni, se féren cismàtichs quatrecents del ramat catòlich, encara que contat y rebatut hi tornaren gayre bé tots.

Si demanan alguna cosa al convent y no se’ls dona, baldament sía una taronja, cambían de relligió, fins que en la nova també tenen algún disgut, que’ls fà tornar enrera. Una esglesia que pague bé sempre serà plena, a excepció de la protestant, que parla poch als sentits dels orientals. Los protestants fan sa propaganda en les esco les, que plantan per tot arrèu, sobre tot ahont poden fer més mal. Centenars de noyes y noys del Líban, estàn avuy en escoles protestants, per ser demà altres tants mestres y pastors; y Déu faça que aquexa fortalesa de la fè catòlica en Orient resistesca a tan fortes bateríes.

Carmel, 15 de Maig.

A poch més de les dues de la nit sortíam avuy de la Ciutat Santa, y per mi la més estimada de Palestina. Passant per davant lo sagrat temple de la Anunciació, hem resat, ben segur per derrera vegada en aquest sant lloch, l’Ave María; hem desfilat pêl costat de la abundosa Font de María. Per primera volta la he vista solitaria; cap ànfora omplint-se barrejava sa remor al murmuri de ses aygues, cap nazarena enrahonava sóta l’arch de pedra que abriga la font; cap infant jugava agafat ab les faldilles de sa mare; la rua de camells que havía de partir de Jerusalèm, no bevía encara en lo gran abeurador; les abelles no bugonavan tot festejant les flors de la vora. Dihent adéu a aquelles aygues murmurioses, no’n beguí, perque m’esperava, derrera la montanya, més dolça beguda.

Tot dormía en la vall ditxosa de Nazareth, sinó’l bon Jesús que vetllava, oblidat de tothòm, en lo sagrari, que s’escàu demunt meteix del únich lloch del món que porta escrites exes misterioses paraules: Hic Verbum caro factum est.

Des de’l cim de la montanya me girí encara a Nazareth, que ab prou feynes s’ovirava, puix aquesta nit lo crexent de la lluna no lluhía en son cel, ni, gracies a Déu, hi havía qui adoràs l’astre en aquella hora en lo benehit breçol del Verb encarnat. Seguint a les fosques les giragonces del camí, devallàm de la serra a la vall de Zabulón, per més avall del poble de Reineh en direcció del de Sèphoris, patria dels pares de la Verge María, y qui sab si també patria seva. Abans d’arribar a ses primeres cases, nos envía un raig de llum, guaytant des de la banda del Thabor, la estrella de la matinada, que entre totes les estrelles del cel lluhía com un brillant entre perles. ¡En aquella hora y en aquell lloch, quina imatge més dolça y agradosa pera nosaltres de la Verge María! Steíla matutina, ora pro nobis. Quan la Verge divina fóu concebuda en Sèphoris, quan nasqué pura, immaculada y hermosa, lo món, com ara y més que ara, estava en les tenebres, los hòmens havían oblidat los camins de la vida, y les valls y montanyes de Galilea, desvetllant-se les primeres a aquell raig de llum nova, se dirían elles ab elles lo que deyam nosaltres tot acostantnos a Sèphoris y mirant la estrella de l’alba: lo día es aprop.

Lo día’ns ha atrapat dihent Missa dintre de la capella de Sant Joaquím y Santa Agna, féta en lo solar de llur metexa casa en antichs temps, y bellament restaurada per los custodis de Terra Santa. Es de les més senzilles y de les que més nos han agradat de les moltes que possehexen; però es solament una de les capelles de la antiga basílica, edificada per Joseph, governador de Tiberíades, en lo segle quart, y refeta de la destrucció de Còsroes per los creuats. Encara hi ha dreta, entre les quatre o cinch que jauen trencades per terra, una esbelta columna de granit.

Los habitants de Sèphoris no estiman pas gayre, ni potser conexen, la gloria sens igual de sa vila, puix de quatre mil que són, solament n’hi ha quatre o cinch de catòlichs, que ohiren avuy nostra Missa. Los demés són mahometans fanàtichs y de mala geya, mes no tant encara com en temps passats, que no dexavan celebrar la Missa sinó januis clausis; mes ni en temps passats, ni en los presents, los Pares de Terra Santa han estat may rebuts d’aquells moros salvatges com solen ser-ho de cristians saturats de civilisació en la Rambla de Barcelona.

En Sèphoris nos hem despedit del amable compatrici nostre, lo P. Vàzquez, que’ns hi ha acompanyat, y’ns hem dirigit cap a Khaipha a través de boscos de roures y terres mitg conreuades, ahont se veyan com en Hattine y Tiberíades, fà dos díes, segadors ab una petita falç al puny, segant l’ordi d’un ròs esblanquehit. En los boscos veyam axecar a dreta y esquerra del camí, vols de tórtores, que deuen ser les perdíus de Palestina. Sentím un aucell que canta y refila molt bé, mes en lloch lo rossinyol, que sols he sentit en les vores del Jordà. Al baxar de la derrera montanya als sorrals de la marina, trobàm lo poble de Chépha-Amr.

Lo sorral que trobàm dues hores més avall es d’altres tantes de llarch, petita mar de la qual les montanyes de sorra són les onades, que pujan y baxan com les de Bagur, empeses y transportades per los vents. A vuy les mou en trebolins de polsaguera abrusadora lo sirocco, o vent de la Africa, mes feliçment no fà més que empènyer nos, puix com lo sol que l’ajudaría a foguejar-nos, nos vè d’esquena. Es una franja deslligada del desert, que va examplant son sient en Palestina, d’ençà que ha merescuda la maledicció de Déu.

Guanyada la vora de la mar, trobàm a esquerra un bosch clar d’agraciades palmeres, y atravessàm lo Cisón, que anguileja per entre elles.

Mont Carmel, 16 de Maig.

A mitg día del més calorós que hem tingut a Palestina, arribàm a Khaipha, poble assegut als peus de la montanya del Carmel, com Monistrol als peus de nostre Montserrat. Lo més notable es sa colonia agrícola prussiana, que conreua admirablement lo troç de terra que separa la ciutat y la mar de la montanya. Són cinchcents protestants: los católichs llatins no són pas tants, y tenen per pàrroco un Pare Carmelita del Hospici.

En sa hermosa esglesia, dedicada, no cal dir-ho, a la Verge del Carme, hem assistit al Mes de María ab esposició del Santissim. Los noys cantaren al sò de la orga lo Tantum ergo y la Lletanía Lauretana, que agrada molt als orientals, tot en llatí, com la Ave María en lo Rosari que han dit; lo que prova una instrucció més fonda que en gayre bé tots los pobles de Syria, ahont exos càntichs y oracions se fan en àrabe. Los noys són educats per los benehits Germans de la Doctrina Cristiana, y les noyes per les Dames de Nazareth.

Fins a entrada de fosch no hem sortit de Khaipha, cap al Carmel, de que no hauría de parlar, per no haver-lo vist gayre bé més que a les fosques. No obstant, axís y tot, ¡quina bonica vista! Lo sirocco que’ns empenyía encara, ab sa mà de foch montanya amunt, movía fortament les oliveres y garrofers. Grossos núvols d’amples ales se miravan en la mar, pintant hi immenses y negroses ombres, que feya ressaltar, allà baix, als peus de la montanya, la franja d’escumes de la platja, y a la altra banda de Khaipha la franja de sorra blanca com la escuma que se estén en semicírcol fins a Tolemayda. La montanya negrosa s’esfonza en lo cel blau, com un front de cabell negre en una immensa mitra brodada de pedres precioses.

Lo Carmel es verament digne de la anomenada que té, baix qualsevol aspecte que’s mire. Trono de la Verge, a qui la Escriptura Santa anomena decor Carmeli et Saron, donà sojorn a sos primers adoradors, y des de son cim vegé Elías axecar d’envers la mar de Tiberíades la boyrina, que envià la pluja feconda y suàu que la terra demanava.

Segons tradició, la Verge en persona hi vingué ab sa santa mare, que hi tenía ramats y una casa pera sos pastors. Dexant a part sos innombrables recorts, lo Carmel es la més hermosa de les montanyes de la Terra Santa; mira per una banda a sos peus totes les de Galilea, y per altra la mar, de que la Verge del Carme es la patrona des de’ls antichs temps. L’enorme far que, pera guía dels navegants, hi ha davant la esglesia, no es més que un símbol. Lo veritable far dels navegants, la Estrella del mar, es María.

Lo superior del Carmel, P. Francisco, es espanyol, com ho fóu lo P. Pròsper del Esperit Sant, que en 1635 plantà en lo Carmel la Orde que li devía’l nom, que ja havía duyt la bandera de sa Patrona y Mare a tots los pobles de la terra.

Lo convent es lo més grandiós de Terra Santa, mes no hi ha tant lloch com sembla, per tenir la esglesia en son centre. Aquexa es d’istil grech, en creu, blanca y illuminada per una gran cúpola; diuen que ocupa’l lloch de la capella edificada per los fills d’Elías virgini pariturae. En son centre, sóta meteix del altar major, hi ha la Cova d’Elías convertida en capella del Sant, servint d’altar una roca que li feya de llit, segons ell meteix ho revelà, a principis d’aquest segle, a un Relligiós espanyol. Elías es molt venerat per los grechs cismàtichs, que diferentes vegades se volgueren apoderar del convent, y lo que es més extrany, per los moros, que li tenen un xich d’amor barrejat d’una gran temor. En exa cova santa he tingut la ditxa de celebrar Missa a les quatre del matí, una hora abans de dexar aquexa montanya y sos llochs sagrats sense conèxer-los.

No he pogut veure la cova anomenada Escola dels Profetes, ahont Elías interpretava a sos dexebles les Sagrades Escriptures, y ahont diuen que passà alguns díes la Sagrada Familia, venint d’Egypte. No he pogut veure la Vall dels Màrtyrs, regada ab sanch de Pares Carmelites, ni’l Jardí d’Elías, ahont se troban los cèlebres melons de pedra; ni he pogut acostar los llavis a la font que sortí tot plegat d’entre les seques roques als prechs del gran Profeta.

A les nou del matí, seguint sempre la vora de la mar, arribavam a Sant Joan d’Acre. Abans de ser-hi se troba, com en Khaipha, un ríu abundós y un palmar.

Ses muralles són de terra, a la moderna. L’interior està plè d’enderrochs d’edificis antichs, mes no hi ha res monumental; del ample esparó del port, que rebé les esquadres dels creuats, no’n restan més que troços perduts entre les ones, que sepultaren tantes naus, tants braços y cors de ferre y tan glorioses esperances.

A les deu partím cap a Beyrouth, en lo vapor Iberia, que té per capità un català del Rosselló, Calixte Sagols, de Banyuls.

Tyro y Sidón, les filles de la mar, passan a nou lleugues de distancia la una de la altra, davant nostres ulls, com fantasmes del temps passat, que surten d’entre les arenes y la mar, digna tomba ahont fóren enterrades.

Una y altra reberen la visita de Jesucrist. En Tyro digué a una dona pagana, que li demanava la curació de sa filla: «Dexàu per ara menjar los fills; puix no cal pas pendre lo pà dels fills y tirar-lo als goços.»

«Es veritat, Senyor, respongué ella; no obstant los cadells menjan sóta la taula les engrunetes dels fills.»

Llavors Jesús li digué: «A causa d’exa paraula, anàu; lo dimoni ha sortit de vostra filla.»

Molts fills de Tyro seguiren a Nostre Senyor, mes no dexaren de cumplir-se les terribles profecíes de Isaías y Ezequiel. «Oh Tyro, esclama aquest Profeta (cap. XXVII), tu digueres: Jo só d’una perfecta hermosura. Estich asseguda en mitg de la mar. Tos vehins que’t bastiren no han oblidat rès de lo que pot embellir-te.

»Te construhiren d’abets de Sanir, ab tos empostissats a istil de la mar. Tallaren un cedre del Líban pera fer-te l’arbre mestre.

»Dolaren[1] les alzines de Basàn pera fer-te rems, evori de les Indies gastaren en tos sients: materials de les illes d’Italia pera fer tes cambres.

»De llí d’Egypte finíssim de diferentes colors s’ha texida la vela per ton pal: lo jacinto y la porpra de les illes d’Elisa féren ton pabelló.

»Los habitants de Sidón y d’Arad fóren tos remers: tos sabis, ¡oh Tyro! te serviren de nàuxers.

»Los ancians de Gebal y’ls més hàbils d’ella te donaren gent pera ton servey…

»Los perses y los de Lydia y los de Libia eran soldats de ton exèrcit, y en tu penjaren llurs escuts y capmalls pera ornar te.

»Los aradians ab llurs tropes eran al voltant de tos murs; y’ls pígmeus que estavan sobre les torres han penjat en la muralla sos buyrachs, pera completar ta hermosura.

»Los cartaginesos que trafiquejavan ab tu, omplían tos mercats de riqueses de tota mena, d’argent, de ferre, d’estany y plom.

»La Grecia, Túbal y Mosoch negociejavan ab tu: duhent-te esclaus y artefactes de coure.

»Ton comerç s’ha estès per totes les illes.

»Los pobles de Judà y d’Israel també negociejaren ab tu y portaren a tos mercats lo millor forment, balsam, mel, oli y rehina.

»Los vaxells entretingueren ton principal comerç. Tu fores rica y gloriosa en mitg de la mar… mes lo vent de mitgdía t’ha fet bocins, contrívit, en mitg de les aygues.»

Beyrouth, 16 de Maig

Sembla, emmallevant la comparació a un gran escriptor de Terra Santa, una agraciada sultana recolzada sobre un coxí vert y contemplant les ones en sa somniosa indolencia. Es una ciutat assiàtica, que’s va disfressant o millor se va tornant europea, en sos edificis, costums, trajos, llenga, y sobretot en son moviment. Porta de Damasch y port principal de la Syria, va fent seva tota la vida comercial d’aquexa estensa regió y es d’una crexença maravellosa a pesar de les trabes que li posa, com a tot lo que té vida propia, lo Govern turch.

Es una ciutat antiga sense monuments. Les principals esglesies són: les dels Pares Caputxins, Francescans, Lazaristes, grechs catòlichs y armenis catòlichs.

Lo que es molt digne de visitarse es la Universitat axecada, fà alguns anys, per los Pares Jesuites, per fer cara a la Universitat americana, que amenaçava protestantisar aqueix pahís. Consta de tres principals cossos, la esglesia ab la Universitat a una banda, y’l Seminari en la altra, dividits per dos grans patis y units entre sí per la part d’edifici destinada als Pares de la Companyía y catedràtichs.

Lo Seminari y la Universitat tenen vida independent l’un de la altra; y sos respectius estudiants no’s veuen, puix fins pera’ls actes relligiosos tenen capelles apart.

Avuy per ser la festa major de eix establiment, dedicat al Patrocini de Sant Joseph, los he vists plegats en la Esglesia gran, en la benedicció solemne. ¡Quín plaher donava veure siscents estudiants, de totes bandes; de tota color, puix n’hi ha de blanchs y negres, y procedents de totes les relligions: de cismàtichs, moros y fins juheus, agenollats davant del Santissim, fent ressonar ab lo Tantum ergo aquella ayrosa y espayosa nau de pedra! ¡Quin entusiasme relligiós denotavan aquelles tendres veus, y quín reculliment se veya en aquelles cares animades al meteix temps per lo foch de la vida y la ardor de la joventut! Després de la funció relligiosa s’han anat a esbargir ab la representació, féta per ells metexos, d’un drama àrabe, en un teatret axecat dins la metexa Universitat, mentres les dones de la ciutat celebravan en lo temple lo Mes de la Reyna de les flors.

En la metexa Universitat se sosté una imprempta àrabe, ahont treballan setanta operaris, estampant llibres de devoció, los únichs que’s veuen en Orient, y un periòdich. Una de les moltes obres que s’han publicat, es la Biblia, y altra de les que’s publican es la Suma de Sant Tomàs en àrabe.

Entre’ls seminaristes hem vist alguns monjos maronites y altres tants jóvens destinats al ministeri sacerdotal en aquella montanya, baluart de la fè.

La Universitat aquexa es digna de la Ordrerelligiosa que la sosté y es, sense cap dupte, la batería més forta que la Relligió catòlica ha parat en Orient contra’l protestantisme.

Beyrouth, com hem dit, no té monuments, mes té historia; però d’ella solament citarèm un fet, no perque sía desconegut, sinó perque s’ha reproduhit en altra forma en nostres díes.

Un cristià que vivía prop de la Sinagoga, tenía un Sant Crist penjat en la paret, prop de son llit. Vengué la casa a un israelita, y aqueix, poch temps després, invità a sos amichs a fer un dinar. Un d’ells havent-se adonat de la imatge de Jesús Crucificat, reptà al nou propietari de mal juhéu y anà a quexar-se als rabins. Aquexos y’ls ancians del poble vingueren rodejats de una multitut, se apoderaren del crucifix y digueren: «Nostres pares l’han cobert d’injuries, fem nosaltres lo meteix.» L’escupiren, li donaren colps y renovaren en quant los fóu possible, tot lo que lo Salvador havía sufert en sa Passió. Mes, quan li atravessaren lo costat, ne sortí sanch y ayga. Havent-les recullides en un vas, se digueren uns als alters: «Los seguidors de Crist diuen que ha fet miracles de totes maneres; portèm-nos-ne aqueix vas a la Sinagoga, y vessèm aquexa sanch sobre’ls malalts. Si lo que contan de Jesucrist es veritat, tots seràn curats.» Se’n dugueren lo vas a la Sinagoga y son contingut féu un gran número de curacions sobre cechs, tullits, leprosos y malalts de tota mena. Veyent açò, los juheus demanaren perdó de sa falta y’s convertiren a nostra santa Relligió. La Sinagoga fóu cambiada en esglesia y consagrada a Nostre Senyor Jesucrist.

L’aniversari d’aqueix fet se celebra encara lo 9 de Novembre. De la sanch que rajà del costat de Jesucrist, lo Bisbe de Beyrouth n’envià a diverses Catedrals, en petites fioles, una de les quals se conserva encara en lo tresor de Santa María de Venecia. Donchs, dos cassos que han succehit en Beyrouth, aquexa primavera, denotan que’l fanatisme y quimera dels juheus contra Jesucrist y sos seguidors estàn tan vius y arrelats com may.

Una dona s’adonà de que un juhéu duya dins un sach alguna cosa que’s bellugava: «¿Què hi portàu?» li digué.

Ell sense tornar resposta s’arrencà a córrer, la dona cridà y’l juhéu esporuguit dexà lo sach, ahont trobaren una criatura, filla de pares cristians, segurament destinada al sacrifici.

En l’altre succés ja s’havía anat més enllà; los vehins d’una casa en que solían tenir collotge los juhéus, hi sentiren crits d’una criatura; sabent que no n’hi havía cap, s’astoraren, se demanaren uns als altres què podía ser, y anaren a empènyer la porta de la casa; la trobaren tancada. Obligats per maliciosa sospita, la desbotaren y trobaren un hermós infant, lligat en una crèu y ja dessangrat.

En una banda o altra, cada any se beuen la sanch de un infant cristià, y es que estàn en dupte de si ha vingut lo ver Messías y de si ho es Jesucrist, y per açò, en cas d’haver reyalment vingut, mitjançant aquexa sanch, que fan substancia propia, creuen los cruels fanàtichs fer-se participants de ses promeses redemptores.

En los vehinats de Beyrouth hi ha’l lloch en que, segons una antiga llegenda, Sant Jordi vencé al drach.

Camí de Damasch, 16 de Maig

A les sis de la tarda sortíam en lo cotxe-diligencia per lo camí de Damasch. Com era día de festa trobarem los voltants de la ciutat plens de passejants que anavan o venían de fora, ni més ni menys que a Barcelona en aquella hora. Aquella banda de Beyrouth es bonica, molts d’aquells camps són de regadíu y plens de moreres de fulla ampla y de vinyes pampoloses y verdes.

Una gran pineda cobreix aquells cims, que’ns recordan lo Tibidabo y Sant Pere Màrtyr, y baxa fins als peus de la ciutat. Exos cims són més llunyans y alterosos que’ls que fan de espatller a la ciutat dels Comtes, y estàn coronats de pobles; y són lo repèu de les montanyes del Líban, que anàm escalant calmosament, fent tortes y marrades, y mudant cada hora de cavalls. Lo paysatge cambía a cada plech de serra, dominat sempre per la cresta nevada. Chtora es la estació de mitja vía, ahont arribàm nit enllà; a la tornada vegerem a la grisa claror de la lluna, que aguaytava los verdosos prats per entre’ls dos rengles de pollancres alts y hermosos de la carretera. L’aneroyde de mon estimat company de viatge, lo Dr. Almera, marca en algún punt la altura de 1880 metres sobre’l nivell del mar, es dir, que hem pujat a la altura del Montseny. Baxant de la montanya se troban troços de pahís de gran aspresa y ariditat; mes, al arribar a la plana, lo ríu Barada, que s’acosta tot plegat a la carretera, cambía la decoració, vestint de verdor les dues vessants de sa hermosa riba y acompanyant al viatger admirat a les portes metexes de Damasch. Lo pollancre y los saules són los arbres que hi dominan, fentse ovirar entre’ls derrers una varietat més petita, com parenta del sàlich, de fulla esblanquehida, carregat de flors, xiques y grogues, de flayre regalada. Un brot que’n prenguí a la tornada, des de’l cotxe, dessóta la casa ahont morí Abd-el-Káder, al passar per lo peu de sos jardins, ha dexat en ma cartera la regalada olor del cinamóm. Hermós siti escullí per passar los derrers anys de sa vida y pera morir lo gran guerrer. Des d’allí lo Barada, dividint son curs, ne dexa esmadexar algunes branques per lo rost de la serra, y com los rechs són obra mora, dexan, descuydats, escapar la ayga per tots cantons, en improvistos saltants, com arreglats per la mà de la naturalesa.

Damasch, 17 de Maig

Lo secret de la llarga y sempre ufanosa vida de Damasch està en sa posició geogràfica, y en la ayga, que des d’una gorja del Líban li baxa’l ríu Barada, y que, dividida en mil rechs y canals, la refresca, fertilisa y embelleix maravellosament.

Una tradició posa en aquest oasis lo Paradís terrenal, y’ls àrabes, en llur entusiasme, fins assenyalan l’endret d’hont Déu Nostre Senyor prengué la terra pera formar lo primer home.

De bona arribada no’m fà pas la impressió que esperava; los carrers estàn plens de fanch, per acabar de ploure; lo primer que he vist, tot anant al convent dels Pares Francescans, es lo firal dels àsens y després lo dels cavalls.

Los Francescans són tots espanyols, y’ns reben, com solen en tota Palestina, ab los braços y’l cor obert, ni més ni menys que si fóssem germans séus. Sa esglesia fóu feta després de la matança dels frares y cristians del any 1860, en que fóu devorada per les flames la antiga; la axecà lo venerable P. Enrich Rico, valencià, que ha passat 55 anys en Terra Santa; y com lo Govern turch no’ls donava temps, fóu axecada sense arquitecte ni mestre d’obres, y lo que es més estrany, sense plan. La roba de la sagristía porta la marca de Espanya, y la joya y adorno principal del altar major es un gran quadro, regalat per D. a Isabel II, representant la cayguda de Sant Pau, quan sentí la veu de Jesucrist que li cridava: «Saule, Saule, ¿per què’m perseguexes?»

La primera sortida (tant se val), la fem al teatre d’aquexa gran escena, hont llegím lo capítol IX dels Actes dels Apòstols. Rès la recorda allí en aquell sorral assoleyat, avuy convertit en cementiri cristià, sinó lo signe de la crèu sobre les tombes de marbre d’alguns catòlichs que’s fan enterrar allí. Que aquexos marbres y aquexa crèu sían penyora d’algún monument que l’esdevenidor axeque en aquell lloch, d’hont l’enemich de la Esglesia que anava a Damasch, «no respirant sinó amenaces y mort contra los dexebles del Senyor», s’axecà Apòstol de les gents.

18 de Maig

Avuy celebràm Missa en la casa de Sant Ananías, de la qual ne resta una cambra subterrànea, convertida en capella pêls Custodis de Terra Santa. La volta que la cobreix, de tan vella, fumada y rosegada pêl temps, talment sembla de roca. Al primer toch de campana han acudit a la Missa los vehins, que fins los moros tenen per advocat de la vista al Sant que la tornà a Sant Pau, fent caure de sos ulls com escata: tanquam squamae.

No ha sigut tan afortunada la casa de Sant Pau, in vico qui vocatur Rectus, recta encara avuy, bé que no tan adornada com en temps dels romans; puix està convertida en mosquea anomenada Mosquea de Fudas. Lo santó per un bakchiche dexa entrar-hi los cristians a vèure-la y a pregar, y’ls ensenya una piscina antiga, hont díu ell que fóu batejat lo gran Apòstol, y serveix avuy ¡malaguanyada! pera les ablucions dels mussulmans.

Un quart recort guarda encara aquesta ciutat de Sant Pau, al qui’s refereix en los versicles 32 y 33 del capítol IX de sa carta segona als Corintis:

«Sent jo a Damasch, lo governador de la provincia posat per lo rey Aretas, tenía centinelles a les portes de la ciutat pera agafar-me: mes per una finestra me baxaren del mur en un cove, y axís m’escapí de ses mans.»

Aqueix mur de sòlida fàbrica romana se conserva encara, y s’ensenya’l torreó des d’hont baxaren al Sant.

La Companyía de Jesús ha adquirit la casa de Sant Joan Damascè, de la qual ne restan un arch y la cambra hont nasqué. En ella volen fer una esglesia, que estarà molt ben situada en lo cor meteix del barri cristià.

¡Aqueix gran Sant, gentil flor de Damasch, trobe rebrots de santedat en sa patria, tants segles ha dominada per la mitja lluna, y, benehint-la des de’l cel, logre sa difícil conversió!

Passant per davant d’una petita mosquea, lo drogman catòlich que’ns acompanya’ns mostra dintre, per una finestra, no sé ab quin fonament, lo sepulcre de Sant Simó Stilita.

Serà una tradició, com la de que en la Gran Mosquea guardan la testa de Sant Joan Baptista dins una caxeta d’or.

La Gran Mosquea ocupa’l sitial d’un gran temple que estava voltat d’una altíssima columnata, de la qual ne restan dos fragments: un d’ells, que era portal, se pot veure encara ab ses tres columnes per banda, y són més altes que les del carrer del Paradís de Barcelona, tenint una immensa arcada, que’s pot veure encara des de’l bazar dels argenters, y més d’aprop, des d’uns terrats ahont pujarem.

Sobre’l temple romà edificà la esglesia cristiana Arcadi, fill de Teodosi, en 395, mes los mussulmans se n’apoderaren y la convertiren en mosquea en 705. En una de ses portes, folrades de bronze, se veu encara un càlzer gravat, de peu petit y curt, y d’ampla copa, semblant a un d’antich que’n tenen a Nuria. En sa copa llisa estàn gravats dos càlzers petits de la metexa faysó, que no sé lo que poden significar.

Sobre la porta del E. se veu, acompanyant una crèu, aquesta inscripció grega: «Ton reyalme, oh Crist, es un reyalme etern, y ton regne dura a través de totes les generacions.»

Un dels tres minarets, lo més semblant a nostres campanars, s’anomena Medinet Isa (Minaret de Jesús). ¿Tornarà a ser la mosquea temple de Jesús? Déu ho sab; mes ara com ara, nostra santa Relligió avença poch, si no recula, a Damasch; puix per lo fanatisme de sos habitants, n’han fugit molts catòlichs y cristians de totes sectes, des de les matances del any 1860, y ara viuen en un barri a part, prop de la muralla per hont fóu despenjat Sant Pau, preparats a seguir-lo al axecar-se’l primer cap de núvol de la tempesta. No obstant lo fanatisme mussulmà minva cada día. En mitg del gran pati de la mosquea, sostinguda per dos rengles de columnes, hi ha una caseta, hont creuen los moros que’s conservan los vasos sagrats y tot lo tresor del temple cristià, tal com fóu desat allí al pendren possesió.

Lo sepulcre de Sant Joan està dins la antiga basílica; es de marbre cobert de seda brodada y voltat d’una balustrada de bronze daurat.

Anant a veure’l barri Meidan, en l’example de la ciutat, passàm pêl costat de la mosquea Djamat es-Senâmyeh, que té un gentil minaret cobert de rajola verda.

Es notable lo convent dels dervitxes y la Mosquea ahont se aplegan cada dijous a fer ses estranyes evolucions.

Té dos amples patis rodejats de columnes de marbre. En un d’ells, voltat de habitacions gratuites pera’ls pobres, ahont se’ls reparteix menjar cada día, hi hem vist una noyeta de catorze anys, circasiana, tàcitament destinada a la venda per sos metexos pares!

La tomba de Saladí està en una petita mosquea; era de fusta ricament treballada fà quatrecents anys, com la de son visir, que li fà costat; mes sos descendents han tingut lo mal gust de desfer-la pera cobrir-la de marbres molt richs, però sense art. Està abrigada d’un gran tapíç, y en lo capçal hi ha un gran turbant vert y una bandera vermella.

Seguint lo Barada, avall, cap a la ciutat, se troba, vora un carrer, un plàtano de dotze metres de circunferencia. Diuen molt seriament los mussulmans, que’l plantà’l profeta Alí, al peu d’una font que féu brotar de terra d’un colp de llança. Ne diuen l’Arbre Sant, y al vespre li fan llum ab una llanterneta triangular, que penjan en ses branques.

Visitarem dues cases, una cristiana, y altra juheua: llur porta forana y lo corredor d’entrada són senzills y pobres, com qualsevol altra del carrer; mes era una careta lletja que amaga una hermosa cara. Lo corredor dóna a un pati enrajolat de marbre, ab un bell sortidor en mitg, que dexa caure ses aygues en un safretget voltat de testos de flors, de palmiços y rosers mitg ombrejats per algún taronger o desmay. En una de les quatre parets pintades o cobertes de marbres s’obra un estrado, cobert ab volta de punta y rodejat d’un divàn. Eix aposento ne té un altre a una banda, enrajolat y aparedat de marbres de diferentes colors, ahont la agraciada ratlla arabesca juga ab les colors d’or y plata y pedres precioses, que adornan també y enriquexen maravellosament lo trespol. Lo sostre es de desigual alçaria; en la part baxa, que es pera’ls esclaus y criats, hi ha també una piscineta, ahont brollan un o dos raigs d’ayga, omplint de murmuris la habitació, y en la altra, cobert de tapiços de Persia y de brodats orientals, seuen los senyors fumant lo narghilé o prenent cafè en taces petites com closques de avellana.

Es digne de veure, per sa situació, lo cafè d’Hamara; està rodejat com una illa de les aygues del Barada, a la altra banda de les quals se veu lo troç més bonich y monumental de la muralla, féta per los moros y adornada de rètols del Coràn, en caràcters cúfichs.

Les costums y vestits orientals se conservan aquí ab alguna puresa. Les dones, com les de Jerusalèm, van cobertes ab un gran mantell blanch y s’amagan la cara ab un vel. Lo trajo dels hòmens es tan bonich com variat; he vist alguns beduhins, que no deuen ser pobres, vestits de pells de gacela. Díu que ses dones y tots los de sa tribu van vestits axís.

En los bazars de tapiços de Persia, sederíes, pites y brodats de Damasch se veuen coses sense preu y bellíssimes. En les robes, com en los mobles y en les habitacions, combinan la ratlla en infinites variants, trayent-ne efectes maravellosos.

Prop de la Gran Mosquea, hi ha’l bazar o carrer dels tapins o xinel-les. Lo drap o cuyro brodat està clavat a una sola de fusta de caoba, que descança sobre dos travessers, més o menys alts, segons la dignitat de que gosa en la casa la dona que’ls compra. N’hi ha d’un palm y mitg d’alt, de manera que hi deuen caminar com sobre xancles. D’incrustacions ramejades de nacre no’n vullgàu més.

Abans de dir adéu a la ciutat, volguerem vèure-la des de’l Salgíe, punt que des de’l repèu d’una montanya domina de cap a cap aquella fèrtil y hermosa plana, veritable oasis, per lo qual deuen sospirar los àrabes atravessant los deserts de la Syria.

Sortirem a les sis del vespre en diligencia, ahont trobarem lo més petit dels fills d’Abd-el-Kàder, en qui saludarem respectuosament la ombra del séu pare, tan gran en les guerres d’Alger contra’ls francesos, com en la matança de 1860, protegint, amagant en sa casa y amparant ab sa bandera y ab son nom als cristians perseguits.

Desgraciadament sabía ell tan poch de italià y francès, llengues en que provarem de parlar-li, com nosaltres d’àrabe, llenga ab que’ns responía. Mes no dexà de complàurel nostre respecte y admiració per son pare de qui parlavam, cabalment al passar per sóta la hermosa casa de camp ahont morí.

Egypte, 19 de Maig.

Nos embarcàm en Beyrouth en lo vapor Minerva, del Lloyd austríach. En ell trobàm lo Patriarca de Jerusalèm, qui venía de Xipre, ahont havía anat a refer, després de Pasqua, sa salut perduda. Nos parlà de ses vintiquatre missions, cisjordàniques y transjordàniques; del fruyt que trauen sos missionistes en aquesta part de Palestina, que havía sigut cristiana, y ahont hi ha races anteriors a la dominació aràbiga, que tenen com dèbil recort del Evangeli barrejat ab certa veneració a Mahoma. Se planygué de la falta d’obrers en sa gran vinya, la primera y més immediatament plantada per Jesucrist. Nos féu participants de ses esperances per l’esdevenir de aquell pahís, y de sa temor de que ab la civilisació europea vingan la corrupció y lo dupte a trencar-les-hi en flor. Nosaltres li diguerem l’afecte ab que guardavam y duyam a Europa la palma que reberem de sa mà lo diumenge del Ram, abans de voltar per tres vegades, davant séu, lo Sant Sepulcre. Nos ne despedirem en Jaffa, rebent sa benedicció.

Lo día 25 arribarem en lo meteix vapor a Alexandría, havent tocat lo día abans a Port Said.

Alexandría, 25 de Maig.

Arribàm al convent de Santa Catarina després de les dotze, y es l’únich día del viatge en que no he pogut celebrar la Santa Missa.

En la ciutat dels Ptolomeus no hi ha rès que recorde sa biblioteca de 500,000 volums, ni son Gimnasium. De son célebre Pharum, que donà son nom a tots los altres, y estava construhit en figura de torra, que s’aprimava a cada pis, fins a la altura de 400 peus, díu que se’n veuen alguns bocins al fons de la mar, en díes de bonança.

Son monument més notable es la columna dita de Pompèu, però axecada en honor de Dioclecià. Sa alçaria es de 30 metres; la de son fust, de granit rogench y allisat, es de 22 metres, per 9 de circunferencia.

Allí meteix hi havía’l Serapeum o temple de Serapis, sens igual, després del Capitoli de Roma, y fóu lo lloch hont se dona la derrera batalla entre’l Cristianisme naxent y ja amo del món, y’l Paganisme agonitzant. Mentres los dos partits estavan ab les armes a la mà pera embestir, se llegí lo decret imperial que manava la destrucció dels ídols. Són interessantes les vistes del Canal del Nil, de les mosquees y la del port y jardins coronats de palmeres.

Lo temple de Santa Catarina es gran y espayós, y té en son altar major un gran quadro de la Santa disputant ab los doctors del Paganisme.

Allí’s predica y s’ensenya la doctrina cada festa, en maltès, italià, francès, àrabe y en alguna altra llenga, per altres tants Pares Francescans, que servexen de pàrrocos a les diferentes nacionalitats. Entre ells hem trobat tres espanyols, un d’ells de Barcelona, únichs que hi ha en la ciutat, exceptuant una familia.

26 de Maig.

A mitgdía, sortím d’Alexandría per lo primer camí de ferre construhit en Orient.

La terra es pelada y trista, y aquí y allà sóta una capa de ayga salobre, per hont devegades se fica lo tren y s’arrocega com una formidable serp de ayga, que’ns ne volgués fer alguna.

Després lo paysatge s’anima y la naturalesa del Delta comença a insinuar-se: la plana s’allarga y se estén per totes bandes sens lo límit de una montanya grossa ni xica, dividida com un mosaich, en horts verdosos, prats humits y arrossars estanyats, que llauran los brúfols negrosos ab ayga fins a genolls, com lo fellàh mitg nú que’ls agullona. Es la primera vegada que veig eix animal, gayre bé anfibi, posat per la Providencia aquí, hont lo bou, y sobre tot lo camell, company del àrabe, són inútils. Passa les hores de repòs pasturant en lo prat, revolcant-se en lo fanch o nadant en lo canal, hont se veu trayent solament un troç de cap pera respirar. Té les dues banyes caygudes enrera, y no sé si diga planes sobre la esquena, mes son coll es tan flexible que, quan embesteix, abaxa’l cap, cap a son pit, y arriba a aplanar ses terribles banyes sobre la terra, podent-ne cullir un mocador.

No’s veu ja un brí de blat en los camps, tot està ajagut sobre les eres, ahont los brúfols o’ls bous, o uns y altres en bona companyía, lo baten ab los peus y ab un ròcech que fan seguir, ahont hi ha quatre rengles de rodetes de ferre, que esgranan la espiga, trinxan, esmenussan y molen la palla, dexant-la com lo boll o pallús de nostres eres. Demunt de aqueix ròcech hi ha un sient hont seuen còmodament, dirigint la roda, los eugassers d’aquest pahís.

Les eres estàn al peu del poble, que no sol ser gran, y’l poble al peu del canal, com lo nen al peu de la mamella, y les criatures del poble s’hi rabejan davant la porta de sa casa de fanch del Nil, hont la mare cou lo frugal dinar dels batedors.

Los canals són innombrables y s’esbrancan en rechs y regarons, formant quiscún una malla de un filat immens estès sobre l’Egypte.

Per aquí, veig que’s fà de la teulada de les cases, cambra dels mals endressos, posant-hi los cistells y mobles espatllats y tot lo que fà nosa a dins, fins part de la palla, com si no fossen prou pobres y fastigosos de si aquells casinyots de fanch sech.

Nafr el-Zaïat

Un quart d’hora lluny està Saíz, cèlebre en la historia d’Egypte. Guarda entre ses ruínes un mur de 70 peus d’altura y 50 de gruix. En ella hi havía un monolit que, per dur-lo d’Elefantina, hi estigueren empleats, tres anys de seguida, tres mil hòmens: mes jo no’n faig esment, ni per lo mur del temple de Neith, hont se celebravan los misteris d’Osiris, ni per lo monolit, sinó per haver un dels seus sacerdots contat a Soló l’enfonzament de la Atlàntida.

Cayre, 23 de Maig

El Kâhirah, la Victoriosa, se pot anomenar la Damasch de mitgdía y la perla d’Orient. Està assentada a la vora del Nil, en la punta del Delta, als peus de la montanya de Mogattam, ahont està enfilada sa ciutadela, que sembla tenir un peu en los jardins d’Egypte y un altre en sos deserts, com per vetllar-lo tot.

Té sa part antiga, arabesca, oriental, de carrers estrets y torts, de cases que avençan sobre’l carrer, tocantse y fent pont ab les de davant, de portalades precioses, y tot dominat per los 400 minarets d’altres tantes mosquees, la gran part de marbre, los més ben tornejats, alts, prims y ayrosos, que han axecat los sectaris de Mahoma. Té bazars de robes y mobles, bé que sos productes no tenen la originalitat y bellesa dels de Damasch; mercats, cafès a milers, hont los àrabes passan les hores fumant lo narghilè, cantant y enrahonant eternament, com si no tinguessen rès que fer; hi ha 70 banys públichs y 300 fonts o cisternes.

Les mosquees y moltes cases estàn ratllades de blanch y vermell, responent a la varietat de gent y de trajos que’s bellugan a sos peus: lo negre llustrós de Nubia, al costat de son amo, marxant del pahís; lo fellàh humil, torrat pêl sol, derrera’l soldat inglès blanch com un paper y rós com un pà de pessich; lo portador d’ayga ab son bót negre y degotant a la esquena; lo criat del cònsul que a cavall fà apartar la gent davant la carroça; la fellahina vestida de blau y la ciutadana ab son mantell negre, que li dona apariencies de fantasma.

Heliòpolis

De bona arribada anarem a veure’l Sicomoro de la Verge, encara que està dues hores lluny. Belles són les mosquees del Cayre, altes y grandioses són les Piràmides, mes per nosaltres són més bells y més alts los recorts de la Sagrada Familia en la terra dels Faraons. Jesús, aqueix infant que entrà en Matariyeh, en braços de sa Mare, es més gran que tots ells; més que’ls Menés, Sessostris y Ramsés, y més durador que les 30 y tantes dinastíes dels reys de Egypte; Ell d’una ditada les esborrarà totes ab sos temples, palaus y ciutats immenses; d’una halenada farà caure sos ídols, y únicament los dexarà per tomba la piràmide de Khèops.

Al estrém del carrer Mouski se troban les dexalles de la ciutat o ciutats antigues, de les quals sols ne quedan munts de terra cuyta, en forma de petites montanyes d’una hora y mitja de llarch. Tota la ciutat del Cayre, díu lo P. Jullien, ab ses quatrecentes mosquees y sos palaus sens nombre si fós tirada a terra, no formaría pas un munt com aquexos de que parlàm.

Arribats a Matariyeh, nom que significa ayga nova, lo primer que veyèm es lo pou miraculós; la ayga no surt com alguna hora a flor de terra; s’atura a tres metres sóta, y sent més alta que’l Nil y no plovent en lo pahís per donar-li vida, es considerada com la única veritable font d’Egypte. Veuse aquí lo que’n díu la Venerable Catarina Emmerich, veyent arribar la Sagrada Familia a aquest lloch: «Ells no trobavan ayga en lloch y s’assegueren afadigats al peu d’un montícol de sorra. La Santa Verge pregà a Déu, y vegé una abundosa font sortir al séu costat y regar la terra al voltant. Lo troç de terra que regà fóu maravellosament benehit; fóu tot seguit cobert de verdor, y’l preciós arbre que produheix lo balsam, s’hi multiplicà en gran manera. Aqueix lloch fóu cèlebre temps després, com a jardí de balsam.» Lo balsam n’ha desaparegut, mes no lo recort de Aquell qui s’hi compara ab exes boniques paraules: «Com lo balsam aromàtich he féta olor.»

Los bisbes coptos cullían en aqueix jardí lo balsam que entra en lo crisma. Lo Sicomoro de la Verge que, segons tradició, s’obrí pera oferir-li amagatall, veyent-la perseguida, no es gayre lluny de la Font. Segons lo P. Jullien, a qui devèm alguna de aquexes notes, lo troç que’s descartà del arbre, pera donar refugi a la Verge, caygué en 1656 y fóu conservat com una reliquia en la sagristía dels Pares de Terra Santa, en lo Cayre. Son ample tronch està aplanat de la banda de N. a S., com si no restàs més que la meytat del arbre, té set metres de circunferencia, vuyt de alt, y’s decanta cap al Nort com fent reverencia al infant Jesús, que de la banda del Nort vingué a aquexes terres. Aquexa circunstancia, unida a la de ser arbre fruyter, me fà venir a la memoria la hermosa balada relligiosa que’m cantava la mare en temps y en un poble ¡ay! ben llunyans:

De la tronca sort í a la rama,

de la rama nax í a la flor,

de la flor nax í a la Verge,

de la Verge’l Redemptor.



L’arbre maravellós està voltat d’una cleda enramada de flayrosos gessamins. Ses branques (en axò y en sa bellesa sembla imatge de la Verge, plantada en lo jardí de la Esglesia), ses branques són tan baxes que se’n pot abastar lo fruyt y les fulles ab les mans; ses fulles són tan verdes com si l’arbre de dos mil anys acabàs de cumplir dues primaveres.

Lo Sicomoro havía sigut donat a la França, mes s’es quedat propietat del Kedive; no obstant, los Pares Jesuites han posat un peu en lo jardí y n’han presa possesió, edificant sobre una Cova de Lourdes, una capelleta a la Sagrada Familia.

L’hermós quadro del altar representa la Verge asseguda sóta’l Sicomoro; Jesús des de sa falda la mira somrihent y ab sa maneta li mostra una font que acaba de sortir de terra en agraciat brollador, hont Sant Joseph omple una ànfora egypcia. Als peus de la Verge hi ha una manta estesa ab lo cabacet de les provisions, la carabassa y’l gayató de viatge, y al séu voltant algunes flors, que són sempre les companyones de María. A una banda’s veu l’obelisch d’Heliòpolis, y més lluny les Piràmides.

Sóta la mesa del altar hi ha un ram de flors fresques y demunt, mentres nos agenollavam, han anat a posar-s’hi dues aurenetes, tot cantant, com si les flors y’ls aucells sabessen, ja que’ls hòmens ho ignoran, que avuy es la festa de la Sagrada Familia en Egypte.

A les cinch del matí, en Alexandría n’hem dit sa Missa, especial d’aquest pahís, y a les cinch de la tarda besàm ses petjades, tot recordant lo mot del Evangeli de Sant Mathéu: «Se retirà en Egypte, ahont s’estigué fins a la mort de Herodes; perque’s cumplís lo que digué’l Senyor pêl Profeta: L’he fet venir a mon fill de Egypte.»

Lo quadro de la Sagrada Familia se troba en tots los temples, fins en los cismàtichs, en totes les capelles y en totes les cases cristianes, y confesso que no me l’he tret de la memoria en tot l’Egypte. En aquexes planes sense fí, abrasades per lo sol o arrosades per lo Nil, llaurades per lo brúfol o escombrades per lo terrible simoún, en sos jardins y en sos deserts, sempre la meva imaginació ha vist, allà de allà, al ultim terme del horitzó, la silueta, tan cercada dels pintors de la edat mitjana, d’un sant vellet tirant lo ronçal d’un jument y sobre d’ell la Verge portant son Fill als braços, com la havía vista Isaías en figura de boyra misteriosa: Lo Senyor pujarà sobre una broma, y entrarà en Egypte. Mes en lloch se veu com aquí, vora la Font hont se féren passar la set, sóta l’Arbre hont s’ombrejaren y en lo sorral afortunat que ab sa benedicció convertiren en jardí. En lloch se veu com aquí lo bon Jesús assegut en los braços de sa divina Mare, com en son millor altar, ja ovirat també per Isaías: En aquell temps tindrà lo Senyor un altar en mitg de Egypte. ¡Que hermosos recorts! Aquí trauría’ls braços dels bolquers Aquell qui’ls havía d’estendre en la crèu; aquí donaría’ls primers passos Aquell qui n’havía de donar tants per la Redempció del món; aquí articularía’ls primers mots aquella veu divina que havía de desvetllar la humanitat adormida y devía ser escoltada per los estrems de la terra. La oració que m’es vinguda als llavis y al cor, agenollat davant del quadro de la Sagrada Familia, es un versicle del hymne de Zacarías: Per les entranyes misericordioses de nostre Déu, qui ha fet que aqueix sol naxent vingués a visitar-nos de dalt del cel, per illuminar als qui jauen en les tenebres y en la ombra de la mort.

A la ombra del Arbre sagrat, en son día, no hi hem trobat més que dues dones del pahís, la una nos ha semblat mora; vora la Font y en los jardins les colles de gent s’hi empenyían, y les carroces plenes anavan y venían del Cayre sense parar.

A duescentes passes del Arbre de la Verge hi ha lo Sicomoro de Sant Joseph; son tronch es buyt y de set metres de circunferencia.

Heliòpolis, la ciutat del sol, en quals ruínes diuen que habità també la Sagrada Familia, es a un quart de hora.

En les dependencies de son temple, centre dels conexements d’aquelles èpoques llunyanes, hont estudiaren Moysès y Plató, vivían 10.000 persones. Tenía davant dos rengles de esfinges de granit, de 22 peus d’altura, axecades per los primers Faraons.

Ne resta solament l’obelisch de 20 metres d’altura, tenint-ne 3 de base, sóta terra, sobre un pedestal de 8. Es lo més antich d’Egypte.

Cayre, 24 de Maig

De bon matí passàm lo gran pont del Nil, que obren cada mitgdía pera donar pas als barcos, y’ns dirigím a les piràmides de Gizèh, per una carretera, bona y còmoda, mes despullada de tota poesía; sería més bonich veure acostar aquexos gegants d’una raça perduda, per entre palmeres mal sembrades, ací y allà, des de les sinuositats d’un camí ramader; mes la carroça, axís anomenan los cotxes en Egypte, ja’ns ha dexat als peus de la piràmide de Khèops, la reyna de les cent piràmides, que dretes o per terra senseres o mitg arruinades, hi ha encara a Egypte. Al veures de sobte als peus d’aquexa montanya de pedra, la única axecada per la mà del home, un sent com una estranya impressió de terror y de fret, diferenta de la que fan les altres montanyes alçades, pastades, amotllades y vestides per la mà de Déu. Lo rey que ha pastada aquexa ab sanch de sos vassalls, apar que ab les mostres de son poder y de sa grandor hi haja posat també quelcòm de la petitesa humana. La ànima d’aqueix formidable cos no es un Déu ni un ídol, ni un sancta sanctorum, ni un sagrari, són ses metexes cendres; ¡mes quina sepultura aquí vora’l ríu que ha vist caure y sepultar tants pobles e imperis! ¡quín túmol alçat a la gola del desert, com desafiant-lo ab ses feres y vents y tempestes! ¡Quín guayta pera veuren venir lo simoún que ha d’escombrar de pols y de gent aquexa terra tantes vegades!

De bona arribada y al enfilar-nos piràmide amunt, me vé’l recort de la montanya de Montserrat; ahont he pujat lo día d’avuy, alguna vegada, y avuy Déu ha volgut que’n tinguessem la Missa y lo rés, que m’hi han fet volar lo cor que hi sab bé’l camí y l’hi tinch presoner encara. Les llexes y grahons de rochs enormes d’aquí me retrauen los grahons y llexes d’allà plenes d’eura y arítjol; de vegades, allargant la mà a un penyal, m’estranya no trobar-me-la perfumada de romaní, y al girar me enrera pera reposar, m’apar que tinch de veure los cims de Vacarisses y Sant Llorenç del Munt, y que ha de ser lo Llobregat lo ríu que’s presenta á mos ulls, com una peça de satí blau, mitg esquinçada y ab ses filagarces y flochs estesa sobre’l Delta verdós.

Los beduhins àgils que m’ajudan a pujar, arrencan mon esperit de la montanya catalana, estirant-me y empenyent-me cap amunt, y començant-me a parlar del bakchiche de la manera més prosaica del món. Se puja per la banda del E. y sempre per lo meteix lloch, de manera que’l camí es conegut y fressat; los escalons són d’alçada desigual, mes les pedres de quiscún seguexen al meteix nivell en les quatre cares del edifici. No estàn axís alineades les pedres en la cara que dóna a fora; y a axò hauràn contribuhit la naturalesa de la pedra, les pluges y’ls vents; y tal vegada ja foren posades axís pera rebre altra crosta superior de pedra que la revestía, presentant la superficie uniformement llisa, com se veu en cara en la part alterosa de la segona piràmide, que ha sigut menys maltractada. La altura vertical de Khèops es de 137 metres; la de la faç, midada sobre’l plà inclinat, de 227. Son cim està escapçat d’una vintena de metres, de manera que forma un petit replà, des d’abont se gosa d’un espectacle sens igual.

Davant tením estesa la verdosa plana, estreta aquí, que rega’l Nil, dexant-hi córrer y esbadiar en ríus y rierons ses aygues benehides. La clapejan petits pobles y ruínes, y la domina, des de la altra riba, lo Cayre ab sa estesa de cases coronada de minarets. A aquesta vora del Nil, a mà dreta, s’adressa un rengle de piràmides, la d’Abourach, les d’Abousir y les de Sakkaràh, digna capçalera de les ruínes de Memphis. Totes elles, com les que tinch als peus, miran la conca del Nil des de’l desert, que omple tot lo restant del horitzó, net, escombrat, sens un arbre ni una boyra, dividit solament per montícols de formes indecises y arrugues de sorra, com pera aplegar més los raigs y la escalfor del sol, que se’n puja a mitgdía.

Vista la piràmide, encara que a corre-cuyta, per fora, la anàm a veure per dins. S’hi entra per una rampa de un metre 20º de alçada, y d’una inclinació regular. La porta es de 20 metres d’altura. La galería, al arribar a les arrels de la piràmide, se bifurca, una branca s’enfonza uns quants metres en la terra, no se sab per que. Herodot parla d’un canal que duya la ayga del ríu al interior de la piràmide, mes no se’n troba rastre; altre puja uns 25 metres fins a una galería molt més espayosa, que’s bifurca també, y de ses dues branques, la una conduheix, a peu plà, a una cambra anomenada de la Reyna; la altra de 5 metres de llarch, la més difícil y perillosa, continua la rampa de la segona galería, cap amunt, y dona a un vestíbul de 5 metres de altura, 10 de llarch y 5 d’ample, anomenat Cambra del Sarcòfach. Aquí hi havía la momia reyal. Les dues estàn fetes d’enormes peces de granit; les galeríes de caliça molt compacta, que sembla marbre, y tot lo restant està treballat y ajustat d’una manera admirable.

Com un goç a la porta de sa casa, davant la piràmide de Khephren està arrupida la misteriosa esfinx de roca viva. Sa cara humana es, des de la barba al front, de 9 metres, y de 57 sa llargada des de la cuha fins al estrém de les potes de davant, que ara s’acaban de desensorrar. Colles de noys y noyes, separats, prosseguexen encara en lo treball, per donar-se ayre cantant lo cap de colla com una lletanía sobre Alà y responent lo chor ab un mot també d’alabança a Alà o’l séu profeta. Ab cantichs semblants los negres de Cuba s’ajudan en los més penosos treballs.

A duescentes passes de la esfinx, més baix que ella, totalment sóta’l nivell de la terra, està’l misteriós Temple de granit descobert per M. Mariette. Té tres cambres y es fet de pedres enormes d’alabastre y granit: alguna de 5 metres de llarch.

Entre exos dos monuments se n’acaba de descubrir un altre, no menys estraordinari, consistent en una cavitat sepulcral oberta en la roca, uns 10 metres fondo, quals parets, tallades també esteriorment, quedan independentes, formant un edifici quadrangular de roca. En elles, a mitja alçada se veu lo nitxo y fins la caxa d’un dels difunts allí soterrats.

Sortint de les piràmides, anavam a visitar lo Musèu de Boulag, tan notable com elles. Lo vegerem a vol d’aucell y axò y sobre tot lo estès y complicat del assumpto, nos dispensa de dir-ne rès, no de manifestar la admiració per un poble, que a través de tants segles, nos ha dexat tantes mostres de sa manera de ser, de sentir y de pensar. Entre les momies conegudes de tres y fins de quatre mil anys, mostran la d’algún dels Faraons, del qual se poden veure la estatura, les dents, los cabells, lo posat y fesomía, com de una persona que s’acaba de morir. Entre’ls mobles, utensilis y obgectes d’aquelles èpoques s’hi veuen vestits, sandalies, pintes, tamborets, vasos, cadires, una escombra, un nivell, cordes, armes de sílex y ferre de tota mena, anells, arracades y joyes d’or y pedres fines y, lo que es més estrany, grans y fruyts, ordi, blat, llí, rahims, etc.

Ab recança sortím de Boulag, ahont se podría passar un mes sempre veyent coses noves, y nos dirigím al Cayre Vell ahont una tradició col-loca una habitació ahont la Sagrada Familia visqué alguns anys. Santa Elena hi féu construhir una esglesia, mes no’n queda rastre; solament se pot contemplar lo lloch, dins un soterrià, ahont la Verge posava l’Infant Jesús. La volta està sostinguda per vuyt columnetes, y al fons hi ha un altaret ahont en altre temps se podía dir Missa; avuy està en poder dels coptes que allí en un recó de la cripta tenen la batejadora, ampla y fonda, puix batejan encara per immersió.

Segons una llegenda piadosa, al peu d’aquesta balma hi havía una palmera que s’inclinà pera oferir sos dàtils a la Verge.

En lo Vell Cayre hi ha la mosquea d’Amròu o de les trescentes columnes. Dues n’hi ha a mà esquerra de la porta; passant entre elles creyan recobrar les forces y la salut los soldats moros malalts en la última guerra.

Una altra se’n veu que té una depressió, causada segons la crehença mussulmana, per una empenta o colp que li donà Omar, llençant-la per los ayres des de la Meca aquí. Es la mosquea més antiga d’Egypte.

Després de la més antiga, anarem a veure la de Mohamet-Alí, que alguns tenen per la més bella, essent solament la més rica, puix los arquitectes s’han inspirat en les grans mosquees de Constantinopla. Les columnes que sostenen la cúpola y les parets per fora y per dins són revestides de alabastre de tintes pàlides. Més que de mosquea té ayres de basílica bizantina; de manera que’s comprèn lo que digué al vèure-la un Bisbe francès: «M’agradaría poder celebrar de pontifical en aquest temple y morir.» Esta mosquea està enclavada dintre la Ciutadela, obra del terrible Salahdin, des de la qual se domina la ciutat com la de Barcelona des de Montjuich. No podèm entrar a la mosquea d’Hassàn, per ser tancada y no trobar-se en lloch lo clauer.

Gam’a el Azhar, mosquea esplèndida, es la casa de la oració y la universitat del Egypte y del Orient: 300 professors hi ensenyan a 9,000 estudiants vinguts de les quatre parts del món mussulmà, y molts d’ells són mantinguts y viuen en lo meteix establiment. Aqueix està dividit en un gran pati voltat de columnes, que té en mitg alguns safreigs per les ablucions, a una banda dues mosquees, una d’elles de 380 columnes de marbre, granit y pòrfir, y 1,200 llanties; a les altres tres bandes, sales y corredors, ahont estàn allotjats los escolars, per nacionalitats.

Aquexos estàn asseguts en terra, sobre una estora, ab un full del Coràn als dits, llegint-lo en alta vèu y aprenent de memoria la lliçó, tot donant capsinades enderrerra y endavant sense may parar.

No vegerem més que una aula formal, ahont una cinquantena de dexebles formant quadro, escoltavan lo mestre que, assegut en terra, com ells, los dirigía fogosament la paraula.

Abans que les últimes mosquees, hem visitat les principals esglesies y establiments relligiosos, acompanyats del P. Plàcit, francescà alemany, que predica en quatre llengues y’n parla algunes més, entre elles la espanyola. Es home sumament amable, de molts conexements y qualitats. Havía sigut oficial d’exèrcit, y quan s’entusiasma encara’n té quelcòm: n’era capellà en la guerra contra França, y ara d’ençà que’ls Pares de Terra Santa s’han posat baix lo protectorat d’aquexa nació, conexent prou bé les intencions del Govern republicà, ha d’entonar cada festa després de la Missa major lo Domine, salvam fac rempublicam nostrum; y quan lo Cònsul hi assisteix de gala, té que repetir tres vegades, cantant, la deprecació.

Al costat meteix del convent de Francescans hi ha dos o tres frares del meteix Orde reformats, y sa capella es la dels pobres coptes convertits al Catolicisme. En l’altar hi ha un hermós quadro de la Sagrada Familia arribant a Egypte; los ídols cauen de sos pedestals, y’ls obelischs metexos y les piràmides semblan tremolar de pôr. Lo pintor, conexedor de la senzillesa dels coptes y de que’ls faría bé, col-locà entre les palmeres, rebent la Sagrada Familia, los Sants que ells més estiman, Santa Catarina, Sant Francesch y Sant Antoni.

Los coptes, com díu M. Isambert, són lo resultat del barreig de totes les nacions que han dominat l’Egypte. Un troba en les velles estatues y fins en les momies alguna cosa de sa fesomía. Era un poble nombrós, mes s’ha anat fonent ab l’àrabe, y avuy no’n restan més que uns 150,000, 10,000 dels quals viuen en lo Cayre. Tots són cristians, mes de la secta d’Eutyches, axò es, no regonexen en Jesucrist més que la naturalesa divina. Són molt ignorants y, per tant, fanàtichs. Mes, se’n pot traure partit, y ¿quí sab si en la disolució en que estàn los reyalmes mussulmans, han de tornar al ramat de Jesucrist?

Confesso que he tingut un plaher immens al visitar los Pares de la Companyía de Jesús d’aquesta ciutat, quan he vist desfilar entre’ls jóvens que educan pera’l sacerdoci, vuyt o deu coptes. ¿Quí sab si seràn lo grà de mostaça del Evangeli, que’s torna un gran arbre? ¿Quí sab si d’aquexos jóvens ha de sortir l’apòstol de sa raça?

Una altra milicia té’l Catolicisme en lo Cayre, y es la dels Germans de la Doctrina Cristiana, que tenen sempre, y ja fà trenta anys, un miler de noys, entre catòlichs llatins y de tots los ritus orientals, cismàtichs, grechs, coptes, armenis, abisinis, y protestants, moros y juheus. A tots obligan a apendre la doctrina y moral cristianes, y no són poques les vegades que un israelita o un mussulmà se’n porta’l premi, y com generalment los noys hi aprenen primera y segona ensenyança, tornan a la casa de sos pares ab l’esperit format per Jesucrist. Aquexos noys van a omplir les oficines y primers llochs del Estat; l’un es oficial d’exèrcit, l’altre jutge, lo altre pachà, y encara que no’s passan als cristians, cosa difícil aquí, ja que s’hi oposan lleys y preocupacions terribles, portan alguna cosa de Crist a una societat que no’l coneix; apagan lo fanatisme de falses relligions y sectes desencaminades, y preparan lo camp y l’auditori als predicadors del Evangeli. No puch parlar de totes ses conquestes; solament diré que un dels Germans més estimat de la Congregació es fill d’una de les principals families del Cayre, y que un jove metge sortit d’esta escola, sent moro encara, batejà moltes criatures mussulmanes, in artículo mortis, obrint les portes del cel als altres, abans que a sí meteix. No puch callar una escena que’ns contà, tot sopant en la taula, lo Superior. Un día repartí estampes als noys cristians; un estudiant moro s’ho mirava, y mirava al meteix temps una estampa que li quedava, representant a Jesús, lligat a la columna y tot llagat, dexant llambregar en sos ulls la esperança de que li donàs. Veyent que no li donava, se li acostà respectuosament y li demanà. «¿Què, tu que ets mahometà, li digué lo Superior, me demanas la imatge de Jesucrist? ¿Sería tal volta pera fer-ne befa? —Mon fraire, vos no’m conexèu, li respongué, dexant humitejar sos ulls de llàgrimes, y al meteix temps arrencant-li la estampa de les mans y besant-la; ¡vos no’m conexèu! Jo mofar-me de mon Déu y Senyor?» y tornant-la a besar se la’n portà a casa seva. Jo sentí també humitejar mos ulls al sentir-ho contar, y ara que ho escrich fredament m’humitejan encara. Jesucrist es en nostres díes y en nostres pahísos llençat ingrata y cruelment de moltes ànimes, mes troba refugi, trono y altar en moltes altres en terres més agrahides. Preguèm y esperèm.

Les Germanes terciaries de Sant Francesch, les del Bon Pastor y les Dames de la Llegió d’Honor, cuydan de la educació d’alguns centenars de noyes, especialment de les òrfanes.

Bona companyía’ns tenía cercada la Providencia pera les dues o tres travessíes que hem hagut de fer en nostra pelegrinació a Terra Santa. Hi arribarem per primera vegada ab la del P. Eusebi Farnezin, visitador de la Ordre Francescana en Palestina, que nos dexà edificats no solament ab sa conversació continua de les coses del cel, sinó fins ab ses maneres y ayre de sant: ab ell tinguerem la ditxa de anar per mar des de Port-Said a Jaffa, y per terra des de Jaffa a Jerusalèm. La segona vegada que passarem per Jaffa, veníam des de Beyrouth ab lo Patriarca de Jerusalèm, ànima pura, tranquila y hermosa, que, dedicada a evangelisar de nou la Palestina, hi passa fent bé a tots com Jesucrist, pertransiit benefaciendo omines. Venint d’Espanya a Port-Said, gosarem de la companyía gratíssima e inoblidable de dotze Pares Caputxins que anavan a cristianisar les Carolines, un dels quals fóu cridat a rebre lo premi de sa abnegació y sacrifici abans d’arribar al terme de son viatge, morint a la entrada del mar Roig, quatre díes després de despedir-se de nosaltres.

Ara de retorn a Espanya, nos toca encara companyía millor, la d’un màrtyr de la fè, l’Il-lm. Berrio Ochoa, vicari apostòlich del Tonkín Central, decapitat per la fè en 1861.

Los sis sacerdots que’ns ensopegàm a bordo del Isla de Luzón, celebràm cada día lo sant sacrifici de la Missa sobre ses cendres, posades en un receptacle canònicament sellat y col-locat sóta la ara del altar, pera tenir-les més presentes al pronunciar aquelles paraules del Introit: Quorum reliquiae hic sunt. Sobre l’altar, a dreta y a esquerra del Sant Crist, tením dues fotografíes de quadros del séu martyri. Son inseparable company era nostre compatrici, lo P. Almató, a qui anomena angelical la biografía del Bisbe de Centuria, que s’acaba de publicar. ¿Donchs, per què no venen plegats a la mare patria, després de morts, los qui no’s dexaren en vida? ¿Per què’l pare torna sense’l fill? ¿Per què Catalunya no reclama les reliquies de son ilustre màrtyr, lo P. Almató, com Vizcaya les del P. Berrio Ochoa? La vinguda d’aquest y son passatge per nostra terra creyèm que despertarà la memoria del altre, y ses cendres adorables vindràn a honrar lo poble ditxós que’l vegé nàxer.

Diada de la Ascensió de 1886.

Gracies a Déu estàm de tornada; lo Montseny verdós ab algún floch de néu encara sobre son front s’ha dexat veure fà estona derrera’l Mont-Negre. Sóta la serralada dels Tres Turons y Burriach se veuen los pobles de la costa afilerats vora la ayga que’ls dona vida. Lo Montjuich espadat nos mostra son dors de monstre marí, y no trigan a ovirar-se los campanars, palaus y murs de la ciutat estimada que seu en sa falda gegantina. Som a casa nostra, de tornada del viatge que més desitjava nostre esperit. Pera’l cristià y pera’l sacerdot que vé de Palestina, ¿quín altre viatge pot haver hi interessant? Hem anat a cercar quelcòm més que lo que acostuman a cercar los qui navegan, quelcòm que val més que l’or y la plata, y ho hem trobat y ho portàm. Vením carregats de recorts preciosos d’aquells que no se oblidan: fins les imatges dels divins personatges de la Historia Sagrada nos van seguint. ¡Dolça escayença! al embarcar-nos en Suez trobarem en la capella del barco lo quadro de la Sagrada Familia, que en Egypte trobavam y veyam per tot arrèu, y davant d’ell hem dit Missa tots los díes fins a Barcelona, ahont la Trinitat de la terra tindrà dintre pochs anys tal volta, lo temple més gran y més hermós que té en lo món. Ab tan bona companyía y, sobre tot, ab tan bona guía com arribàm avuy al port de la patria, pogàm atravessar la mar de la vida, y, lliures de totes ses tempestes y esculls, arribar al port de la patria celestial.





JACINT VERDAGUER i SANTALÓ neix a Folgueroles (Osona) el 1845, en una humil família pagesa d’una certa cultura i ja de ben jove la seva mare l’instrueix en la lectura d’alguns llibres.

El 1855 comença els estudis al Seminari de Vic, on hi estudia durant quinze anys. La formació acadèmica que hi rep es divideix en tres fases: Humanitats i Retòrica; Filosofia i Teologia; i Moral, Dret canònic i Pràctica. Gràcies als seus propis descobriments a les biblioteques de Vic i a la influència de professors i companys llegeix clàssics greco-llatins, com Virgili, Ovidi i Plató; clàssics italians; autors castellans de totes les èpoques; autors romàntics francesos i autors catalans antics i moderns. Encara estudiant, el 1865, li són premiades dues poesies als Jocs Florals de Barcelona: Els minyons d’En Veciana i A la mort d’En Rafel de Casanova. D’altra banda, aquell mateix any publica al periòdic Eco de la Montaña el poema de dos cants Dos màrtirs de ma pàtria, o siga Llucià i Marcià i entra en contacte amb personatges rellevants de l’època com Milà i Fontanals i Marià Aguiló. Dos anys després funda l’Esbart de Vic, format per un grup d’estudiants entusiastes amb sentiments i idees romàntiques que es troben a la font del Desmai amb l’objecte de practicar la poesia.

El 1870 és ordenat sacerdot. En comptes de ser enviat a Barcelona a ampliar estudis —com la majoria dels seus companys de Vic— és destinat a una petita parròquia a Vinyoles d’Orís. En cap moment deixa de dedicar-se a la poesia (treballa sobretot en el poema èpic L’Atlàntida, tot i haver de portar a terme les tasques de vicari i de la greu malaltia que hi contrau). El 1874 marxa a Barcelona per recuperar-se d’aquesta malaltia; hi està vuit mesos en què freqüenta «la penya dels minyons» —en la qual coneix els futurs bisbes Torras i Bages, Estalella i Cortès—, veu els membres de l’Esbart de Vic i participa en tertúlies on observa lluites polítiques i tendències literàries. Aquell mateix any, entra com a capellà de vapor de la Companyia Transatlàntica, propietat dels marquesos de Comillas. Són gairebé dos anys i nou vegades la travessia d’Amèrica (en la línia de Cuba) un període d’equilibri necessari per recuperar la salut i enllestir L’Atlàntida, que és premiada als Jocs Florals de 1877 i aconsegueix un èxit clamorós immediat. L’obra és entesa ja a l’època com la culminació de la Renaixença. A més, aleshores s’inicia l’etapa de triomfs i prosperitat del poeta, que dura disset anys. A partir de finals del 1876 resideix al palau dels marquesos de Comillas contractat com a capellà de la família i té, per tant, ocasió de freqüentar els ambients socials més elevats i de crear amb el mecenatge dels marquesos alguns dels seus poemes més importants. Des del 1883, amb el càrrec d’almoiner, pel qual ha d’administrar la beneficència del marquès a famílies necessitades, té més maldecaps però també una gran influència. És un període en què fa nombrosos viatges (Occitània, Castella, Tolosa de Llenguadoc, Roma, Comillas, Donostia…).

A Barcelona, el poeta se centra en la divulgació dels ideals de joventut aprofitant el seu prestigi i l’ajut de Jaume Collell —membre de l’Esbart. Verdaguer publica textos a La Veu de Montserrat i en una col·lecció de llibres gràcies al seu amic. Tots dos preparen les festes del mil·lenari de Montserrat, en què es convoquen concursos i on assisteixen autoritats i escriptors. Mossèn Cinto escriu per a l’ocasió obres com ara Llegenda de Montserrat i Cançons de Montserrat, entre les quals hi ha les estrofes del Virolai. El 1879, simultàniament a l’organització del mil·lenari, Verdaguer publica Idil·lis i cants místics que són, en paraules de Carles Riba, «un llarg, insadollable enyor de la natura angèlica». Poemes, doncs, de tema religiós que contraresten la sensació creada per L’Atlàntida, considerada obra profana pels més crítics. El 1882 apareix Lo somni de Sant Joan. Llegenda del Sagrat Cor de Jesús, refós i ampliat el 1887. L’oda A Barcelona, publicada el 1883 per l’ajuntament de la ciutat en una edició de cent mil exemplars, constitueix una mitificació de l’esperit progressista i de les ànsies d’expansió de la nova burgesia industrial catalana. Amb l’objectiu d’arribar a la sensibilitat popular, Verdaguer insisteix en la poesia religiosa, arma per fer devots al catolicisme i també a la llengua catalana.

El punt culminant de l’etapa de plenitud és Canigó (1886). Aquest segon gran poema èpic serveix al poeta per vèncer les insatisfaccions i rectificar els defectes de L’Atlàntida. L’escriu prenent com a base elements de primera mà aplegats a partir de resseguir, entre el 1879 i el 1884, el Pirineu català. Allí pot veure detalladament el que seria l’escenari del poema, completat posteriorment amb llibres d’història, folklore i geografia. L’any 1886 és important, d’altra banda, per dos fets de signe contrari: per un costat, la coronació a Ripoll com a poeta de Catalunya pel bisbe de Vic —fet que mostra el cim de la glòria de Verdaguer— i, per l’altre, el viatge a Terra Santa —que significa el començament de la crisi espiritual.

Efectivament, tot i que després d’aquest any publica obres destacades deslligades del canvi espiritual —per exemple, Pàtria (1888)—, el poeta viu immers en una crisi profunda provocada pel viatge a Palestina i Egipte, del qual torna trasbalsat. Dietari d’un pelegrí a Terra Santa (1888) són les anotacions que mossèn Cinto va pren mentre fa el viatge i que expliquen el desig de purificació i el canvi d’orientació en la seva vida. Aquest canvi consisteix a dedicar-se més a les tasques eclesiàstiques que no pas a les d’escriptor, cosa que inclou una pràctica desordenada de la caritat, que l’omple de deutes i, més tard, el posa en contacte amb un grup d’exorcistes. És aleshores que entra en la vida del poeta la família Duran, formada per una dona vídua i dues filles, a les quals promet que no abandonaria. Aquesta actitud d’ajuda incondicional als desvalguts i els comportaments que se’n deriven li valen la desconfiança dels marquesos de Comillas i, finalment, la decisió de prescindir dels seus serveis com a capellà domèstic. Tampoc és entès per les autoritats eclesiàstiques, que, amb un diagnòstic de follia, l’allunyen de Barcelona. Al santuari de la Gleva, prop de Vic, va descobrint que el lloc de repòs era realment de reclusió. Després de visitar el marquès i el bisbe Morgades, és obligat a romandre a la Gleva, vigilat per un capellà que escampa rumors negatius sobre el seu comportament. El 1895, davant d’una situació d’empresonament insostenible, Verdaguer s’escapa de la Gleva i torna a Barcelona. Només la casualitat fa que Verdaguer no sigui detingut per la policia, enviada pel bisbe Morgades; això provoca que el poeta trameti un breu comunicat a la premsa en què demana justícia i ajut a la gent de Barcelona. La notícia va impactar tant que va prendre dimensions d’escàndol. Un mes després, un tribunal eclesiàstic el suspèn de poder exercir les seves funcions sacerdotals i, per tant, de poder fer missa. Verdaguer contraataca amb un seguit de cartes enviades a la premsa diària (anomenades Un sacerdot perseguit), gràcies a les quals guanya força i noves amistats. El mateix 1895, un grup d’amics li publiquen aquests articles sota el títol Mossèn Jacinto Verdaguer en defensa pròpia, considerats la millor prosa del primer periodisme català modern. El 1896 es publica el llibre Flors del Calvari. Llibre de consols, com a justificació personal amb atacs contra els seus enemics, i escrits i pamflets com ara Verdaguer reivindicat, que mostra un Verdaguer ferit i rebel decidit a demostrar la seva raó. A més, escriu La Pomerola, poema autobiogràfic. El 1897 publica a la premsa una segona sèrie d’articles encara més agressius que els de 1895. El 1898, es retracta i és rehabilitat. Passa els seus darrers anys de beneficiat de l’església de Betlem, de Barcelona.

En els darrers quatre anys de vida, Verdaguer torna a l’activitat literària. Dirigeix algunes revistes literàries de tema religiós: «Lo Pensament català», «L’Atlàntida» i «La Creu del Montseny»; prepara nous llibres i participa en actes públics. Els últims llibres publicats en vida van ser: Santa Eulària. Poemet (1899), Aires del Montseny (1901) i Flors de Maria, aquest darrer uns mesos després de la mort del poeta, el 10 de juny de 1902, a Vallvidrera. Va ser enterrat a Montjuïc enmig d’una manifestació espectacular de dol popular que va acompanyar el poeta per la Rambla de Barcelona.

La producció verdagueriana, musicada per diversos compositors (Nicolau, Morera, Millet, Falla, etc) i àmpliament imitada, editada i estudiada, ha estat traduïda a moltes llengües. De les edicions d’obres completes 1905-08, 1913-25, 1928-36, 1943, 1946, 1949 i 1964, destaca com a més acurada l’edició popular (1913-25), en trenta volums. El 1995, Eumo editorial n’emprèn una nova edició.





Notes


[1] Dolarent, del llatí doleverunt, se conserva aqueix verb ab lo substantiu, doladora, destral grossa que no dexan los serradors de la Guillería. [Torna]





