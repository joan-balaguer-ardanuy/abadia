Dues mostres del Dostoievski no torturat i obsessiu sinó del novel·lista delicat i elegíac, que juga exquisidament amb els sentiments i que, aquí sí que és el Dostoievski etern, aboca tota la seva gran pietat vers les ànimes solitàries i desventurades, que cerquen debades la companyia, l’amor i la comprensió, i tan sovint són defraudades en les seves pretensions.





Fiódor Dostoievski





Les nits blanques. La dispesera




ePUB v2.1

Raticulina 21.09.13





Títol original: Bèlie notxi (1848) i Khozaika (1847)

Fiódor Dostoievski, 1848

Traducció: Francesc Pagès, 1972

Edició digital: Raticulina (v1.0)

Segona edició: EpubCat (v2.0)

Correcció d’errates: sllm (v2.1)

ePUBCat base r1.3





LES NITS BLANQUES


(1848)





És que ell ha estat fet de tal manera, que només una cosa li plauria: Trobar-se a la voreta del teu cor!

IVAN TURGUÈNIEV





PRIMERA NIT


La nit era prodigiosa, una nit, com solament podem imaginar-nos quan som joves, estimat lector. El cel es veia curull d’estels i era tan lluminós, que davant de tal espectacle, hom involuntàriament es preguntava si era possible que sota d’aquell firmament hi poguessin viure tota mena de persones malhumorades i extravagants. Aquesta pregunta és molt pròpia de la joventut, benvolgut lector, que només es pot suscitar quan s’és jove; però, que Déu us enviï sovint a la vostra ànima el record de la jovenesa… Ja que parlo precisament de gent malhumorada i extravagant, no puc estar-me d’esmentar el neguit que vaig passar tot aquell dia. Des de bon matí em turmentà una tristesa sense parió. Em va venir tot de sobte la impressió de trobar-me sol, de sentir-me abandonat de tothom al veure que la gent s’apartava de mi. Naturalment que qualsevol persona té la facultat de preguntar-se: “I bé, quina gent era aquesta?” Perquè ja fa vuit anys que visc a Petersburg, i quasi es pot ben dir que no he pogut entaular ni una sola coneixença. Però, és que realment em calen coneixences? Prescindint d’elles, he arribat a conèixer tot Petersburg; i justament aquell dia em semblà que de cop i volta tots els habitants de la ciutat em deixaven, al veure com la gentada emprenia la marxa per a sortir de la capital. Em féu una sensació esgarrifosa trobar-me tan sol, i durant tres dies seguits, vaig vagar pels carrers dominat per una tristesa ombrívola, sense arribar a capir en absolut allò que em succeïa. Volia anar cap a l’avinguda Nevskii o envers algun jardí, o a passejar en direcció del terraplè del canal, caminant a la ventura d’un costat a l’altre; ara no em seria possible trobar a cap de les persones que durant tot l’any solia veure diàriament en el mateix lloc i a una hora determinada. Naturalment, elles no em coneixien pas; però jo les coneixia perfectament. Les distingia molt bé, per haver-me fixat en llurs fesomies, i m’alegrava quan les veia contentes i m’entristia quan em semblaven ombrívoles. Malgrat tot, puc dir que una vegada a la Fontanka per poc faig amistat amb un senyor vell que trobava tots els dies a la mateixa hora. L’home se’l veia pensatiu i amb la fesomia seriosa, remugant per sota del nas i movent el braç esquerre, portava a la mà dreta un bastó llarg, de canya nuosa amb empunyadura d’or. Ell també s’havia fixat en mi amb un interès cordial. Estic segur que en no veure’m a la mateixa hora i lloc a la Fontanka, li vindria una gran tristesa. Fins hi havia vegades que tot seguit ens vèiem, faltava poc que no ens saludéssim mútuament, sobretot tenint en compte, que tots dos manteníem l’actitud bondadosa. No fa pas gaire, després de dos dies de no veure’ns, quan ens vam trobar al tercer dia vam estar a punt de fer-nos una barretada; encara que sortosament recapacitàrem a temps, deixant caure els braços, i avançàrem el pas passant l’un davant de l’altre. També conec les cases. Quan passo per davant d’una, em fa l’efecte que tot just em veu, fa com si li vinguessin ganes d’arrencar a córrer, avançant-se cap a mi per a mirar-me per totes les finestres, com si digués: “Bon dia! Aquí em teniu! I vós, com esteu? Jo, gràcies a Déu em trobo molt bé; però pel mes de maig tindré un altre pis”.

O bé: “Bon dia, com us va? Us faig saber que demà em faran reparacions”. O finalment: “Mireu, heu de saber que es va calar foc i vaig estar a punt de cremar tota… Si sabéssiu quina por vaig passar…?” I altres coses per l’estil. És clar que entre elles hi tinc les meves afavorides; n’hi ha que em són molt amigues, una d’elles té la intenció aquest estiu de fer-se fer un tractament per un arquitecte. Haig de passar sens falta per allí cada dia perquè no li succeeixi res de mal; i que Déu la preservi de patir cap barbaritat! Però no oblidaré mai la història d’una atractiva caseta de color de rosa clar. Era una caseta de pedra molt bonica que sempre em mirava amistosament, i estava tan cofoia de la seva bellesa, que mirava amb altivesa les seves vulgars veïnes, i quan jo passava pel seu davant el cor se m’alegrava. Sobtadament, passant la setmana passada pel seu carrer al mirar a la meva amigueta, vaig sentir un crit llastimós: “M’han pintat tota de groc!” Malvats salvatges! No havien respectat res: ni columnes, ni cornises; i la meva amigueta estava groga com un canari. En aquells moments em va faltar poc de trobar-me amb el fel sobreeixit, i se’m va remoure la bilis de tal manera, que fins ara m’ha faltat el coratge de tornar a veure la meva pobra amigueta, que ha quedat pintada amb els colors del Celest Imperi.

Així comprendreu, estimat lector, de quina manera conec tot Petersburg.

Ja us he explicat que durant tres dies seguits va turmentar-me una insòlita inquietud, fins que vaig donar-me compte de la seva causa. En el carrer no m’hi trobava bé (ni en un lloc, ni en un altre; aleshores, què calia que fes?), i a casa em trobava fora de mi. Dos vespres seguits vaig preguntar-me: “Què és allò que trobo a faltar a la meva habitació? Per què m’és tan desagradable romandre en ella?” Amb gran perplexitat vaig observar que les parets verdes de la cambra estaven ennegrides pel fum, i en el sostre hi penjaven teranyines, que la Matriona havia cultivat amb molt bon èxit; vaig passar revista de tot el moblatge, inspeccionant cada cadira, pensant si fóra això la causa del meu malestar (perquè tal com una cadira no es troba avui en el mateix lloc d’ahir, és així com em trobava fora de mi), vaig mirar a la finestra, i tot fou endebades… res no disminuïa la meva aflicció! Se’m va ocórrer cridar a la Matriona i en to paternal fer-li un sermó, per les teranyines i en general per la seva deixadesa; però ella es limità a mirar-me estranyada, deixant-me plantat sense contestar cap paraula; de manera que actualment encara pengen les teranyines en els mateixos llocs. Per fi, solament fins avui matí em dono compte del veritable motiu del meu malhumor. Doncs bé; tot consisteix en què se’n vagin de vacances i a mi em deixin abandonat! El lector ja perdonarà la meva trivialitat expressiva; però no em sento capacitat per a dir-ho amb paraules més escaients… Perquè tots els que havien marxat talment de Petersburg o els que estaven a punt de fer-ho, cadascun d’ells no seria més que algun respectable senyor, d’aspecte sòlid, que hauria llogat un carruatge; i als meus ulls immediatament el transformaven en un honorable pare de família que després de realitzar la seva habitual tasca diària, ocupant algun càrrec, sense anar engavanyat aniria a la torre per a reunir-se la resta del dia amb la seva família. Perquè ara tots els transeünts m’oferien un aspecte diferent, com si volguessin dir: “Encara em quedaré una estona aquí, senyor meu; dintre de dues hores me’n vaig a fora”. Si s’obria una finestra, i uns ditets fins i blancs com sucre, donaven copets als vidres, i una gentil donzella treia el caparró cridant amb un gest a un venedor de flor ambulant; llavors m’imaginava que aquestes flors no es devien haver comprat perquè hom en gaudís l’exuberant fragància a les cambres caloroses de la capital, sinó que serien per a endur-se-les a una casa de camp on la família es trobaria reunida. A més, havia fet uns progressos tan desmesurats en la nova especialitat de saber esbrinar, que sense equivocar-me, amb un cop de vista podia determinar en quin lloc passava l’estiu una persona. Els estadants de les illes Kamenni i Aptekarski o dels diferents xalets situats per la ruta de Peterhof, es caracteritzaven per llur refinament i estudiada elegància, lluint vestits d’estiu de la darrera moda, posseïdors d’uns carruatges magnífics, en els quals venien a la capital. Els habitants de Pargolof i d’una mica més enllà, a la primera mirada se us “imposaven” per llur discreció mesurada. Els que concorrien a l’illa Krestovski es distingien per llur tranquil·litat i cara riallera. Moltes vegades em trobava amb una llarga corrua de carreters, que amb les xurriaques a la mà corrien prop de llurs carruatges, que anaven carregats amb muntanyes de tota classe de mobles; taules, cadires, sofàs turcs o que no eren turcs, i altres andròmines casolanes, i a dalt de tot, es veia sovint a una escanyolida cuinera que cuidava molt bé aquelles endergues, com si fossin la nineta dels seus ulls; o també observava les embarcacions excessivament carregades d’estris domèstics, que del Neva a la Fontanka es dirigien al riuet Negre o a les illes. Als meus ulls, semblava que tant les barcasses com els barquers es multipliquessin per desenes i centenes; em feia l’efecte que tota la població s’alcés i tots marxessin agrupats en caravanes per a traslladar-se íntegrament a les cases de camp; tenia la impressió que la ciutat de Petersburg es transformava en un desert i finalment em vaig sentir avergonyit, ofès i amb el cor endogalat; doncs no tenia cap possibilitat de poder sortir i anar a gaudir de la frescor de l’estiu. De bona gana m’hauria incorporat amb la gentada que se n’anava, o hauria marxat amb algun senyor d’aspecte respectable que havia llogat carruatge; però cap d’ells, ningú no era capaç de convidar-me, com si m’haguessin oblidat, igual que fos per a ells un estranger!

Sovint feia llargues caminades, i habitualment després oblidava els llocs que havia anat. Una vegada vaig trobar-me sobtadament aturat per un clos. En un obrir i tancar d’ulls vaig posar-me content, saltant la tanca, vaig marxar entre camps sembrats i prades verdoses, sense trobar-me cansat, percebent l’agradable sensació d’haver-me tret un pes de sobre. Tots els que passaven prop meu em miraven afectuosament, com si em volguessin saludar, semblaven contents d’alguna cosa; sense excepció, fumaven cigars. I em sentia tan joiós com no ho havia estat mai de la vida. Tot d’una em va semblar trobar-me a Itàlia… Quin encís tan fort exercia la naturalesa sobre meu, un pobre ciutadà com jo, que dintre de les muralles de la capital s’hi ofegava!

Hi ha quelcom d’inexplicable en la natura de la nostra ciutat de Petersburg quan s’inicia la primavera que de cop es manifesta tota la potència i capacitat generada pel cel, que fa renéixer, i engalana i acoloreix les flors… Això em fa recordar involuntàriament en una joveneta malaltissa i desnerida, que la contemplava de vegades amb llàstima o amb una mena de simpatia amistosa, o altres vegades ni arribava a parar esment en la seva existència; però que inesperadament, de manera incomprensible, la veia que s’havia tornat extraordinàriament formosa, i amb sorpresa i fruïció, hom es preguntava: “Quin poder serà que en aquests ulls apagats i melangiosos, hi posi ara tanta lluminositat? Què ha succeït que la sang li afluixi a les pàl·lides i flaques galtes, acolorint-les-hi A què serà degut que en aquest delicat rostre s’hi reflecteixi una expressió tan apassionada? Per què s’alça el seu pit? De què ve que les faccions de la pobra joveneta, tot d’una s’hagin omplert de força, vida i bellesa; i que el seu somrís enciser, s’animi i resplendeixi en una riallada dringadora?” Mirareu al vostre entorn, buscareu el perquè i fareu suposicions… I compadiu-vos de què tan ràpidament es marceixi la seva bellesa, que tal aspecte enganyós resplendeixi en va davant vostre… És llastimós, perquè havíeu començat a estimar-la…

No obstant això, aquella nit em fou més atractiva que el dia! Heus aquí com va ocórrer:

Vaig retornar a la capital molt tard, i ja tocaven les deu quan em trobava prop del meu allotjament. El camí meu seguia el terraplè del canal, i en aquella hora no s’hi veia cap ànima vivent. Per cert, jo visc en una part allunyada de la ciutat. Anava cantant, perquè quan em sento feliç em cal sens falta taral·lejar quelcom, com fa qualsevol persona contenta que no ha pogut contraure amistats i no compta amb bones coneixences, i que en moments d’alegria no pot compartir-la amb ningú. Però, heus aquí que aquella nit vaig trobar-me embolicat en una inesperada aventura.

En el costat que hi ha la barana del canal, estava dreta una forma de dona, amb els colzes descansant sobre de l’enreixat, i semblava que estigués mirant atentament l’aigua tèrbola del canal. Cofada d’un barretet groc molt bonic, portava una airosa mantellina negra. “Aquesta joveneta, no hi ha dubte que és bruna”, vaig pensar. Es veia que no havia sentit els meus passos, i al passar pel seu costat retenint-me l’alè i amb el cor bategant més de pressa, no féu cap moviment. “És estrany!” vaig dir-me: “Certament que estarà amb els seus pensaments”; però de sobte vaig quedar palplantat. Havia sentit un sanglot ofegat. Sí! No m’havia equivocat: la joveneta plorava, i moments després es va repetir el sanglot. Déu meu! El cor em va doldre. Encara que em domini la timidesa davant del sexe femení, en aquells moments la vaig deixar de banda! Vaig recular, donant una passa envers ella, i sens falta hauria pronunciat: “Senyoreta!” Si no m’hagués recordat que aquesta exclamació ja es troba milers de vegades a les novel·les russes que tracten de la bona societat. Solament fou això que em retingué. Mentre buscava les paraules adients, la noia va reaccionar, mirant al seu voltant; al veure’m va moure’s de lloc, i abaixant els ulls va passar de pressa pel meu costat, seguint per la banda de l’enreixat. Llavors la vaig seguir; ella se’n va donar compte abandonant la banda del canal, i travessà el carrer prosseguint el seu camí per la vorera. No vaig gosar de creuar el carrer. El cor em bategava tan fort com el d’un ocellet atrapat. Aleshores una casualitat va venir en ajut meu.

En el costat de la vorera, no molt lluny de la desconeguda, de sobte va aparèixer un senyor vestit de frac, de certa edat, caminant amb pas insegur. Anava fent tentines, i per no caure, s’aguantava per les parets. Però la joveneta va accelerar el pas tant com va poder, afanyosa i anguniada, com solen anar totes les noies quan algú de nit s’ofereix per a conduir-les a casa; i el senyor que tentinejava sens dubte no l’hauria aconseguida, si per la meva sort no hagués tingut ell la idea de guanyar temps amb un recurs molt senzill. Tot de cop, sense dir ni una paraula, l’home es va posar a galopar amb tota l’empenta que li permetien els anys, corrent darrere de la desconeguda. Ella anava com el vent; però el senyor de les tentines anà acostant-se-li fins que l’atrapà, la joveneta va xisclar, i… vaig beneir el destí pel sòlid bastó nuós que aquesta vegada per casualitat portava fermament agafat a la mà dreta. En un tres i no res, em vaig abalançar al costat de la vorera; en un instant me les vaig entendre amb el cavaller no invitat, i tal com estava l’assumpte, vaig prendre en consideració la raó irrefutable del meu bastó; callant, ens va deixar en pau, i solament quan ja es trobava molt lluny, es posà a escridassar amb paraules molt enèrgiques. Però nosaltres amb prou feines l’escoltàvem.

—Doneu-me el braç, si us plau —vaig dir a la meva desconeguda—; ja no gosarà molestar-vos més.

Sense dir-me res, la noia va oferir-me el braç; estava anguniosa de l’excitació i encara tremolava de l’espant. Oh, senyor desconegut! Com el beneïa en aquells moments! Vaig donar una mirada fugissera a la joveneta: era molt bonica i bruneta tal com havia suposat; a les pestanyes encara li brillaven llagrimetes de l’esglai que havia sofert o de l’anterior disgust en el terraplè del canal; jo, no ho sabia pas. Però en els seus llavis ja hi relluïa un somrís. Ella també em mirava d’amagat, s’enrojolava i baixava la vista.

—Ara digueu, per què no volíeu saber res de mi? Si hagués estat al vostre costat, no hauria succeït res…

—Però, si no us conec; em pensava que vós també…

—És que potser em coneixeu ara?

—No molt. Dieu-me per exemple, per què tremoleu?

—Oh! Ho heu encertat de seguida! —vaig contestar, extasiat de veure que la joveneta fos tan intel·ligent: això no va mai junt amb la bellesa—. Sí, ho heu endevinat al primer cop de vista amb qui us les havíeu. Exactament, sóc tímid amb les dones, no ho nego pas, he sofert la mateixa excitació que vós heu passat fa uns moments, quan aquell senyor us ha donat tal esverament. Ara, en certa manera, encara tremolo. Em sembla un somni; però ni en somnis hauria cregut que alguna vegada pogués arribar a parlar amb una dona.

—Com? De debò?

—Sí, si el braç em tremola, és degut a no haver tingut ocasió de tocar un bracet tan agradable com el vostre. No tinc costum de tractar amb dones; és a dir, que no m’hi he relacionat mai, ja que estic sol. Fins i tot no arribo a saber què dir-los-hi. Vós mateixa veureu… no us hauré estat dient fins ara només que beneiteries? Digueu-m’ho de veritat, us adverteixo que no sóc susceptible…

—No, no, res d’això; tot al contrari. I si m’exigiu que sigui franca, us diré que a les dones ens agrada la timidesa, i puc afegir-hi que no m’espanta que m’acompanyeu fins a casa meva.

—Ja estic veient —vaig exclamar, quasi sense respir degut al meu embadaliment—, que em fareu perdre la timidesa i finalment obtindré totes les meves possibilitats!

—Possibilitats? Quina mena de possibilitats? Vet aquí que això ja no se’m posa bé.

—Perdoneu, se m’ha escapat de la boca; però, com podríeu voler que en tals moments no desitgés…

—D’agradar-me; veritat?

—És clar que sí; per l’amor de Déu; sigueu bondadosa. Jutgeu per vós mateixa quina mena de persona sóc! Doncs com podria tot d’una parlar bé, hàbilment i a propòsit? Per a vós serà millor si us ho dic tot francament i amb el cor a la mà… No puc callar-vos allò que el cor em diu. És ben bé així… Ja ho podeu ben creure; no hi ha ni una dona en la meva vida, cap ni una! Cap coneguda! I cada dia m’imagino que finalment en trobaré alguna en qualque lloc. Ah! Si sabéssiu quantes vegades m’he enamorat d’aquesta manera!

—Però com, i amb qui?

—En cap dona, només en un ideal dels que veig en somnis. Quan somnio, m’imagino novel·les senceres. Oh! No em coneixeu pas! Veritablement, sense conèixer cap dona no m’hi he trobat mai, n’he tractat dues o tres; però, i quines dones! Eren unes dispeseres, que… Però us vindrien ganes de riure si us contés que moltes vegades he pensat parlar pel carrer sense compliments amb alguna dama aristocràtica, sempre que la trobés sola; i naturalment, parlar-li amb modèstia respecte i apassionament. Li hauria volgut explicar la meva trista solitud, sense que s’espantés de mi, dient-li que jo no tenia possibilitats d’arribar a conèixer cap dona, fent-li comprendre que justament el deure femení no era de refusar els precs d’un home tan dissortat com jo. Li hauria exigit que em digués dues paraules fraternals, que no rebutgés el meu primer pas, confiant en les meves paraules, escoltant tot allò que li confiés, encara que se’n rigués de mi, desitjant que em concedís alguna esperança, pronunciant dues paraules, solament dues paraules; aleshores seria igual que no ens trobéssim més! Però, us en rieu…

—No us enfadeu. Únicament reia, perquè vós mateix sou el vostre propi enemic. I si voleu intentar una prova, potser seria millor que us decidíssiu fer-la en el carrer mateix, i llavors podríeu experimentar-ho més bé… Cap dona bondadosa —també podria donar-se el cas que fos molt enze o que en aquell moment estigués enutjada per algun motiu—, no seria capaç de rebutjar-vos sense dir aquestes dues paraules que vós tan tímidament imploreu… Però què estic dient ara! Sens dubte us prendria per un tocat de l’ala. Us parlava jutjant pels meus sentiments. Sé molt poc de com es comporta el món.

—Oh, moltes gràcies —vaig exclamar—; no sabeu pas l’alegria que m’heu donat amb les vostres paraules!

—Bé, bé! Però digueu-me, com sabeu que jo sigui una noia, que… bé, que em considereu digna… de la vostra atenció i amistat… en una paraula, que jo no sigui com una de les dispeseres que heu esmentat? Per què us heu decidit a emprendre’m?

—Per què? Per què? Estàveu sola i aquell senyor es comportava amb massa atreviment, era de nit; comprengueu bé, que era el meu deure…

—No, no; vull dir abans, allà en aquella banda del canal. No volíeu ja aleshores posar-vos al meu costat?

—Allà en aquella banda del canal? Realment, no sé què contestar-vos; em temo… Sabeu, avui estic tan content que anava caminant i cantant; no havia gaudit mai de moments tan joiosos! Vós… m’ha semblat que ploràveu, i jo… no podia romandre parat i limitar-me a escoltar-ho… m’oprimia el cor… Déu meu!, no podia acostar-me, veient el vostre desconsol? No era pecat que no sentís compassió com un germà? Dispenseu-me que hagi dit compassió… Bé, en poques paraules, podia molestar-vos que involuntàriament tingués la intenció d’acostar-me?

—Prou, no parleu més, ja n’hi ha suficient… —digué la joveneta, abaixant els ulls i prenent-me el braç.

Em vaig sentir culpable per haver parlat així; però estava content de no haver-me errat pel comportament d’ella… però ja estàvem a casa seva, només calia tombar a la cantonada; vaig donar dues passes…

—Passi-ho bé; moltes gràcies… —va pronunciar la noia com a comiat.

—Serà possible, que no ens tornem a veure mai més? És que hem de donar per acabada la nostra coneixença?

—Vegeu —va replicar la joveneta—; primer solament desitjàveu dues paraules, i ara… Després de tot no us dic res definitiu… Potser ens trobarem una altra vegada…

—Demà estaré aquí —vaig dir—. Perdoneu si em mostro exigent…

—Sí, sou molt impacient… ja gairebé exigiu…

—Escolteu, escolteu-me! —vaig interrompre-la—. Perdoneu, perdoneu-me que us digui de nou quelcom… Sóc un somniador, que realment coneix molt poc la vida, que uns instants com els d’ara, són tan excepcionals per a mi, que necessàriament em caldrà evocar-los contínuament en els meus somnis. Passaré somiant-vos tota la nit, tota la setmana, tot l’any. Passi allò que passi, demà em trobareu aquí, en aquest mateix lloc i hora, i seré feliç recordant la nostra coneixença d’avui vespre. Aquest lloc ja me l’estimo. Tinc dos o tres llocs semblants a Petersburg. A vegades per la influència d’algun record, m’he posat a plorar com vós. Qui ho sap: potser faci deu minuts que també us hagin vingut les llàgrimes als ulls recordant algun fet del passat. Però perdoneu-me, ja he tornat a parlar del mateix; és possible que alguna vegada hàgiu estat feliç, vós, aquí…

—Ara bé —va dir de cop la joveneta—, demà també estaré aquí a les deu del vespre. Ja veig que no puc prohibir-vos-ho… El cas és, que haig de trobar-me aquí, ara no aneu a creure que us dono una cita; us haig d’aclarir que tinc un motiu personal. Ara bé… cal que us digui que realment si veniu, la vostra presència no em perjudica; primerament perquè podria succeir quelcom desagradable com avui en el canal; però no és això sol… resumint: desitjaria veure-us senzillament per a dir-vos dues paraules. No pensareu pas mal de mi? No cregueu que us doni una cita amb tanta lleugeresa. No us la concediria si… més val que guardi el secret! Solament poso per endavant una condició…

—Una condició! Parleu, digueu, digueu-m’ho tot de seguida; estic d’acord amb tot, ja em trobo preparat —vaig exclamar extasiat—, responc de mi… seré obedient i respectuós… ja em coneixeu…

—Precisament per això, perquè us conec us prego que demà vingueu —replicà rient la noia—, us conec molt a fons. Però mireu, veniu amb una condició (solament desitjo que sigueu amable i accediu al meu prec!, vegeu doncs, que us parlo amb franquesa); no em vingueu amb amoretes… Això no és possible, us n’heu de convèncer. Estic disposada a ser la vostra amiga, i aquí va la mà… Però festejar-me, això sí que no.

—Us ho juro —vaig exclamar, agafant-li la mà…

—Bé, no cal que jureu, ja us conec bé; sé que sou inflamable com la pólvora. No em blasmeu pas si us parlo d’aquesta forma. Si ho sabéssiu… No he tingut mai ningú a qui pogués demanar consell. Naturalment que un conseller no s’ha de buscar pel carrer; però el cas vostre és una excepció. Us conec tan bé, com si fes vint anys que tinguéssim amistat. Veritat que vós no em traireu?

—Dormiu ben fort; bona nit! I recordeu que us he posat molta confiança. Però allò que m’heu dit abans, era tan bonic: una no es pot donar compte dels sentiments que ens dominen, encara que només sigui una compassió fraternal. Ho heu dit tot tan bé, que se m’ha acudit la idea de posar-vos tota la meva confiança…

—Confiança; però en què? Digueu…

—Fins demà. Mentrestant guardo el secret. És millor per a vós; un cop conegut l’assumpte, us semblarà un cas de novel·la. Potser que us ho conti demà, o potser no… Abans encara us haig de dir més coses; els dos ens hem de conèixer millor…

—Oh! Demà també us contaré tota la meva vida! Però què és això? Alguna cosa meravellosa ens està passant… On sóc, Déu meu? Digueu-me, serà possible que no estigueu disgustada amb mi, que no us hàgiu enfadat com ho hauria fet una altra noia; que no m’hàgiu rebutjat des del principi? Han estat solament dos minuts que m’han fet feliç per sempre. Sí! Immensament feliç: qui ho sap, potser m’heu fet reconciliar amb mi mateix fent desaparèixer tots els meus dubtes… Potser passi jo tals moments… Bé, demà us ho explicaré tot, ho sabreu tot, tot…

—Bé, convingut; i sereu vós el qui parlarà primer…

—D’acord.

—Fins a demà!…

—Fins a demà, doncs!

Aleshores ens separàrem. Vaig passar quasi tota la nit caminant. No em podia decidir de tornar a casa meva. Era tan feliç… fins a demà!





SEGONA NIT


—Ara vegeu, mentrestant heu aguantat tot aquest temps —va dir ella rient, i em va estrènyer les dues mans.

—Ja fa dues hores que em trobo aquí; no puc arribar a comprendre com m’ha passat tot aquest sant dia!

—Ja m’ho afiguro, ho sé molt bé… Però anem al gra; sabeu per què he vingut? No pas per xerrar beneiteries com ahir. Escolteu-me bé: caldrà que els dos ens comportem més raonablement des d’ara endavant. Ahir vaig meditar llargament sobre això.

—En quin sentit comportar-nos més raonablement? Per la meva part ja hi estic disposat; però veritablement, tota la vida no he estat mai tan raonable com ara.

—De debò? Primerament, us haig de demanar que no m’estrenyeu tan fort la mà; i segonament, us participo que avui he pensat molta estona en vós.

—Sí! I a quin resultat heu arribat?

—A quin resultat he arribat? El resultat és, que nosaltres hem de començar altra vegada de bell nou, doncs al final de la meva meditació, em deia jo, que encara no us conec ben bé i ahir vespre em vàreu tractar com un infant, com una noieta. I és evident que fou degut al meu bon cor; vet aquí que ara m’estic alabant, així és com acaba sempre quan una s’examina a si mateixa. Doncs he decidit contraure coneixença amb vós. Com que em seria violent fer preguntes sobre la vostra vida, m’ho heu de contar amb tots els ets i uts, els detallets més insignificants i tot. Ara em direu quina mena d’home sou. De pressa! Comenceu a explicar la vostra història.

—La meva història! —vaig exclamar espantat—. La història meva! Però qui us ha dit que tingui història? La meva vida no té història…

—Doncs com heu viscut, si no teniu història? —va interrompre ella rient.

—Senzillament, sense història! He viscut per a mi mateix, com s’acostuma a dir; o sigui, sol en absolut —sol, enterament sol—; compreneu allò que vol dir sol?

—Què voleu significar amb sol? És que no heu vist mai a ningú?

—Tant com això no, he vist a molta gent; però malgrat tot, visc solitari.

—Però, digueu-me; no parleu mai amb ningú?

—Categòricament: no, amb ningú.

—Us prego que m’expliqueu quina mena de persona sou! Espereu una mica; segurament que teniu àvia, igual que jo. És orba, i m’obliga a passar la vida sense poder anar enlloc; he arribat a l’extrem que quasi no em recordo de parlar. Dos anys enrere, amb motiu d’haver comès una entremaliadura banal, comprenent que no podia retenir-me, em va manar que subjectés amb un fermall el meu vestit amb el seu —així és que seiem les dues de costat tot el sant dia; ella fa mitja malgrat la seva ceguesa, i jo sec prop d’ella cosint o llegint-li en veu alta algun llibre—, un costum ben estrany que ja fa dos anys que dura…

—Déu meu, i quina desgràcia! Però, no tinc cap mena d’àvia, jo.

—Si no en teniu cap; com és que podeu romandre assegut a casa?

—Escolteu; desitgeu saber com sóc?

—És clar que sí!

—En tota l’extensió de la paraula?

—En tota l’extensió de la paraula.

—Doncs aquí va; sóc un tipus.

—Tipus, tipus! Quina classe de tipus? —va exclamar la joveneta, venint-li un accés de riallades, com si s’hagués passat tota una anyada sense poder riure—. Ja esteu ben bé de bon humor! Mireu: aquí hi ha un banc; seiem-hi! Per aquest lloc no passa ningú, no ens poden escoltar, i… ja podeu començar la vostra història! Perquè no estic convençuda que no tingueu una història; en teniu una, i talment me l’oculteu. A més, primer cal que m’expliqueu; què és un tipus?

—Tipus? Un tipus és un original, o també una persona grotesca —vaig contestar, posant-me a riure, contagiat per les riallades infantils d’ella—. O sigui, una certa mena de caràcter. Escolteu: no sabeu què és un somniador?

—Somniador! Permeteu-me, com no he de saber-ho? Jo mateixa en sóc una! A vegades em trobo asseguda al costat de l’àvia, hi ha tantes coses per a pensar, que no hi caben en el meu cap. Heus aquí que em poso a fantasiejar i quedo absorta amb els meus pensaments; senzillament, que m’he casat amb un príncep xinès… I en altres ocasions els somnis són tan bonics, que Déu ho sap; però no són més que somnis! Sobretot quan hi ha quelcom que ens ha succeït i ens dóna motiu per a pensar —va afegir la joveneta, que mentrestant s’havia posat molt seriosa.

—Perfectament! Sí, ja us heu casat una vegada, entrant a la dinastia imperial xinesa; això ho comprenc molt bé. Ara, escolteu… Però, permeteu-me abans: encara no sé el vostre nom; com us dieu?

—Per fi! Vet aquí que aviat us haig de fer memòria!

—Ai, Déu meu! No hi havia pensat, em sento tan feliç ara…

—Em dic Nastenka.

—Nastenka! I res més?

—I res més. Serà possible que us sembli poc? Que en sou d’insaciable!

—Que em sembla poc? Al contrari, em sembla molt, moltíssim, Nastenka; que la bona i estimada joveneta, s’hagi convertit per a mi d’ara en una Nastenka!

—Ja està bé! D’acord!

—Bé, Nastenka. Ara escolteu quina classe d’història més còmica és aquesta.

Vaig seure al seu costat, adoptant un posat de seriosa pedanteria, i vaig posar-me a relatar com si ho llegís d’un escrit:

—Per si no ho sabéssiu, Nastenka, a Petersburg hi ha bastants racons singulars. En aquests llocs fa l’efecte que el sol no hi penetra com habitualment il·lumina a tots els habitants de la capital; s’hi fica d’altra manera, com si fos expressament dedicat als racons esmentats, i els il·lumina amb una claror nova. En aquests llocs, estimada Nastenka, es porta una vida totalment diferent, distinta de la que estem acostumats, com si es tractés d’un llunyà, remotíssim i desconegut regne d’un altre món, fora de la nostra època tan seriosa i greu. I ara vegeu que aquesta vida és una barreja de pura fantasia, de xardorós idealisme, i alhora (ai, Nastenka!) d’un freqüent i tèrbol prosaisme, i per què no dir-ho: fins arriba a ser una increïble vulgaritat.

—Uix! Déu meu! I quins preàmbuls! Encara n’hauré d’escoltar més?

—Aneu escoltant, Nastenka (em sembla que no em cansaré mai de pronunciar Nastenka), aneu escoltant; en aquest lloc hi viu una gent estranya: els somniadors. El somniador —si és que cal donar-li una definició precisa— no és un home, sinó que en certa manera, és una persona de gènere neutre. Regularment, s’instal·la en un cau inaccessible, allí s’amaga de la llum diürna, i a vegades es queda reclòs a si mateix, llavors creix igualment que el cargol en la seva closca; o almenys en aquest respecte, té una gran semblança amb el curiós animalet que té el nom de tortuga, i es pot ben dir que és animal i casa alhora. Com us podeu ben preguntar, per què té aquesta persona tanta afició a les quatre parets on viu, pintades infal·liblement de color verd i ennegrides pel fum de l’estufa i el tabac, i que ofereixen un aspecte tan deplorable? Per què aquest home grotesc acull algun dels seus pocs amics quan va a visitar-lo (però que finalment, després de portar el conegut al seu cau, el deixa completament de banda com si no hi fos)? Per què aquest home grotesc se’l troba tan destarotat, amb el rostre trasbalsat com si es tractés d’un malfactor que dintre d’aquelles quatre parets es dediqués a fabricar moneda falsa, o hagués escrit poesies per a enviar-les a un setmanari, remetent-les dintre d’una carta anònima detallant que el veritable poeta ja s’havia mort, i un amic seu considerava com a deure sagrat que els versos del difunt es publiquessin? Dieu-me, Nastenka; per què no van d’acord els dos interlocutors en llur conversa? Per què no riu ni surt de la seva boca cap paraula animada quan el desconcertat amic ha entrat inesperadament en el seu cau, al qual en altres ocasions l’havia rebut amb gran amistat, rient i discutint amb broma, parlant de la bellesa del camp o d’altres temes divertits? Per què l’amic, que probablement és la primera visita que li fa —ja no compareix per segona vegada, i no es deixarà veure més— es troba confós i malgrat el seu talent (si és que realment en té) no diu res al veure una expressió abatuda a la cara de l’estadant del cau, el qual per la seva part després d’intentar amb enormes esforços conservar una mica de la serenitat que visiblement ha perdut, malda vanament per sostenir l’animació, l’interès i el degut to cortès en el curs de la conversa, parlant de la bellesa del camp i d’altres coses, per a poder fer almenys una bona impressió al pobre resignat que ha anat de visita per equivocació? Per què finalment l’amic que s’ha invitat, agafa de cop el barret i d’una revolada se’n va ràpidament quan de sobte s’ha recordat d’un assumpte imprescindible, que realment no ha existit mai, i desembarassat, dóna la mà tan bé com pot a l’amfitrió, el qual l’encaixa calorosament per a demostrar d’aquesta manera el penediment i la reparació pel seu aclaparament? Per què l’amic tantost es troba fora de l’allotjament es trenca de riure i fa el ferm propòsit de no tornar mai més a veure aquest extravagant, encara que sigui essencialment una excel·lent persona? I al mateix temps; per què aquest amic no pot refusar a la seva fantasia certes petites exigències: de donar almenys una semblança, encara que sigui llunyana, entre la fesomia que ha vist durant la seva visita i l’aspecte d’un gatet que la mainada agafant-lo descuidat, pèrfidament el manté en captiveri, martiritzant-lo i esverant-lo tirant-li cendres, i que finalment, amagant-se ajupit sota d’una cadira es passa una hora a les fosques, estarrufant-se i fregant-se la pell, i amb les dues potetes netejant-se el morret malmès, per a després d’aquella enemistat de la naturalesa i la vida, contemplar desconfiat l’almoina de les deixalles del dinar senyorial que li ha guardat la compassiva majordona?

—Escolteu —va interrompre Nastenka, que tota l’estona m’havia escoltat sorpresa, amb la boqueta oberta i els ulls oberts com unes taronges—, escolteu: no sé en absolut per què m’heu explicat tot això i allò que particularment us heu proposat amb uns temes tan ridículs; però sé amb certesa, que d’una forma o altra necessàriament té relació amb vós mateix.

—Sense cap dubte —vaig contestar, posant la cara més formal del món.

—Bé, si és sense cap dubte, llavors prosseguiu —exclamà Nastenka—; perquè m’agradarà molt saber com acaba tot això.

—Voleu saber, Nastenka, com el nostre heroi en el seu cau, o millor dit, jo; perquè l’heroi de tota aquesta història… sóc jo, amb la meva pròpia i modesta persona. Voleu saber per què la inesperada visita d’un amic em feia passar tan inquiet i abatut tot el dia? Voleu saber per què m’aixecava tan enrojolat quan s’obria la porta de la meva habitació, per què no podia acollir-lo i m’avergonyia sota la penosa actitud de la meva manca d’hospitalitat?

—Sí, sí! —contestà Nastenka—, precisament d’això es tracta. Escolteu: ho relateu amb molta bellesa; però no podríeu contar-ho quelcom menys bonic? Doncs ho esteu explicant com si ho llegíssiu d’un llibre.

—Nastenka! —vaig replicar, donant-me importància i adoptant un to seriós, malgrat que amb prou feines podia aguantar-me el riure—. Estimada Nastenka, ja sé que ho descric amb molta bellesa; però disculpeu-me, no sé expressar-ho d’altra manera. Ara, estimada Nastenka, ara faig com aquell follet del rei Salomó, que va passar més de mil anys tancat en una gerra segellada amb set precintes, arribant a trencar tots els set segells. Ara, estimada Nastenka, quan nosaltres després d’una llarga separació de nou ens trobem reunits; perquè ja fa molt temps que us conec, Nastenka; perquè ja fa temps que us he buscat per tot el món, i la prova d’això, demostra que el destí ens tenia designats per a trobar-nos precisament en aquest lloc —ara s’han obert en el meu cap mil vàlvules d’escapament, i dec donar-les-hi lliure curs amb una tempesta de paraules, si no vull ofegar-me—. I us demano per favor que no m’interrompeu, Nastenka, que m’escolteu amb resignació i carregada de paciència; si no em quedaré callat.

—No, no i no! De cap manera! Parleu! Que no diré ni una paraula més.

—Prossegueixo: En el curs del dia, Nastenka, amiga meva; hi ha una hora que estimo extraordinàriament. És quan s’ha acabat l’activitat de quasi tots els comerços, oficines i tallers, i la gent apressada se’n va a casa seva a sopar i a gaudir d’una mica de descans; que pel camí van pensant en altres coses més plaents de les habituals, de com passaran la vetlla i la nit, i de tot el temps lliure que puguin obtenir. I en aquesta hora el nostre heroi —perquè m’heu de permetre, Nastenka, que us conti en tercera persona, doncs si us ho volgués narrar com si fos jo mateix, em faria molta vergonya— així doncs, el nostre heroi, que tampoc no està inactiu, camina en aquesta hora del dia com la resta dels transeünts. Però porta escrit en el seu rostre pàl·lid i aparentment defallit, un singular aspecte de felicitat. Es mira content la vermellor de la posta de sol quan es va apagant lentament en el cel fred de Petersburg. Quan dic que mira la posta de sol, menteixo; ja que no mira, sinó que solament medita, sense donar-se compte que hi té la vista allí, com si cansat o indiferent estigués ocupat en un altre objecte interessant i només en un moment breu hagués posat l’atenció girant-se al seu voltant. Se sent alegre perquè fins demà ja està llest de la seva “ocupació” i content com un alumne quan abandona el banc escolar i surt de classe, i li plau de fer entremaliadures. Si us el mireu de reüll, Nastenka, notareu tot seguit que aquesta sensació d’alegria produeix un efecte favorable en els seus nervis febles i en la seva irritada i malaltissa imaginació. Heus aquí que es troba absort amb pensaments fantasiosos… Us creieu que pensa en el sopar? O en allò que farà avui vespre? On dirigirà la vista ara? Serà en aquest senyor d’aspecte confortable que de manera tan pintoresca acaba de saludar la dama que en un magnífic carruatge arrossegat per fogosos cavalls passa prop d’ell? No, Nastenka, què li signifiquen aquestes menudències! Ara ja és prou ric amb la seva vida personal; sobtadament, sobtadament, s’ha convertit en persona rica i els raigs d’un sol que s’acomiada no li han resplendit en va sobre dels ulls, sinó que amb llur escalfor han fet sorgir subtilment del seu cor una munió de sentiments. Ara amb prou feines observa el camí que segueix, on abans la més insignificant petitesa era capaç d’atreure-li l’atenció. Ja “la divina fantasia” (si és que heu llegit Jukovski, estimada Nastenka) de manera capriciosa ens ho posa de relleu en el seu teixit d’or, on a través d’ell se’ns mostren unes imatges extraordinàries de vida fantàstica… i, qui ho sap, potser aquestes imatges s’han transferit de faisó miraculosa a l’excel·lent vorera de granit, mentre se’n torna caminant a casa seva, traslladant-lo imaginàriament fins al setè cel cristal·lí. Intenteu ara aturar-lo i preguntar-li de sobte: on es troba en aquell moment i en quin carrer està circulant… Segurament que no es recordarà per on està caminant ni sabrà on es troba en aquell instant, i s’enrojolarà amb enuig, i en tot cas salvarà la situació sortint del pas amb alguna mentideta innocent. Vet aquí per què esgarrifat, a penes ha aixecat la veu quan mirant al seu voltant ha vist una senyora vella molt respectable, que amb cortesia l’ha aturat al mig de la vorera, demanant-li que la hi indiqués el camí per haver-se equivocat de direcció. Enfadat, arruga el front i camina allunyant-se, escassament remarcant que un vianant es posa a riure per l’aspecte que té i es tomba per a contemplar-lo, i que una noieta s’aparta temorega del camí que ell segueix i excitada se’l mira de lluny posant-se a riure sorollosament quan veu el seu ample somrís de somniador i les rares gesticulacions que fa. Però tot aquest afany que pren el vol en la seva fantasia: la senyora vella i el vianant curiós, la noieta riallera i els barquers que allà a la Fontanka ja fosquegen en llurs embarcacions (suposant que el nostre heroi en aquell moment es passegi per allí), s’esdevé que de manera entremaliada, de tot se’n formi un teixit, i aquest teixit nou s’ajunti íntimament amb el teixit original, formant-se cèl·lules molt fines; que serà consumit durant el sopar, que ja fa estona s’ha acabat d’engolir distretament, i que al recobrar el coneixement, mentre la melangiosa i trista Matriona es cuida del servei i ja ha desparat la taula i li ofereix la pipa! Llavors es recorda sorprès que ja està llest de menjar, sense poder precisar com ha succeït. L’habitació s’ha anat enfosquint, sent tristesa i buidor a la seva ànima; de sobte un devessall de pensaments fantasiosos se li han abocat al cap sense fer remor ni deixar rastre, i s’han esvaït com les imatges d’un somni, i ara no recorda res d’allò que ha somniat. Però poc a poc li va creixent en el pit una sensació imprecisa que el desconsola i la inquietud el domina; una mena de nou desig el sedueix i pessigolleja, irritant la seva fantasia i reunint sense advertir-ho un eixam de noves visions. A la petita habitació hi domina el silenci; la solitud i el dia que fa afalaguen la seva fantasia, calladament l’escalfen, i calladament es posen a bullir, com l’aigua a la cafetera de la vella Matriona, que es troba allí prop fent-li assossegadament el cafè a la cuina. Heus aquí que suaument s’obren pas unes flamarades a la seva fantasia, també li cau dels dits el llibre que sense cap finalitat havia agafat per atzar, que el meu somniador abans de relliscar-li de les mans n’havia llegit tres pàgines. Se li ha desvetllat altre cop la fantasia i l’ha excitat, i tot d’una un nou món, una nova vida meravellosa hi resplendeix en el seu interior abrillantant les seves perspectives. Un nou somni… una nova felicitat! Una nova dosi d’un dolç i refinat verí! Oh, què sap ell de la nostra vida real! Segons el seu punt de vista, nosaltres dos, Nastenka, estem descontents de viure un destí insensible, sense una finalitat definida, i que tant ens devora la nostra existència! I de fet, és veritat. Vegeu al primer cop de vista, com tot se’ns presenta tan fred, ombrívol i enfadós… “Pobres”, pensa el meu somniador. I no és cap meravella que pensi així! Mireu solament aquestes visions encantadores, que tan seductores, capricioses i àmpliament il·limitades són als seus ulls; com una pintura animada on en el primer pla, la primera fisonomia que veu, sens dubte és ell mateix; el nostre somniador, la seva estimada persona. Mireu aquest múltiple aventurer, aquesta inacabable multitud de somnis enfervorits. Potser preguntareu, en què somnia? Per què aquesta pregunta? Sí, somnia en tot… en el destí d’un poeta, que al principi no és reconegut, i després se’l corona de llorer; en la coneixença amb Hoffmann; en la nit de Sant Bartomeu, en Diana Vernon, en el personatge d’un heroi a la presa de Kazan per Ivan Vasilievitx, en la diva Clara Movbrai, en la ballarina Ievfiia Dens, en Huss abans del Concili, en la resurrecció dels morts de “Robert el Diable” (us recordeu de la melodia? Fa olor de cementiri!), en Minna i Brend, en la batalla de Berezina, en la lectura d’una poesia de la comtessa W. D…, en Danton, en Cleopatra e i suoi amanti, en una caseta a la barriada de Kolonna, en el racó on viu, i després, en una estimada personeta que en una nit d’hivern m’escolti amb la mirada esbalaïda i la boqueta oberta, talment com m’escolteu en aquest moment, àngel meu… No, Nastenka; què hi deu trobar ell en aquesta vida voluptuosa i delectable que fa, i què se li’n dóna que a nosaltres ens satisfaci tant? Ell es creu que la vida nostra és una pobra i llastimosa existència, i no es fa el càrrec que potser li arribarà algun dia l’hora trista d’haver de refer la seva vida de tots els anys de fantasia, i no precisament canviant-la en alegria o benaurança, llavors no tindrà esma d’escollir el penediment amb una irrevocable aflicció. Però per ara, encara no ha arribat aquest moment, i no li plau que arribi mai, ja que per sobre de tots els desitjos, ell és pròpiament el creador de la seva vida, que a cada hora se l’afaiçona amb nous acompliments. I en efecte, amb quina lleugeresa i naturalitat deixa que es vagi formant aquest prodigiós món de fantasia! Com si realment tot això no fos més que pura visió! És clar que en certs moments es creu que tota aquesta vida no és una excitació dels sentits, ni un reflex de la realitat, ni un engany de la fantasia; sinó quelcom veritable que existeix de debò! De què li ve que per algun encanteri o per qualque influència desconeguda, el pols li vagi més de pressa, se li acalorin i empal·lideixin les galtes humides, i que aleshores aquestes irresistibles i agradables sensacions li omplin tota l’existència? Per què es passa les nits sense dormir, amb una inesgotable alegria i benaurança que dura un moment? I els raigs de claror rosenca de la matinada brillen per la finestra i el nou dia il·lumina la trista habitació amb la incerta i fantàstica llum que tenim a Petersburg; el nostre somniador, cansat i mortificat, s’estira de nou en el llit i endormiscat fantasieja amb embadaliment, atordint-se i percebent en el cor una dolça i anguniosa dolença. Sí, Nastenka; hom s’enganya i es creu involuntàriament que una veritable passió commou la seva ànima; hom creu sense voler que en els seus somnis que no tenen carn ni sang, s’hi ha infiltrat quelcom de vida palpable! I en efecte és un engany… Suposem, per exemple, que en el pit del somniador s’hi recull tota la inesgotable alegria i totes les angunioses penes de l’amor… Solament cal que li doneu una mirada, i quedareu convençuda d’aquest amor! Si ho feu així, benvolguda Nastenka, arribareu a creure que ell no hi troba res verídic en la seva encantadora fantasia que estima tant? És que ell al veure en realitat les seductores visions, solament ha somniat aquesta passió? Serà talment possible que aquestes visions hagin anat de bracet amb ell molts anys de la seva vida, ambdós solitaris, rebutjant tot el món, unint-se per a formar-ne un altre amb millor vida? Serà possible que hagi estat un somni aquella hora trista, quan arribà el moment de la separació, sanglotant i amb el pit ple d’aflicció, no sentint la tempesta enfurida sota del cel enfosquit, ni escoltant la ventada que els feia caure les llàgrimes dels ulls? Serà possible que tot això no sigui més que un somni, una fantasia… com també el jardí tan deixat i salvatge, amb els caminets plens d’herbotes, isolat i llòbrec, on ells tan sovint hi caminaven de bracet, confiant amb tristesa, estimant, estimant-se l’un a l’altre durant molt temps, “tant temps, i tendrament!” —segons la vella cançó—. I aquella casa tan estranya dels besavis, on ella tant de temps solitària i trista visqué amb el vell i llòbrec marit, que sempre callat, anguniejava als dos que s’estimaven tímidament com infantons, amagant-se temorencs l’amor que es tenien l’un a l’altre? Com s’afligiren, i que n’era d’innocent i pur llur amor, i amb quina dolenteria (ja ho comprendreu bé, Nastenka) els ha tractat el món! I, Déu meu, serà veritat que ella l’hagi trobat després, lluny dels límits de la pàtria, sota d’un cel estranger, meridional i ardent, en la meravellosa ciutat eterna? I allí en una vall resplendent, amb música sorollosa, en un palazzo (ha de ser sens falta, en un palazzo), davant d’una mar fogosa, en un balcó guarnit de roses i murtra, on ella després d’haver-lo reconegut, apressadament s’hagi tret la careta i xiuxiuejant: “sóc lliure”, se li hagi llençat als braços, i abraçant-se mútuament hagin oblidat en un moment tot el passat: llurs penes i la llarga separació, totes les afliccions i la casa llòbrega amb el vell marit, i el jardí tenebrós, i la pàtria llunyana, i el banc on ella amb els darrers petons apassionats s’arrencà dels seus braços i emmudí desesperada i plena d’aflicció per ell… Oh!, permeteu, estimada Nastenka, és molt natural que hom s’atabali d’esverament i es torni vermell com un col·legial que hagi robat una poma en el jardí del veí i la porti a la butxaca; quan algú que ve de lluny, un minyó carregat de salut, bromista i faceciós, obri la porta nostra sense ser convidat i quan encara no hem tingut temps de veure’l, es posi a cridar: “En aquest moment, amic meu; arribo de Pavlovska!” Déu meu! S’ha mort el vell comte, i ella és lliure! Comença una inexpressable felicitat… i va venint gent de Pavlovska!

Vaig callar, acabant la meva narració patètica amb moltes ganes de posar-me a riure, doncs notava que dintre meu un diable començava a moure’s, i que em sufocava i em tremolava la barbeta, posant-se’m els ulls humits… Esperava que Nastenka, que m’havia escoltat amb els seus ulls intel·ligents molt oberts, no es podria aguantar d’esclafir en una irresistible riallada infantívola i alegre, i estava penedit d’haver anat massa lluny contant-li aquestes coses sense cap motiu justificat, de les quals ja feia temps el meu cor n’estava ple i que les podia recitar com si llegís, perquè durant molts anys havia fet aquesta crítica sobre mi mateix, i no m’havia pogut contenir, sense esperar que m’arribés a comprendre; però amb la meva gran sorpresa, va romandre callada una estoneta, després m’apretà suaument la mà, preguntant-me amb certa tímida simpatia:

—És possible que hàgiu passat tota la vida d’aquesta manera?

—Tota la vida, Nastenka —vaig contestar-li—, tota la meva vida; i em sembla molt, que l’hauré d’acabar d’igual manera!

—No, això no és possible —va replicar intranquil·la—, això no serà; és com si m’hagués de passar tota la vida al costat de l’àvia. Escolteu, no sabeu també que una tal vida no és del tot dolenta?

—Ja ho sé, Nastenka, ja ho sé bé! —vaig exclamar, sense poder reprimir per més temps els meus sentiments—. Ara sé justament, que he perdut en va els millors anys de la vida! Ara sé això, i aquest coneixement el sento penosament, perquè Déu us ha enviat, el meu àngel bo, per a dir-m’ho i demostrar-m’ho. Ara que m’assec prop vostre i us parlo, em ve el pensament paorós del meu esdevenidor, perquè en el futur… esdevindré solitari de nou, portant aquesta mateixa vida inútil i apagada. I de què podré fantasiejar després d’haver estat tan feliç prop de vós com ara? Oh!, sigueu beneïda, estimada joveneta; per no haver-me rebutjat a les primeres paraules, que ara pugui dir, que almenys he viscut realment dos vespres de la meva vida!

—Oh, no, no! —exclamà Nastenka, i li van relluir algunes llàgrimes als ulls—. No, això no serà pas; els dos no ens hem de separar! Què signifiquen dos vespres!

—Oh, Nastenka, Nastenka! Sabeu bé que m’heu reconciliat amb mi mateix per un llarg temps? Sabeu bé que des d’ara ja no pensaré més tan mal de mi, com en altres ocasions? Sabeu bé que potser ja no m’entristiré més, ni em consideraré delinqüent ni pecador en la meva vida, perquè en tal viure hi ha delinqüència i pecat? I no cregueu que exageri, per l’amor de Déu; no us penseu pas per això, Nastenka, perquè a vegades em vénen moments de gran tristesa, que ja se’m comença a mostrar en aquest instant, que mai més no seré capaç d’emprendre una veritable vida, perquè crec haver perdut en el present tota mena de tacte i sentiment; perquè finalment em maleeixo jo mateix, perquè després de les meves nits fantàstiques s’hi troben moments de desil·lusió que són espantosos! No obstant, hom sent com ressona al nostre voltant el xivarri que fa la multitud humana en el remolí de la vida, hom escolta i veu com viu la gent —una veritable vida; hom veu que la vida per a ells no té res de prohibitiva, que no és com un somni, que sempre es va renovant i es queda sempre jove, cap és igual que l’altra!, mentre la paorosa fantasia és tan malenconiosa, i fins i tot, tan uniformement vil, l’esclava d’una ombra, d’una idea; l’esclava del primer núvol que de sobte ha tapat el sol i ha omplert d’aflicció el genuí cor de Petersburg, que tant arriba a estimar el seu sol— i veritablement en la tristesa de quina fantasia! Hom sent que aquesta inestable fantasia finalment s’ensopeix, s’esgota en una tensió constant, perquè l’home es buida dels seus ideals anteriors: que es fan a trossos, en fragments, i quan no resta altra alternativa, hom deu construir-la d’aquestes rimes. Així i tot, una altra cosa molt diferent desitja l’ànima! I el somniador s’agita en va, i com en una casa de cendres dels seus antics somnis, busca en aquesta cendra almenys una guspireta per a poder bufar-la i de nou fer una foguera que escalfi el seu cor gelat, i que d’ella altra vegada es desperti a la vida tot allò que tant havia estimat abans, que commogui la seva ànima i li faci bullir la sang venint-li llàgrimes als ulls; i que n’esdevingui una magnífica fantasmagoria! Sabeu bé, Nastenka, fins a l’extrem que he arribat? Sabeu bé, que em cal veure l’aniversari de les meves sensacions com a comiat per a festejar-lo, i que antigament tant les vaig estimar i valorar; que en realitat mai no existiren —doncs aquest aniversari el celebro com a record d’aquells somnis necis i sense valor— i per cert, dec fer-ho així perquè tals somnis necis ja no existeixen més a prop meu, i no tinc cap possibilitat que sobrevinguin: encara que els somnis deurien de romandre vius? Heu de saber, que m’agrada recordar els llocs on vaig ser una vegada feliç i visitar-los en determinat temps; i m’agradaria enllaçar el meu present amb el meu passat irreversible, de conformitat amb el mateix to, vagant com una ombra sense objectiu, trist i melancòlic, pels carrers i carrerons de Petersburg. I quina mena de records! Recordant, per exemple, que farà un any, precisament aquí en aquest mateix dia i hora i en aquesta mateixa vorera, solitari i trist, estava passejant com ara! Hom recorda les tristes fantasies d’aquella època, per bé que no fos millor que l’actual, hom tenia la sensació d’ésser la vida millor, més tranquil·la, no com ara amb uns pensaments negres que ens importunen i aquests tristos i rabiosos remordiments que dia i nit no ens deixen cap descans. Hom es pregunta: “Què s’ha fet dels teus somnis?” Llavors hom belluga el cap i exclama: “Amb quina rapidesa han passat els teus anys!” I de nou hom es pregunta: “Què n’has fet dels teus anys? Com has malversat el millor temps de la teva vida? És que realment has viscut? És que vius o no?” “Mira —hom es diu a si mateix—, mira que fred s’ha tornat el món! Passaran els anys i vindrà la llòbrega soledat, agregant-s’hi la crossa i la tremolenca senectut, i amb elles, l’avorriment i el desconhort. El teu món fantàstic esdevindrà descolorit, els teus somnis es marciran i moriran desprenent-se com les fulles grogues dels arbres”. Oh, Nastenka!, serà espantós, quedar-se sol, completament sol i només haver de compadir-se, res, absolutament res… perquè tot allò que hom ha perdut no ha estat mai realitat, solament una pura beneiteria, només que una fantasia!

—Bé, no em feu augmentar més la compassió —exclamà Nastenka, eixugant-se un parell de llàgrimes que se li escorrien dels ulls—. Ara heu acabat! Ara hem de quedar tots dos units, hem de formar parella i no ens hem de separar mai més. Escolteu, sóc una noia senzilla i amb poca instrucció, si bé la meva àvia va pagar-me un professor; però us comprenc bé, perquè tot això que m’heu relatat ara, jo mateixa ho he viscut, mentre l’àvia em tenia subjectada pel vestit. Malgrat tot, no ho hauria pogut contar amb tant d’encís com ho heu fet vós; em falta instrucció —va dir ella, amb temor, ja que encara em conservava una mena de respecte per la meva expressió patètica i estil elevat—; però estic molt contenta que m’hagueu obert completament el vostre cor. Ara us conec perfectament. I sabeu per què? Perquè ara us vull contar la història de la meva vida, fil per randa, sense amagar-vos res; després em podreu aconsellar, doncs sou un home intel·ligent. Voleu prometre’m que em donareu aquest consell?

—Ah, Nastenka! —vaig contestar—. Encara que no sigui un aconsellador, ni molt menys un conseller intel·ligent, ara veig que si sempre hem de viure junts d’aquesta manera; serà molt raonable que cadascú dels dos pugui donar a l’altre una munió de consells. Dieu-me ara, bella Nastenka, quina mena de consell us cal? Digueu-m’ho francament; em sento tan content i feliç, animós i assenyat, que estic prompte a respondre.

—No, no! —va interrompre rient Nastenka—. No em cal solament un consell assenyat, em cal un consell cordial, germanívol, com si m’haguéssiu estimat tota la vida!

—Està bé, Nastenka, està bé! —vaig exclamar tot embadalit—. Si ja fa vint anys llargs que us estimo, no us podria estimar amb més passió de la que ara us estimo!

—Doneu-me la mà! —digué Nastenka.

—Aquí la teniu —vaig contestar, donant-li la mà.

—Doncs així, començo la meva història!





HISTÒRIA DE NASTENKA


—La meitat d’història de la meva vida ja la coneixeu, o sigui, ja sabeu que tinc una àvia vella…

—Si l’altra meitat és tan curta com aquesta… —vaig interrompre-la rient.

—Calleu i escolteu. Abans de tot, us faig una condició: per poc que us sigui possible, no m’interrompeu. Bé, escolteu-me doncs tranquil·lament:

Tinc una àvia vella. Jo era molt petiteta quan vaig reunir-me amb ella, perquè els meus pares havien mort. Cal saber que l’àvia abans havia estat rica, doncs moltes vegades m’explica que conegué millors dies. Ella mateixa va ensenyar-me francès i posteriorment em va facilitar un professor. Quan vaig tenir quinze anys (ara en tinc disset) va acabar la meva instrucció. Fou en aquell temps que vaig cometre una entremaliadura… que no us la diré pas; és suficient que us manifesti que no era molt grossa. Però l’àvia em cridà un matí, dient-me que com estava cega, no podia veure’m; llavors agafà un fermall subjectant el vestit d’ella amb el meu, aleshores m’aclarí que des d’aquell moment ens hauríem de passar tota la vida assegudes, una prop de l’altra, si jo no millorava de conducta. En una paraula, en el primer temps no vaig tenir ocasió d’escapar-me de prop de l’àvia. Una vegada vaig intentar un ardit persuadint a Fiokla perquè segués en el meu lloc habitual. Fiokla —és la nostra serventa, i és sorda— va seure en el lloc meu i l’àvia s’adormí en la seva poltrina; jo vaig sortir a visitar una amiga que no vivia molt lluny. Bé, la cosa va anar malament. Durant la meva absència l’àvia es despertà i va preguntar quelcom, creient-se que jo estava asseguda en el meu lloc assossegadament. Fiokla va comprendre que l’àvia preguntava alguna cosa, però no va entendre allò que deia; aleshores després de pensar i reflexionar el què podia haver dit, va treure el fermall i marxà…

Aquí es va aturar Nastenka i esclafí en una riallada. Vaig contestar-li amb una altra rialla. Però immediatament, ella va parar de riure.

—Escolteu, no us en rieu de la meva àvia. Si he rigut, és perquè l’assumpte és còmic i fa riure… Què s’ha de fer quan l’àvia es comporta així? I malgrat tot, l’estimo una mica. Bé, llavors vaig recaure; de seguida vaig col·locar-me de nou asseguda en el seient, i no podia mai, mai de la vida, moure’m del lloc. Però m’he descuidat de dir-vos que posseïm una casa, és a dir, l’àvia n’és la mestressa; és una casa petiteta, amb tres finestres al davant, construïda tota de fusta, i tan vella com la mateixa àvia; a sobre hi tenim una mansarda, on s’hi estatjava un llogater…

—Deuria ser quasi vell —vaig remarcar, així de passada.

—Naturalment que ho era —contestà Nastenka—; i encara més callat que vós, en realitat, a penes movia la llengua. Era vell, flac, mut, orb i coix; tant és així, que al final no pogué viure més en el món i es va morir. Aleshores ens calia un nou llogater, doncs sense estadant no podíem viure: el lloguer i la pensió de l’àvia eren tots els ingressos que teníem. El nou llogater, que d’origen no era d’aquí i estava de pas, era un home jove. Com que no va regatejar, l’àvia el va admetre tot seguit; però després ella em va preguntar:

“Digue’m, Nastenka, el nostre llogater és jove o vell?”

Jo no volia mentir, i vaig contestar:

“Així, així, àvia!, no és jove però tampoc no és vell”.

L’àvia va preguntar-me de nou:

“Bé, té un aspecte agradable?”

Jo tampoc no volia mentir, i vaig replicar:

“Sí, àvia, té un aspecte agradable”.

“Ai!, és un càstig, això és un càstig! —va exclamar l’àvia—. T’haig de dir, néta meva, que no te l’has de mirar. Amb el temps que corre! A més de ser un llogater de condició modesta, també té l’aspecte agradable: en el meu temps això no succeïa!”

L’àvia sempre em surt amb el temps vell! En el temps vell ella havia estat jove, el sol llavors escalfava més, i la nata no es feia tan aviat agra com ara… en el vell temps tot anava millor! Vet aquí que sec, callo i penso: “Per què em fa l’àvia aquestes preguntes, de si és jove i té bon aspecte el llogater?” Aquests pensaments només em duren breus moments; doncs em poso altra vegada a comptar els punts de la malla i a fer mitja i oblido completament l’assumpte.

Heus aquí que un matí, el llogater ens diu que li havíem promès entapissar de nou la seva habitació. Aleshores l’àvia, que és molt parladora, em diu: “Nastenka, ves al meu dormitori i porta’m l’àbac”. Aixecant-me d’un salt, sense saber el perquè, vaig tornar-me vermella; oblidant que em trobava subjectada amb el fermall, i en lloc de desfermar-me’l del vestit dissimuladament a fi que el jove no se’n donés compte, se’m va arrencar amb tanta violència, que la poltrona de l’àvia va rebre una sotragada. Quan vaig veure que l’inquilí ho havia vist tot, la vermellor em va pujar de to, quedant-me dreta i clavada com una estaca; sobtadament vaig arrencar el plor: m’avergonyia tan amargament, que en aquell instant hauria preferit morir-me! L’àvia em cridà: “Què hi fas aquí parada?” Aleshores encara vaig plorar amb més ràbia… Quan el llogater va veure que m’avergonyia davant d’ell, va acomiadar-se marxant immediatament.

Des de llavors, quan a penes sentia soroll pel passadís, em trobava desconcertada. “Ara ve el llogater” pensava jo; aleshores calladament, per si de cas, em treia el fermall. Però això no va succeir mai. Així passaren dues setmanes, i un dia el llogater em va dir per mediació de Fiokla, que tenia molts llibres francesos, molt bons i dignes de llegir-se; i que si l’àvia desitjaria que jo els hi llegís per tal de no avorrir-nos. L’àvia va acceptar l’oferta donant-li les gràcies, sense deixar de preguntar si es tractava de llibres morals; “doncs si són immorals, no deus llegir-los, ja que aleshores, tal com et parlo, Nastenka, no faries més que aprendre dolenteries”.

“Doncs què cal que llegeixi, àvia? Com han d’estar escrits?”

“Ai! —va contestar—. En tals llibres s’hi llegeixen com els joves sedueixen les jovenetes de bons costums, que amb el pretext de voler-s’hi casar, les rapten de casa dels pares, i després abandonen la pobra joveneta al seu trist destí; i com aquestes s’arruïnen llur vida de la manera més llastimosa. Jo —prosseguí l’àvia—, n’he llegit molts de tals llibres, i tot hi està tan ben descrit, que una es passa tota la nit asseguda llegint-ho d’amagat. Per això —digué—, Nastenka, perquè no siguis d’aquesta mena, no els llegeixis! Quina classe de llibres són?”

“Són novel·les molt bones de Walter Scott, àvia”. “Novel·les de Walter Scott! I encara vull dir-te; no hi ha darrere d’això alguna maniobra? Escolta bé, no hi ha col·locat entre els llibres alguna carteta amorosa?”

“No, àvia —vaig replicar—, no hi ha cap escrit amorós”.

“Mira bé darrere del relligat; a vegades hi fan anotacions!”

“No, àvia, darrere del relligat no hi ha res”.

“Bé, això és bo!”

Així és, que vam començar a llegir Walter Scott, i al cap d’un mes n’havia llegit la meitat. Llavors ell ens va oferir nous llibres. També ens va deixar Puixkin, fins que al final no podia viure sense llibres i no vaig pensar més de si em casaria amb un príncep xinès.

Així estaven les coses, quan un dia vaig trobar el nostre llogater per l’escala. L’àvia m’havia enviat a fer quelcom a la mansarda de dalt. Ell es va aturar, enrojolant-me i ell també, llavors es posà a riure i saludant-me, va preguntar com estava l’àvia, dient-me:

“Ara suposo que haureu llegit els llibres”. Vaig contestar que sí.

“Quin és el que us ha agradat més?”

“Ivanhoe i Puixkin són els que m’han complagut més” —vaig replicar.

Aquesta vegada la nostra conversa va acabar aquí. Una setmana després, vaig tornar a trobar-lo per l’escala. Aquesta vegada no m’havia enviat l’àvia, sinó que hi anava per una cosa necessària. Fou entre dues i tres de la tarda, i en aquesta hora el nostre llogater tornava a casa. “Bona tarda” —va dir-me.

“Bona tarda” —li vaig contestar.

“No us sentiu fastiguejada —em digué— de romandre tot el dia asseguda al costat de l’àvia?” Quan m’estava fent aquesta pregunta, jo no sabia per què em sufocava; m’avergonyia i de nou em sentia oprimida. Es veu que per aquest motiu hi ha gent que es posa a fer preguntes. Volia marxar sense haver de contestar; però em va faltar coratge.

“Escolteu —va dir ell—, sou una joveneta immillorable! Disculpeu-me si us parlo així; us asseguro que de vós i de l’àvia en tinc una opinió molt bona. No teniu cap amigueta a la qual pugueu veure sovint?”

Li vaig dir que no en tenia cap, que n’havia tingut una, Maixenka, però s’havia mudat a Peskov.

“Escolteu —va preguntar-me—, no desitjaríeu pas venir amb mi al teatre?”

“Al teatre? Què diria l’àvia?”

“Podríeu venir sense que ella ho sabés…” —va replicar.

“No, de cap manera puc deixar l’àvia. Adéu-siau!”.

“Bé, doncs adéu-siau” —digué, sense fer cap comentari.

Després de dinar, ens va venir a veure; s’assegué i conversà llarga estona amb l’àvia, informant-se de si anava a algun lloc i si tenia amistat, i de sobte li va dir:

“Avui he adquirit una llotja per a veure òpera; representen El Barber de Sevilla; uns coneguts meus que volien venir, després s’han excusat, i ara no sé què fer de l’entrada”.

“El Barber de Sevilla! —va exclamar l’àvia—. És el mateix Barber que representaven quan jo era jove?”.

“Sí —va contestar ell—, és el mateix Barber”.

Em va mirar mentre deia això. Però ho vaig comprendre tot, enrojolant-me, el cor em saltà d’esperança!

“Sí, certament —va dir l’àvia—, com no l’haig d’haver vist! En el temps vell, durant molts anys, vaig representar en un teatre el paper de Rosina!”

“No us plauria venir avui al teatre? —preguntà el llogater—. Així podré aprofitar l’entrada”.

“Sí, per què no m’ha de plaure? —va dir l’àvia—. La meva néta encara no ha estat mai al teatre”.

Déu meu, i quina alegria! Ens mudàrem de roba, posant-nos el millor vestit, i sortirem. Encara que l’àvia fos cega, volia escoltar la música, i a més d’això, és una excel·lent senyora vella: més que tot, volia donar-me un gust; perquè nosaltres dues no havíem anat mai al teatre. Ara, quin efecte em va fer El Barber de Sevilla, no cal que us ho digui; el nostre llogater em va mirar tota la vetlla tan afectuós, i em parlava amb tal entusiasme, que de seguida vaig reconèixer que la proposta que m’havia fet abans de dinar, de si podia anar sola amb ell al teatre, només havia estat una prova. Ara em donava alegria! Vaig dormir tan satisfeta i contenta, i el cor em bategava tan fort que vaig tenir una mica de febre i tota la nit la vaig passar desvariejant amb El Barber de Sevilla.

Vaig suposar que després de tot això, ell ens vindria a veure més sovint; però no va succeir així. Quasi va deixar de venir del tot. Es va limitar de visitar-nos una vegada al mes, solament per a invitar-nos al teatre. Un parell més de vegades anàrem de nou amb ell. Però de la manera que anava l’assumpte, no n’estava gens contenta. Vaig veure que el jove em tenia compassió perquè al costat de l’àvia la meva vida havia estat tan desventurada, i fora d’això, res més. I com més temps durés, més dolenta seria la meva situació: seia i no podia seure, llegia sense saber què llegia, ni tenia esma de treballar, a vegades em posava a riure sense motiu i feia alguna pallassada a l’àvia; altres vegades em posava a plorar. Finalment vaig aflaquir-me i em faltà poc per a caure malalta. La temporada d’òpera es va acabar, i el nostre llogater va deixar de venir-nos a veure; i quan ens trobàvem —naturalment, a la mateixa escala—, em saludava silenciós i amb la cara enfadada, com si no volgués parlar amb mi; llavors em quedava aturada al mig de l’escala quan ell ja l’havia abandonada, vermella com un pebrot, doncs així que el veia tota la sang em pujava al cap.

Ara ja quasi estic al final de la meva història. Farà un any, pel mes de maig, que el nostre estadant ens va venir a veure per a dir a l’àvia que havia quedat llest del seu assumpte i devia tornar a Moscou un altre any. Quan vaig sentir això, vaig canviar de color, caient com morta en una cadira. L’àvia no ho va notar, i ell ens participà que marxava i s’acomiadava de nosaltres; dit això, se’n va anar.

Què havia de fer jo? Vaig reflexionar sense parar, entristint-me en gran manera; finalment vaig prendre una determinació. A l’endemà ell volia emprendre el viatge, llavors vaig resoldre que en aquell vespre, quan l’àvia estaria dormint, ho acabaria tot de cop. Així ho vaig fer. Empaquetant tots els vestits que posseïa i la roba interior necessària, vaig fer-ne un farcell i portant-lo a la mà més morta que viva, vaig pujar cap a la mansarda del nostre llogater. Crec que vaig trigar una hora pujant l’escala. Quan vaig obrir la porta de la seva habitació, va proferir un xiscle al veure el meu aspecte. S’havia cregut veure un fantasma, aleshores d’una garrafa va omplir-me un got d’aigua i me’l va oferir quan les cames amb prou feines m’aguantaven. El cor m’anava tan de pressa, que el cap m’adoloria i se m’enterbolia la facultat de pensar. En recuperar els meus sentits, allò primer que vaig fer, fou posar el farcell sobre del llit i asseure’m; cobrint-me el rostre amb les mans vaig arrencar a plorar com una magdalena. Ell semblava haver-ho comprès tot en un moment, quedant-se dret davant meu, amb la cara esblanqueïda, mirant-me tan tristament que se’m trossejava el cor.

“Escolteu-me —començà dient ell—, escolteu-me, Nastenka. Això no ho puc fer, sóc un home pobre que no té res, absolutament res, ni una col·locació fixa; de què viuríem si ens caséssim?”

Vam parlar molta estona, i al capdavall li vaig dir desesperada que no podia viure més amb l’àvia i em calia deixar-la, no volia trobar-me subjectada amb un fermall, i si ell volia, marxaríem els dos a Moscou; doncs sense ell no podia viure. Amor, orgull i avergonyiment; tot em va venir a la vegada, impulsant-me a pronunciar les meves paraules, i de poc que em deixo caure al llit en un accés convulsiu. Tenia una por horrible que ell em rebutgés!

Va seure alguns moments callat, després s’aixecà i acostant-se’m, m’agafà per la mà.

“Escolteu-me, us vull bé, estimada Nastenka! —començà a dir-me, mentre li queien les llàgrimes—; escolteu-me. Us juro que si alguna vegada m’haig de casar, cap altra dona em farà feliç; us asseguro que només vós podeu donar-me la felicitat. Escolteu: vaig a Moscou per a quedar-m’hi tot un any. Espero que allí podré arreglar els meus assumptes. Quan torni, si encara continueu estimant-me, podrem viure els dos amb tota felicitat. Ara no és possible, no em puc comprometre amb vós, no tinc dret a fer-ho. Però us repeteixo que si dintre d’un any això no fos possible, estigueu segura que si no doneu preferència a un altre, vindré a reunir-vos; però no dec ni puc lligar-vos amb una promesa”.

Això fou allò que em deixà dit, i a l’endemà va marxar. Ens havíem posat d’acord en no dir res a l’àvia. Això ho havia volgut ell. I ara bé, estic quasi al final de la meva història. Ha passat totalment l’any, ell ha vingut, i ja fa tres dies que es troba aquí i, i…

—I què més —vaig exclamar, impacient per escoltar el final.

—I encara no s’ha deixat veure! —contestà Nastenka, com si es reprimís amb força—, ni dóna senyals de vida…

Aquí es va aturar, callant, va abaixar el cap amagant-se la cara amb les mans, posant-se a sanglotar de manera tan sorollosa que el cor se’m va regirar.

Un desenllaç així, de cap manera me l’hauria esperat.

—Nastenka! —vaig dir-li tímidament i amb la veu insinuant—. Nastenka! Per l’amor de Déu, no ploreu! Com ho sabeu que és aquí? Potser que no hagi pogut venir…

—Es aquí, és aquí! —exclamà Nastenka, prenent-me la paraula—. És aquí, ho sé molt bé. Nosaltres en aquell vespre, un dia abans de marxar ell, vam fer un conveni: quan ens ho havíem dit tot, tal com us ho he relatat, vam sortir junts de casa meva i vam donar una passejada, justament en el mateix carrer que donà al canal. Eren les deu tocades; després vam seure en aquest mateix banc, ja no vaig plorar més, només feia que escoltar extasiada allò que m’anava explicant… Em deia que immediatament després de la seva tornada, si jo no li donava cap resposta negativa, aleshores ho podríem dir tot a l’àvia. Ara ha vingut, ho sé bé; i ell res, no s’ha deixat veure!

I ella es posà a plorar una altra vegada.

—Déu meu! És que no serà possible que us pugui ajudar? —vaig exclamar, aixecant-me del banc amb gran desesperació—. Escolteu, Nastenka, no puc almenys anar-lo a trobar?

—No ho feu pas! —digué ella, aixecant sobtadament el cap.

—No, no cal dir-ho; no hi aniré pas! —vaig contestar, posant en ordre els meus pensaments—. Però podeu fer això: escriure-li una carta.

—No, això no pot anar, no és possible! —contestà en un to diferent, abaixant de nou el cap i desviant la vista cap a terra.

—Per què no és possible? Per què no pot anar? —vaig preguntar, seguint amb la meva idea—. Però heu de saber, Nastenka, que tot depèn de la classe de carta que sigui! Entre una carta i una altra, hi ha certa diferència que cal distingir i… Ai, Nastenka, això és allò que importa més! Confieu-hi! No us donaré cap mal consell. Tot es pot arreglar. Si heu donat el primer pas… per què no podeu ara…

—És impossible, totalment impossible! Això seria en certa manera obligar-lo…

—Ai, la meva bona Nastenka! —la vaig interrompre, sense poder amagar un somriure—. Doncs no, no; hi teniu un cert dret des del moment que us havia fet una promesa. També veig que es tracta d’un home escrupolós que s’ha portat bé —vaig continuar, seguint la direcció lògica dels meus convenciments i conclusions que augmentaven el meu embadaliment—. Doncs com s’ha comportat? Ell mateix s’ha lligat amb una promesa. Us ha dit que si arriba a casar-se, només sereu vós la seva muller, us ha deixat en llibertat completa i si per algun motiu voleu prescindir d’ell, podeu fer-ho… Davant de tals circumstàncies, us toca fer el primer pas; hi teniu un dret, és una prerrogativa vostra, i a més, penseu que si voleu, podríeu deslligar-lo de les seves paraules…

—Escolteu, com escriuríeu aquesta carta?

—Com?

—Sí, aquesta carta.

—Heus aquí com començaria: “Estimat senyor…”.

—És talment necessari posar: “Estimat senyor”?

—No se’n pot prescindir! De tota manera, es podria començar diferent. Deixeu-m’ho reflexionar…

—Sí, sí; aneu seguint!

—Doncs continuo “Estimat senyor: Disculpeu-me que jo…” —Però no, no hi ha necessitat de disculpar-se! Això provaria una culpabilitat; escriviu simplement:

“Us escric. Perdoneu la meva impaciència; m’he passat tot l’any amb una feliç confiança; em dispenseu que ara no pugui suportar ni un dia més d’incertitud? Havent retornat com vàreu prometre, és possible que hàgiu canviat d’intenció. El motiu d’aquesta carta és per a dir-vos que no em queixo ni us acuso. No us faig retrets perquè no tinc cap domini sobre el vostre cor; m’haig de conformar amb el meu destí!

“Sou una bellíssima persona. No heu de riure-us de la meva impaciència ni enfadar-vos per aquestes línies. Penseu que us escriu una pobra noia que es troba sola, que no ha tingut mai instrucció ni consells, i en cap moment se li ha acudit la idea d’obligar el vostre cor. Però perdoneu-me, si en la meva ànima en algun moment hagi dubtat. No sou capaç ni de pensament d’ofendre ningú, i menys a la que tant us ha estimat i encara us estima”.



—Sí, sí! Tanmateix és com ho havia pensat jo! —exclamà Nastenka, amb els ulls resplendents d’alegria—. Oh! Heu resolt els meus dubtes. Déu us ha enviat i us dono les gràcies!

—Per què? És per això que Déu m’ha enviat? —vaig replicar, extasiat de veure la seva cara alegre.

—Sí, almenys per això.

—Ai, Nastenka. A diferents persones hauríem d’estar agraïts, que viuen junt amb nosaltres. Us dono les gràcies que m’hagueu trobat, perquè tota la vida no deixaré de recordar-vos!

—Bé, ja n’hi ha prou! Però, escolteu-me un xic: els dos vam convenir, que després del seu retorn, m’ho faria saber en una carta que deixaria en un lloc determinat, a casa dels únics coneguts que tinc, gent bona senzilla, i que no sabessin res d’aquest assumpte; i que si no podia escriure’m, ja que en una carta no es pot dir tot allò que es vol, en el dia de la seva arribada es trobaria a les deu en punt aquí mateix on estem. Que ha vingut, ho sé bé; però estem en el tercer dia i no he rebut carta ni s’ha presentat. Per les tardes no puc allunyar-me de l’àvia. Demà matí, doneu personalment la meva carta a la bona gent que us he parlat abans: ells la hi trametran, i si hi ha resposta, me la portareu personalment a les deu del vespre aquí mateix.

—Però, i la carta, on és la carta! Primer cal escriure-la! També podria portar-la demà passat.

—La carta… —contestà Nastenka, una mica pensativa—, la carta… però…

No va acabar de parlar, abaixant la vista es posà vermella com una cirera, i sobtadament em vaig trobar amb una carta a la mà, que evidentment ja feia temps que estava escrita, llesta i segellada amb lacre. Em va passar pel cap el record d’una bonica i animada escena molt coneguda.

—Ro… si… na…! —vaig posar-me a cantar.

—Rosina! —vam seguir entonant els dos amb gran alegria, i la vaig abraçar extasiat; ella es va posar tan vermella que ja no podia més, i reia enmig de llàgrimes, que brillaven com perles en les seves pestanyes negres.

—Bé, ja n’hi ha prou! Ara adéu-siau! —va dir-me a corre-cuita—. Ja teniu la carta i l’adreça on l’heu de portar. Adéu-siau! A reveure! Fins demà!

Va estrènyer-me fortament les dues mans, em féu una inclinació de cap i ràpida com una sageta se’n va anar envers el carreró on vivia. Em vaig quedar molta estona dret en el mateix lloc, seguint-la amb la mirada.

—Fins demà! Fins demà! —em ressonava el meu cap, quan ja l’havia perduda de vista.





TERCERA NIT


Avui feia el dia plujós i trist, sense sol; semblava una imatge de la meva vellesa en l’esdevenidor. M’oprimien el cap uns pensaments estranys i uns sentiments tan ombrívols embargaven la meva ànima, que empenyien a fer-me certes preguntes imprecises… però em mancava la força de voluntat i el desig suficient per a repudiar-los. Ni vaig arribar a intentar-ho!

Avui no ens veurem. Quan ens vam acomiadar ahir vespre, els núvols començaren a cobrir el cel, aixecant-se una boira espessa. Vaig dir-li que l’endemà tindríem un dia dolent; ella no va contestar-me, doncs no desitjava contrariar-me; per a ella, seria un dia clar i lluminós, sense cap nuvolet que pogués enterbolir la seva felicitat.

—En cas de pluja, no ens veurem! —va dir-me ella—. Perquè no vindré pas.

Vaig creure que no tindria en compte la pluja d’avui; però no vingué.

Ahir fou la nostra tercera entrevista, la nostra tercera nit clara…

Veritablement, quanta alegria i felicitat poden embellir la vida d’un home! Com es pot sadollar d’amor el nostre cor! És com si hom volgués unir íntimament tot el seu cor en un altre cor, desitjant que tot fos alegre i rialler. I que n’és de contagiosa aquesta alegria! Hi havia tanta tendresa i bondat en les paraules que ahir em va dirigir, que m’arribaren al cor… Amb quina cura, amb quins amanyacs, i com animava i amoixava el meu cor! Oh, i quins esforços es va permetre per a fer-me compartir la seva felicitat! Però jo… m’ho vaig prendre pel valor just de la moneda, pensant que…

Però, Déu meu, com podia pensar jo en tot això? Com podia ser tan orb de no veure que ella estava ja en possessió d’un altre i jo no posseïa res d’ella, que tota la seva tendresa i amistat, i el seu amor —sí, el seu amor per mi— no era altra cosa que l’alegria de la imminent cita amb un altre i del desig de voler-me fer participar en la seva felicitat? En el cas que ell no vingués i que nosaltres esperéssim en va; es posaria trista, anguniosa i desanimada. Tots els moviments i paraules li perdrien la vivesa i jovialitat del seu caràcter alegre.

I cosa estranya: la noia em redoblaria les seves atencions amb el desig instintiu de desfogar en mi la felicitat que desitjava per a ella mateixa, i que temia no poder participar-me. La meva Nastenka s’intimidava i l’espantava sentir compassió pel meu pobre amor, al comprendre finalment que jo l’estimava. Això ens feia infeliços als dos, una infelicitat que esdevenia més forta, perquè no es dividia entre els dos, sinó que es concentrava…

Jo l’havia anat a trobar amb el cor sadoll i a penes podia esperar la seva entrevista. No em podia donar compte dels meus sentiments, i encara menys, endevinar si tot seguiria un altre curs. Ella ja estava allí tota resplendent d’alegria; esperava la contesta. I la millor contesta havia de ser ell mateix. Calia que vingués accelerat per la crida d’ella. Nastenka havia vingut una hora més aviat que jo. Al principi no feia més que riure de cada paraula meva. Volia dir-li que el meu cor estava satisfet!, però vaig preferir callar.

—Sabeu el perquè estic tan contenta? —va comunicar-me—. Tan contenta de veure el vostre semblant? Per què avui tant us estimo?

—Sí, per què? —vaig preguntar, sentint que el meu cor començava a estremir-se.

—Us estimo així, perquè veig que no us heu enamorat de mi. Un altre en el vostre lloc hauria començat per dir-me impertinències que em podien haver neguitejat, fent-me gemegar, i finalment emmalaltint-me; però us esteu portant amb tanta correcció!

M’estrenyé tan fortament la mà, que quasi vaig fer un xiscle. Ella es posà a riure.

—Oh, Déu! Quin amic tan bo que sou! —va començar a dir posant-se seriosa, després d’uns breus moments d’estar callada—. Sí, Déu us ha enviat! Què hauria estat de mi, si ara no us tingués aquí? Que desinteressat arribeu a ser! De quina manera més noble m’arribeu a estimar! Si m’hagués de casar, seríem bons amics; ens conduiríem l’un a l’altre con germà i germana. Gairebé, us arribaria a estimar com a ell…

En aquest instant em va venir una gran tristesa; però vaig notar una sensació en la meva ànima, com si volgués posar-se a riure.

—Us trobeu en una excitació febrosa —vaig dir—. Us angunieu, perquè creieu que no vindrà.

—Oh, bon Déu —va replicar-me—, si no em sentís tan feliç, crec que hauria de vessar llàgrimes per la nostra incredulitat i els retrets que feu. Fora d’això, m’heu fet venir a la memòria un pensament que ja fa temps em fa cavil·lar; però el vull deixar per a més tard, ara us vull respondre que només heu dit la veritat. Sí!, no sé pas com em va el cap; puc ben dir que en certa manera estic fora de mi, i totes les altres coses fan una impressió molt feble als meus sentits. Però deixem estar l’assumpte i no parlem més de sentiments…

En aquell moment es van sentir passes que s’acostaven, i d’entre la foscor va sorgir un vianant que se’ns va apropar. Els dos ens posàrem a tremolar, i ella per poc no fa un crit. Vaig deixar-li la mà lliure, fent un moviment com si volgués apartar-me. Però ens havíem enganyat: no era ell.

—Què temíeu? Per què m’heu deixat la mà? —va dir ella, i me la va donar de nou—. Què significa això? Vull que ell vegi l’afecte que ens tenim.

—Com ens estimem l’un a l’altre! —vaig exclamar amb veu forta.

“Oh, Nastenka! —vaig pensar—. Quantes coses has dit amb aquestes paraules! Aquest és un amor, Nastenka, que alguna vegada pot refredar el cor i romandre pesat a l’ànima. Tens la mà freda, en canvi la meva està bullent com si tingués febre. Que cega que ets, Nastenka! Oh! Que insuportable pot ésser a vegades un home feliç! Però no puc enutjar-me amb tu…!”

Finalment tenia el cor tan ple, que no podia sostenir-lo.

—Escolteu, Nastenka! —vaig exclamar—. Sabeu com he passat tot el dia?

—No… què tal us ha anat? Conteu-m’ho de seguida! Per què us ho heu callat fins ara?

—Doncs veureu, Nastenka; després de realitzar el vostre encàrrec de donar la carta a aquella bona gent, aleshores… aleshores he tornat a casa i m’he estirat al llit per a dormir.

—Res més? —va interrompre ella rient.

—Aproximadament, res més —vaig contestar, mentre nèciament feia un esforç per apaivagar el cor que m’anava amb violència, venint-me les llàgrimes als ulls—. Al despertar-me una hora abans de la nostra entrevista d’ara, em féu l’efecte de no haver dormit gens. No sabia pas allò que em passava. Volia venir a explicar-vos-ho tot; com si el temps se m’hagués aturat i tenia la sensació que aquell moment durava tota l’eternitat; com si la meva vida es trobés parada… Quan vaig tornar en mi d’aquell malson, va semblar-me que una dolça i estimada melodia coneguda de molt temps, que abans l’havia sentida en algun lloc i ara la tenia oblidada, em venia a la memòria. Se’m va acudir que era adequada per a treure tota la vida de la meva ànima, i solament ara…

—Ai, Déu meu, Déu meu! —va interrompre Nastenka—. Què pot significar tot això? No entenc ni una paraula.

—Ai, Nastenka, no volia més que descriure-us aquesta sensació, que coneixia tan bé… —vaig dir amb to llastimós, en el qual s’amagava una esperança molt feble.

—Ja n’hi ha prou, pareu de parlar, ja n’hi ha prou! —va dir ella; en un moment va donar-se compte de tot!

De sobte va fer-se excessivament parladora, alegre i entremaliada. M’agafà la mà, rient, i volia que li seguís la rialla, replicant cada paraula que jo deia, amb riallada llarga i sonora… Vaig anar-me posant enfadat; però llavors de cop, va començar a coquetejar.

—Escolteu-me —va dir—, estic una mica enfadada que no us hagueu enamorat de mi. A més d’això, és irritant en un home! Però, senyor inflexible, almenys hauríeu d’alabar-me per la innocent franquesa. Us ho estic dient tot, senzillament, totes les beneiteries que em passen pel cap.

—Escolteu! No van a tocar les onze? —vaig dir, escoltant el so de les mesurades batallades d’un campanar llunyà. Tot de cop, va deixar de riure, posant-se a comptar les campanades.

—Sí, són les onze —va dir ella, acabant de comptar, amb veu insegura i temorenca.

Vaig comprendre de seguida, que l’havia espantada obligant-la a comptar les hores; em maleïa a mi mateix a causa del meu rampell de dolenteria. Em feia llàstima, i no sabia com fer-ho per expiar el meu odiós comportament. Vaig començar per consolar-la, buscant la causa de no haver comparegut ell, adduint tots els motius possibles. No hi havia ningú tan fàcil d’enganyar com ella en aquell moment; en qualsevol d’aquests instants s’escolta amb alegria, encara que s’estigui desconsolat, i s’és feliç a la mínima ombra de justificació.

—Sí, i sobretot es tracta d’un assumpte que fa riure —vaig afirmar, mentre m’anava acalorant cada vegada més i m’admirava de la claredat de les meves demostracions—; podria ben donar-se el cas que no li fos possible venir, ja m’heu temptat amb un error, Nastenka, que jo també hagi perdut la correcta noció del temps… Recordeu solament això: que amb prou feines ell hagi rebut la carta, acceptem-ho ara, que li hagi estat impossible de venir personalment i que vulgui aclarir-ho tot per escrit; llavors la seva carta no pot venir més aviat de demà. Demà a punta de dia el vaig a buscar, i de seguida, us dono la contestació. Considereu que finalment encara queden un miler d’altres possibilitats, per exemple: ell no pot haver estat a casa quan vaig portar la carta, i potser en aquest moment encara no l’ha llegida. Tot això és possible que hagi passat.

—Sí, sí! —contestà Nastenka—. En tot això no hi havia pensat; certament, és possible que hagi succeït així —va prosseguir, amb to de convençuda; però s’hi notava una dissonància de despit, com certa intenció encoberta—. Feu-ho així —va continuar—. Aneu-hi demà matí tan aviat com pugueu, i si rebeu contesta, feu-m’ho saber de seguida. Ja recordeu on visc? —Aleshores em va repetir la seva adreça.

Llavors, a causa meva, va posar-se altra vegada afectuosa i tímida… Semblava que m’escoltés amb atenció tot allò que li anava dient; però quan li vaig dirigir certa paraula, va callar, em va tombar la cara quedant-se pensativa. Vaig mirar-li amb insistència els ulls… i en efecte: estava plorant.

—Però és possible, és possible això? Ai, que en sou de criatura! Quin comportament més infantil! Acabeu de plorar!

Intentà somriure, i es va anar calmant; però encara li tremolava la barbeta i se li agitava el pit, cada vegada amb més violència.

—Penso amb vós —va dir-me, després d’un curt espai de silenci—. Sou tan bo, que hauria de ser de pedra si jo no ho percebés… Sabeu quin pensament em passa pel cap? Us comparo l’un amb l’altre. Per què no sou ell? Per què no és ell un home com vós? Ell no és tan bo, i malgrat tot, l’estimo més que a vós.

No vaig contestar. Semblava esperar que jo li repliqués quelcom.

—Tanmateix potser encara no el conec bé del tot, o no el conec en absolut. Heu de saber, que com aquell qui diu, sempre he tingut por davant d’ell; es comportava amb tanta serietat, potser en certa manera orgullosament. És clar que això era el seu exterior, ja que té el cor més ple de tendresa que el meu. Em recordo com va mirar-me quan vaig entrar al seu dormitori amb el farcell —ja ho recordareu—; però amb tot, li tenia molt de respecte i l’estimava amb excés encara que els dos no congeniéssim massa.

—No, Nastenka, no —vaig contestar—; això només significa que l’estimeu sobre totes les coses del món, més que a vós mateixa.

—Sí, admetem que sigui així —contestà Nastenka càndidament—; però, sabeu què m’ha vingut ara a la memòria? Només us he parlat d’ell fins ara, en aquest moment vull referir-me a tots els homes; ja fa temps que aquesta idea em balla pel cap. Escolteu, per què no ens comportem tots com si fóssim germans? Per què el millor home fa sempre la impressió d’amagar o callar quelcom als altres? Per què no parla d’allò que omple el seu cor, si sap que les seves paraules no les diu al vent? I fa cara d’enfadat, sense estar-ho en realitat…

—Ai, Nastenka! Això que dieu és veritat; però és degut a molts motius —vaig interrompre-la, en aquells moments em trobava més que molestat i no podia contenir de cap manera els meus sentiments.

—No, no! —digué ella amb apassionament—. Vegeu, per exemple: vós mateix no sou un home com els altres! Per altra part, no sé com dec explicar-vos allò que sento; però em sembla que vós per exemple… almenys ara… em sembla que per mi feu un sacrifici… —afegí ella amb timidesa, mentre em donava una mirada ràpida—. Perdoneu-me si us parlo de tal manera: només sé que sóc una noia senzilla que ha vist molt poc de món, i comprenc que a vegades no sé explicar-me bé —anà dient amb la veu tremolosa dominada pel sentiment, tot esforçant-se per somriure—; però solament us vull dir que us estic agraïda i sento molt que… Oh, que Déu us concedeixi la felicitat! I de tot allò que m’heu parlat dels vostres somnis, no tenen absolutament res de veritat; és a dir, vull significar que de cap manera se us poden aplicar. De nou us sentireu guarit, i realment, sereu tot un altre home; tal com m’heu descrit. Si alguna vegada arribeu a estimar, que Déu us doni la felicitat més falaguera! A ella no li desitjo pas, doncs ja serà prou feliç vivint al vostre costat. Ho sé bé, perquè sóc dona, encara que dient-vos això, podríeu creure que jo…

Va callar, estrenyent-me amb força la mà. Jo tampoc podia dir res dominat per l’emoció. Així passaren alguns minuts.

—Sí, ja veig que avui ell no vindrà pas! —digué finalment ella, aixecant el cap—. Ja és massa tard!

—Vindrà demà —vaig dir, amb la veu més segura del món.

—Sí —replicà; s’havia posat contenta altra vegada—, ara veig bé que vindrà demà. Bé, a reveure! Fins demà! En cas de pluja, és possible que no vingui. Però demà passat, vindré sens falta; vull veure-us i contar-vos-ho tot.

Després de donar-me la mà, acomiadant-se, amb la mirada refulgent va dir-me:

—Des d’ara, estarem junts per a sempre, no és veritat?

Oh, Nastenka, Nastenka! Si sabessis com em sento solitari ara!

Quan l’endemà al vespre van tocar les nou, no em va ser possible de romandre a la meva habitació, vaig vestir-me malgrat del mal temps que feia, sortint al carrer. Em vaig trobar allí, seient en el nostre banc. Vaig arribar-me fins al seu carreró; però avergonyit vaig tornar enrere, allunyant-me algunes passes de casa seva, sense atrevir-me a mirar la seva finestra. Vaig tornar a casa amb tal tristesa, com mai en la vida no havia conegut. I quin dia tan avorrit i humit feia! Si hagués fet bon temps, m’hauria passejat per allí tota la nit…

Però demà, demà! Demà ella m’ho contaria tot.

Una carta d’ell és possible que encara no l’hagi rebuda. Però per altra part, també podria haver-la rebuda. Ells ja deuen trobar-se junts…





QUARTA NIT


Déu meu, que tot això hagi d’acabar així!

Vaig arribar a les nou. Ella ja es trobava allí. La vaig albirar de lluny; estava dreta com en el moment de conèixer-la per primera vegada, recolzada a la barana del terraplè que donava al canal, i no va sentir que me li acostés.

—Nastenka! —vaig exclamar, intentant reprimir amb força la meva emoció.

Ella es va girar ràpidament cap a mi.

—Què hi ha? —va dir—, què hi ha? Apa, correu!

Vaig mirar-me-la amb sorpresa.

—Ara, digueu-me, on és la carta? Heu portat una carta? —va repetir, i m’agafà la mà que jo tenia a la barana.

—No tinc cap carta —vaig dir-li finalment. És que ell encara no ha vingut?

Va empal·lidir d’espant, mirant-me llarga estona, sense fer cap moviment. Li havia destruït la seva darrera esperança.

—Ara Déu l’hauria de perdonar! —va dir a l’últim, amb la veu quasi ennuegada—. Déu el pot ben perdonar, quan em deixa així abandonada!

Va deixar els ulls perquè desitjava mirar-me; però no podia. Encara va intentar aturar la seva excitació durant breus moments; però de sobte es va girar, recolzant-se a la balustrada, va tornar-se pàl·lida i es desfermà en una mar de llàgrimes.

—Pareu, pareu de plorar! —vaig exclamar; però en veient la seva mirada, em van faltar les forces per a prosseguir; i en realitat, què podia dir-li?

—No intenteu consolar-me —digué plorant—; ni em parleu d’ell, no em digueu que encara pot venir, que no pot deixar-me de la manera tan despietada i cruel com ha fet. I per què m’ho he merescut? Sí, per què? És que hi ha en la meva carta, en aquesta malaurada carta, quelcom de dolent…?

Sanglotant exacerbadament, se li va escanyar la veu; el cor se’m destrossava de veure el seu aspecte.

—Oh, amb quina crueltat tan inhumana s’ha comportat! —començà de nou a doldre’s—. I ni una línia, ni una línia escrita! Almenys hauria pogut contestar, que no podia i que es deslligava de mi; però ni una línia en tots aquests dies inacabables! Amb quin cor més lleuger ha ofès a una pobra noia desemparada que solament és culpable d’haver-lo estimat massa! Déu meu, Déu meu! Recordo que quan per primera vegada vaig anar-lo a trobar, em vaig humiliar davant d’ell, plorant, només desitjava obtenir una guspireta d’amor…! Escolteu —va continuar, dirigint-me la mirada amb els seus ulls negres centellejants—, això no pot succeir! No pot pas succeir; és impossible! O us heu errat o m’he equivocat; potser que encara no hagi rebut la meva carta? Potser no sàpiga res? Com és possible, judiqueu vós mateix, digueu-m’ho per l’amor de Déu, aclariu-m’ho si us plau —perquè no puc comprendre això—. Com és possible que hagi procedit amb mi de forma tan grollera i bàrbara? Ni una paraula més! L’home més ínfim del món es comporta amb més pietat. Potser ha sentit dir quelcom perjudicial per a mi, potser algú li ha parlat mal de mi? —exclamà, dirigint-se’m al formular aquesta pregunta—. Què en penseu d’això? Què opineu?

—Calmeu-vos, Nastenka, demà aniré a veure’l per a portar el vostre encàrrec.

—De part meva!

—Li preguntaré tot, i per la meva part, li explicaré tot.

—De veritat?

—Li escriureu una carta. No digueu res, Nastenka, no digueu res! L’obligaré que posi atenció al vostre comportament, ho ha de saber tot, i si…

—No, amic meu, no! —m’interrompé ella—. Ja n’hi ha prou! De mi no escoltarà cap paraula, ni una paraula meva, ni llegirà cap línia escrita meva. No parleu més. De cap manera el vull veure, ja l’he o… bli… dat…

No li fou possible continuar.

—Calmeu-vos, calmeu-vos! Seieu aquí, Nastenka —vaig dir, convidant-la a seure en el banc.

—Ja m’he tranquil·litzat del tot. No digueu res més! No té cap significat! Aquestes llàgrimes s’assecaran! Que potser us creieu que em trauré la vida, que m’ofegaré?

El meu cor estava ple a vessar, volia parlar, però em faltava la força de fer-ho.

—Escolteu! —va continuar, agafant-me la mà.

Digueu: hauríeu procedit d’aquesta manera? Una noia que pel seu propi impuls us vingués a veure, no amb altivesa desvergonyida, seríeu capaç de riure-us d’ella a la seva cara i mofar-vos del seu cor feble i enze? La respectaríeu? Vós us hauríeu dit, que si ella es troba sola en el món, que si no sap com dominar-se, que si no és capaç de protegir-se de l’amor que percep per vós; que no és culpable, que realment és innocent… que no ha fet res de mal… Oh, Déu meu, Déu meu…!

—Nastenka! —vaig exclamar per últim, sense poder dominar la meva emoció—. Nastenka! Em martiritzeu! Em destrosseu el cor, em mateu, Nastenka! No puc quedar-me més temps callat; finalment us haig de dir, tot allò que en el meu cor s’hi congria…

Dites aquestes paraules, vaig aixecar-me del banc. Ella m’agafà altra vegada la mà, mirant-me sorpresa.

—Què us passa? —em preguntà a l’últim.

—Escolteu-me! —vaig dir en to resolut!—. Escolteu-me, Nastenka! Això que us vaig a dir, no tindrà sentit i serà impossible; una pura beneiteria! Ja sé que no serà mai possible; però no puc continuar callant. Referent als vostres sofriments, us prego per anticipat, que em perdoneu!

—Però, per què? —va interrogar-me, parant de plorar; llavors em mirà de fit a fit, mentre relluïen els seus bellíssims ulls amb estranya curiositat—. Què teniu?

—És quelcom impossible, però us estimo, Nastenka! Això és el que em passa! Bé, ara ja està tot dit! —vaig concretar, amb un moviment de mà; com si ho deixés darrere meu—. Ara podreu dir si continuareu parlant com heu fet fins ara, i a més, si m’escoltareu allò que encara podria dir-vos…

—Bé, què voleu significar? —em va interrompre—. Quin mal hi ha? Que m’estimeu, ja fa temps que ho sé; però sempre he cregut que solament es tractava, senzillament d’un cert afecte. Ai, Déu meu, Déu meu!

—Al principi fou així, d’una certa manera, Nastenka; però ara, precisament ara… Em succeeix com vós, quan llavors us vau presentar davant d’ell amb el farcell. Pitjor que vós, Nastenka, perquè ell aleshores no us estimava, en canvi, l’estimàveu a ell.

—De què em parleu! No us acabo d’entendre. Però escolteu, perquè tot això; més ben dit, perquè no, perquè tan de sobte… Oh, bon Déu! Parlo com una enze! Però vós…

I Nastenka es va atabalar completament. Les galtes se li van tornar d’un vermell encès; abaixà els ulls mirant a terra.

—Què s’hi pot fer, Nastenka; què hi puc fer jo! M’he confessat culpable, abusant de la vostra confiança… Però no, no, jo no sóc culpable, Nastenka; allò que sento, allò que percebo, el cor em diu que he obrat bé, perquè no podeu donar-vos per ofesa i sentir-vos molestada! Sóc el vostre amic, i continuo essent-ho; no he canviat mai. Mireu, encara em corren les llàgrimes pels ulls, Nastenka, i em continuaran corrent… no es podran eixugar mai. Les vostres ja s’han assecat, Nastenka…

—Seieu, doncs; seieu aquí —digué ella, volent-me fer seure en el banc—. Oh, Déu meu.

—No! Nastenka, no vull seure; no puc quedar-me aquí per molta estona, cal que no em vegeu més; us ho explicaré tot i després me n’aniré. Solament vull dir-vos, que no sabreu mai com us estimo. Hauria guardat el meu secret. En aquests moments, no us hauria de turmentar amb el meu egoisme. No! No puc aguantar-me més, vós mateixa heu començat a parlar-ne; sou culpable, culpable del tot, però jo sóc innocent. No devíeu apartar-me…

—No us he apartat pas, no! —exclamà Nastenka, com si talment volgués amagar la seva confusió.

—No em rebutgeu? No! En canvi desitjava fugir de vós. En realitat, volia marxar corrent; només que abans us ho volia dir tot, doncs mentre esteu aquí parlant no podria seure tranquil·lament. Quan estàveu plorant i queixant-vos que… (vull pronunciar el vostre nom, Nastenka) us diré el perquè, pel rebuig que us feia ell, des de llavors sento que en el cor hi tinc més que mai, un gran amor per vós, Nastenka; més amor que mai! I amb tot aquest amor… més que res em destrossa el cor, no puc ajudar-vos i no m’és possible callar, i cal que parli, Nastenka; cal que parli!

—Sí, sí! Parleu, expliqueu-m’ho tot! —digué Nastenka, amb una exaltació d’ànim incomprensible per a mi—. Em sembla estrany que us arribi a parlar tant; però enraoneu de seguida! Després us ho aclariré! Us ho contaré tot!

—Sentiu compassió per mi, Nastenka; senzillament em teniu compassió, estimada amiga, i allò que desapareix, s’esfuma!, i la paraula dita no es pot tornar enrere. No és veritat? Bé, ara ho sabeu tot, heus aquí ben precisat el punt de partida. Ara està bé! Tot això és meravellós. Però escolteu: Quan sèieu i ploràveu, pensava per mi (ai, deixeu-me dir allò que pensava!), pensava que (bé, reconec que no pot ser, Nastenka), jo pensava que vós… pensava que vós d’una certa manera… totalment inexplicable, qualsevol dia no l’estimaríeu més. Llavors —això ho vaig rumiar ahir i és el tercer dia que hi penso, Nastenka—, llavors podria succeir que m’arribéssiu a estimar; ja m’ho heu dit vós mateixa, Nastenka, que quasi m’heu arribat a estimar. Bé, què més doncs? És quasi tot allò que us volia explicar; només resta per dir que si succeís així, si llavors podríeu arribar a estimar-me; res més que això! Escolteu també, estimada amiga —doncs sereu la meva amiga, en totes les circumstàncies i passi allò que passi—, en fi, sóc un home senzill i pobre, del tot insignificant (que de certa manera, sempre parlo de coses meravelloses que ningú no ha sentit dir, això és degut al meu trastocament, Nastenka); però sempre us estimaré, us estimaré tant, que si encara seguiu estimant a l’home que no conec, llavors no patireu cap dificultat per l’amor que us pugui tenir. Solament tindreu la sensació que a cada moment hi batega al costat vostre un cor agraït, un cor ardent que per vós… Ai, Nastenka, Nastenka! Què n’heu fet de mi!

—No ploreu; no desitjo pas que ploreu —digué Nastenka, aixecant-se ràpidament del banc—. Veniu, aixequeu-vos i veniu amb mi, no ploreu més, no ploreu —continuà ella, eixugant-me les llàgrimes amb el seu mocador—; bé, ara veniu, potser us pugui dir alguna cosa… Sí, ell m’ha plantat, oblidant-me, i jo encara continuo estimant-lo (no us vull enganyar); però escolteu i contesteu-me. Si per exemple us arribés a posar estimació, o sigui, si jo solament… Ai, amic meu, amic meu!, quan penso, quan jo penso que us he arribat a ofendre i a riure’m del vostre amor, mentre us estava alabant perquè no us havíeu enamorat de mi! Oh, Déu meu! Com és possible que no ho hagi vist, que no ho hagi comprès, que hagi estat tan estúpida, però… bé, ja està resolt, ja us ho contaré tot…

—Escolteu, Nastenka; sabeu el què? M’apartaré de vós; heus aquí, allò que serà millor! En realitat, no faig més que torturar-vos. Tingueu ara la certesa que us heu burlat de mi; però de cap manera vull afegir això a la vostra aflicció… De tota manera, em considero culpable, Nastenka; així doncs, adéu-siau!

—Atureu-vos, escolteu-me: no podríeu esperar-vos?

—Per què esperar-me? Què voleu dir?

—Que a ell l’estimo; però això és passatger, és transitori; això passarà amb tota seguretat; ja està passant, us dic… Qui ho sap si potser cessarà avui mateix, doncs ara l’odio, perquè s’ha rigut de mi mentre vós i jo ploràvem aquí; a més, no m’heu donat l’esquena com ell, perquè m’estimeu i ell no, perquè finalment, us estimo! Us estimo… sí, us estimo! Us estimo com vós m’estimeu, ja us ho he dit abans, i ho haveu escoltat bé… us estimo perquè sou millor que ell; perquè seguiu un procedir més noble que ell, perquè, perquè ell…

La commoció era tan forta, que no li fou possible acabar de parlar, va recolzar el cap sobre la meva espatlla i després me’l deixà caure sobre el pit, plorant amargament. Vaig intentar consolar-la, parlant-li amistosament sense poder calmar-la, no deixava d’estrènyer-me el braç, dient entre sanglots:

—Espereu-vos una mica, espereu-vos; ja em passarà. Només volia dir-vos… no cregueu que aquestes llàgrimes… tinguin que veure res amb ell, solament són degudes a la meva feblesa, espereu-vos fins que m’hagi passat…

A l’últim va deixar de plorar, eixugant-se les llàgrimes, anàrem caminant. Volia dir-li quelcom; però em va pregar que esperés més estona. Els dos restàrem silenciosos… Finalment, una vegada asserenada, es va posar a parlar:

—Heus aquí el què —va començar dient amb la veu feble i tremolosa, que de sobte va agafar una sonoritat que m’arribà al cor, despertant-hi una sensació agredolça—: no cregueu que sigui tan inconstant ni variable com el temps; tampoc cregueu que pugui oblidar amb tanta lleugeresa i celeritat i ser infidel… he passat tot l’any estimant-lo, i poso a Déu per testimoni, que ni de pensament no he deixat mai de ser-li fidel. Ell això ho ha menyspreat i s’ha mofat de mi… Déu el perdoni! Però m’ha ofès greument i m’ha ferit profundament el cor. No l’estimaré més, solament puc estimar un home magnànim, que pensi noblement, puix també sóc així; i ell n’és indigne… Déu el perdoni! Però és preferible que s’hagi mostrat així, quan més tard m’he vist enganyada en la meva espera i he sabut com era ell… Ara s’ha acabat! Però qui ho sap, estimat amic meu —va prosseguir mentre em prenia la mà—; podria ser, que tota la meva vida no hagi estat més que un engany dels sentits, una fantasia, ja que l’he passada sota la vigilància de l’àvia? Potser que devia estimar a un altre, no a ell, no a un tal home, a un altre que tingués compassió de mi i, i… Bé, ara deixem això, deixem-ho —interrompé Nastenka, que no podia parlar d’excitada—; solament volia dir-vos, malgrat que l’hagi estimat (no, no l’he estimat), si malgrat tot encara dieu que… si sentiu que el vostre amor és prou gran, si finalment creieu que podeu suplantar del meu cor d’abans… si desitgeu apiadar-vos de mi, si no em voleu deixar destinada al meu destí, tan sola, sense consol ni esperança, si voleu estimar-me sempre com ara m’estimeu… llavors us juro que el meu agraïment, el meu amor serà digne de vós… Voleu ara acceptar-me la mà?

—Nastenka! —vaig exclamar, però un sanglot quasi m’ofegà la veu—. Nastenka! Oh, Nastenka…!

—Ja n’hi ha prou, és suficient! Ara cal que ho deixem! —va dir, calmant-se amb esforç—. Bé, ara està tot dit; no és veritat? Sí? Sou feliç i jo també: cap paraula més, doncs. Espereu. Tingueu pietat de mi… Parleu-me d’una altra cosa, per l’amor de Déu!

—Sí, Nastenka, sí! Ja n’hi ha prou d’això. Ara sóc feliç… Bé, Nastenka, d’acord. Parlem d’una altra cosa, de pressa, amb rapidesa; sí, ja estic a punt…

I no sabíem de què parlar, rèiem i ploràvem, dèiem mil paraules sense sentit ni cohesió; tan aviat caminàvem per la vorera com tornàvem enrere sobtadament; ens disposàrem a travessar el carrer quedant-nos parats drets, després vam tornar al costat del canal; semblàvem un parell de criatures…

—Ara visc sol, Nastenka —vaig dir—; però demà… Bé, ja sabeu certament, Nastenka, que sóc pobre; només disposo de mil dos-cents rubles a l’any; però això no hi fa res…

—Naturalment que no; però l’àvia té la seva pensió, així que ella no ens serà cap pes. Haurem de tenir-la amb nosaltres.

—Certament, l’àvia ha de viure amb nosaltres… solament que la Matriona…

—Ai, sí; i a més, hi ha la Fiokla!

—La Matriona és molt bona dona; només té un defecte: no posseeix gens de fantasia, Nastenka, gens en absolut; però això no hi fa res…

—No, és enterament igual, poden viure bé juntes. Demà us esperem a casa nostra. Tenim la mansarda de sobre buida; hi havia una llogatera, una vella dama noble que ha marxat; sé que l’àvia la vol llogar a un jove. Li he preguntat:

“Per què precisament a un jove?”

“Perquè senzillament, sóc vella, Nastenka —m’ha contestat—; no et creguis ara que vulgui donar-te’l per promès i casar-t’hi”. —Vaig donar-me compte que aquesta és la seva intenció…

—Ai, Nastenka!

I els dos ens posàrem a riure.

—Bé, ja n’hi ha prou. On viviu? Ho havia oblidat —va preguntar-me.

—Allà, prop del pont, a la casa Barannikov.

—És una casa molt gran?

—Sí, és molt gran.

—Ah, ja ho sé, una casa molt bonica; però ara, ja ho sabeu: heu de caminar i instal·lar-vos a casa nostra…

—Demà mateix, Nastenka, demà mateix. Dec una mica de lloguer del pis; però no hi fa res. Aviat cobraré la meva paga…

—I sabeu què? Potser podré donar lliçons, aniré a aprendre i donaré lliçons…

—Magnífic… i prompte tindré una gratificació, Nastenka…

—Així des de demà ja sereu el nostre llogater…

—Sí, i anirem a veure El Barber de Sevilla; dintre de poc el tornaran a representar.

—Sí, farem això —digué Nastenka rient—; o més ben dit, serà preferible que en lloc del Barber anem a veure una altra obra…

—Molt bé, una altra obra, això serà millor; no ho havia pensat bé…

Mentre parlàvem, els dos anàvem caminant com si ens trobéssim entre boires, sense posar esment en allò que succeïa al nostre voltant. Ens quedarem drets molta estona, parlant-nos en el mateix lloc; després ens posàrem a caminar novament anant a la ventura, canviant-nos rialles i plors… Per fi Nastenka volgué tornar a casa seva. No vaig gosar retenir-la; vam seguir caminant i després d’un quart d’hora ens trobàrem de sobte en el terraplè, prop del nostre banc. Altre cop ella va sospirar i li caigué una llagrimeta dels ulls; vaig sentir-me anguniejat i tímid. Però m’estrenyé la mà, obligant-me de nou a caminar tot conversant…

—Ara ja és hora d’anar-me’n a casa, crec que és molt tard —digué Nastenka—. Ja hem fet prou criaturades!

—Sí, Nastenka; però no podré adormir-me, a casa no hi vaig pas.

—Crec que tampoc podré dormir, acompanyeu-me, si us plau…

—És clar que sí! —vaig assentir.

—Ara sense falta anirem al nostre pis.

—Sens falta, sens falta… —vaig repetir.

—Paraula d’honor? Perquè de fet em cal tornar a casa!

—Paraula d’honor! —vaig contestar rient.

—Doncs anem!

—Anem —vaig dir, aturant-me un instant. A continuació vaig remarcar—: Mireu el cel, Nastenka; mireu-lo bé! Demà farà un dia meravellós; el cel està molt blau, i com brilla la lluna! Contempleu com aquest núvol groguenc ara la taparà, mireu, mireu! No; ha passat de llarg pel costat, mireu, mireu bé…

Però Nastenka no mirava el núvol, estava dreta callada, com si estigués clavada, un moment després va moure’s inquieta, com si l’angúnia que patia tingués relació amb mi. Vaig notar que li tremolava el braç, en contacte amb el meu… Me’l va estrènyer més fortament.

En aquest instant, se’ns va dirigir un home jove. Va quedar-se aturat mirant-nos amb atenció, aleshores va donar de nou algunes passes més. A nosaltres ens tremolava el cor…

—Nastenka —vaig dir amb veu baixa—, qui és aquest jove, Nastenka?

—És ell —em contestà xiuxiuejant, mentre ell se’ns acostava i l’angúnia se’m feia més forta… Quasi no m’aguantaven les cames…

—Nastenka, Nastenka! Ets tu! —va exclamar una veu a prop nostre, i en el mateix moment el jove s’acostava més…

Oh, Déu meu, quin crit! I com tremolava ella! Amb quina rapidesa se separà del meu braç i es llançà cap a ell! Jo estava dret i me’ls mirava atordit. Així que ella li va donar la mà i es llançà als seus braços, es va girar de nou ràpida com el vent i se’m va acostar, i abans que me’n fes càrrec, va abraçar-me el coll amb els dos braços donant-me un petó ardent en els llavis. Després va tornar volant al costat d’ell, s’hi agafà de bracet i marxaren carrer enllà.

Encara vaig romandre llarga estona mirant com s’allunyaven… Finalment, els vaig perdre de vista.





UN MATÍ


Les meves nits acabaren un matí. El dia era dolent. Plovia i sentia com l’aigua queia rebotent pels vidres; l’habitació estava fosca i el carrer es veia ombriu. El cap em feia mal i em trobava marejat, notava que la febre s’anava apoderant del meu cos.

—Una carta per a vós; el carter l’ha portada, és del correu interior —va dir la Matriona, dirigint-se a mi.

—Una carta! De qui? —vaig exclamar, aixecant-me de la cadira d’una revolada.

—No ho sé pas; podeu mirar la signatura de dins i sabreu de qui és.

Vaig trencar el lacre del segell, obrint la carta. Era d’ella!

“Oh, perdoneu, perdoneu-me! —m’escrivia Nastenka—. Us ho prego de genolls, perdoneu-me! Us he enganyat, igual que a mi mateixa. Ha estat un somni, una il·lusió… avui he patit molt pensant en vós: perdoneu, perdoneu-me!

”No m’acuseu, car els meus sentiments envers vós no han canviat; us havia dit que podia estimar-vos, i ara encara us estimo, molt més que abans. Oh! Déu meu, si us pogués correspondre estimant-vos com vós a mi! Oh! Si pogués estimar-vos com a ell!”

“Oh, si ell fos com tu!” em passà volant pel cap. Em vingueren a la memòria les mateixes paraules teves, Nastenka!

“Déu ho sap bé, tot allò que per a vós estaria disposada a fer! Ja m’imagino que ara us trobareu inconsolable i afligit. Comprenc que us he ofès; però heu de saber que quan molt s’estima, no es guarda rancor per massa temps. I vós m’estimeu molt!

”Us ho agraeixo! Sí!, us agraeixo aquest amor! Perquè se m’ha gravat a la memòria com un somni dolç, que una vegada desperta, encara es recorda durant molt temps; eternament pensaré en els moments que com un germà m’heu obert el vostre cor i amb tanta benignitat vàreu encoratjar el meu pobre cor destrossat, a fi de protegir-lo, amanyagar-lo i posar-lo bo. Si m’arribeu a perdonar, el vostre record serà enaltit i em sentiré eternament agraïda, i no se m’esborrarà mai de la meva ànima… Conservaré aquest record amb fidelitat, no el trairé, no faré això amb el vostre cor: el meu és massa constant. Ahir també va tornar aquell a qui dec correspondre per sempre.

”Nosaltres ens tornarem a veure: heu de venir a visitar-nos. No ens podeu abandonar, sereu un amic per a tota la vida, com un germà…! Quan em vegeu, espero que em donareu la mà… me l’heu de donar; ja m’heu perdonat, veritat? M’estimeu encara com abans?

“Oh!, estimeu-me, no m’abandoneu, perquè en aquest moment us estimo honradament, i us ho mereixeu… benvolgut amic meu! La setmana entrant ens casem. Ell m’estima més ara que abans del seu retorn, i no m’havia oblidat mai… No us enfadeu perquè us hagi escrit quelcom d’ell. Desitjo venir a veure-us junt amb ell; li posareu estimació, no és veritat?

”Perdoneu-me; us recorda i estima, la vostra

Nastenka”.

Vaig passar molta estona llegint i rellegint aquesta; carta; les llàgrimes em venien als ulls. Finalment em relliscà dels dits i vaig tapar-me la cara amb les dues mans.

—Oh, estimat; estimadíssim! —exclamà la meva Matriona.

—Què hi ha, velleta?

—Ja he tret totes les teranyines del sostre, per la meva part, ara ja podreu casar-vos i tenir els convidats que vulgueu, sense més ni més…

Vaig donar una mirada a la Matriona. Estava ben conservada, amb una certa frescor, era una jove vella; però no sé com va succeir, que sobtadament me la vaig imaginar amb la mirada apagada, les faccions arrugades, encorbada i envellida… No sé com va ocórrer, que tot d’un plegat vaig tenir la sensació que la meva habitació s’havia envellit com ella. El paviment i les parets estaven descolorides i tot havia perdut la brillantor; les teranyines encara s’havien tornat més grosses. I no sé com va passar, que mirant per la finestra em va semblar que la casa que tenia al davant també estava ruïnosa i descolorida, que l’estucat de les columnes s’havia desprès i estava caigut per terra, que les cornises es veien negres i clivellades, i que les parets que abans eren d’un groc fosc molt brillant, ara estaven totes tacades…

I va sorgir un raig de sol, que de sobte brillà entre els núvols plujosos, i es va amagar de seguida darrere d’ells, i als meus ulls tot va semblar-me tan apagat com abans, i per un moment vaig tenir la desagradable sensació, davant la trista perspectiva del meu esdevenidor, de veure’m envellit exactament com em trobo ara després de transcorreguts quinze anys, en aquesta mateixa habitació, igualment solitari, vivint amb aquesta mateixa Matriona, que ni per remei s’ha fet més espavilada en tots aquests anys.

Però com podria tenir present el teu greuge, Nastenka! Jo que sóc un núvol ombrívol, i no puc comparar-me amb la claredat de la teva inalterable felicitat, que pugui fer-te amargs retrets i et porti la tristesa en el teu cor, mortificant-lo amb un secret turment i obligant-lo a lluitar ansiosament en els moments del teu benestar, i que t’arribi a masegar algunes de les tendres floretes que portaràs enllaçades en els cabells negres quan vagis amb ell a l’altar…? Oh no, mai, mai! Que el teu cel sigui ben clar i alegre i quan es faci de dia et somrigui assossegadament, que siguis beneïda pel moment de ventura i felicitat que vas donar a un altre cor solitari i agraït, totes les hores de benaurança i felicitat, i que puguis oferir a un altre cor, solitari, l’agraïment del teu cor!

Déu meu! Tota una hora de benaurança! No és prou això per omplir tota una vida?





LA DISPESERA


(1847)





PRIMERA PART





I


Ordinov es decidia a l’últim a canviar de dispesa. La seva dispesera, una dona d’edat, molt pobra, es veia obligada, per raons imprevistes, a deixar Sant Petersburg i anar a viure amb uns parents que s’estaven en un poblet, sense ni tan sols esperar a fi de mes, data fins a la qual tenia el lloguer pagat. Ordinov, que, ell, havia pagat el mes per endavant i volia aprofitar-lo tot, sentia recança d’haver d’abandonar aquella dispesa, i això l’entristia, encara que ell era pobre i la pensió no gaire barata. L’endemà, després d’haver-se’n anat la dispesera, es posà el casquet i anà a voltar pels carrers estrets de Sant Petersburg, mirant els rètols penjats a les portes de les cases, deturant-se més aviat davant de les d’aspecte més pobre i amb cara de viure-hi molta gent, convençut que on li fóra més fàcil de trobar l’habitació que li convenia, era a casa d’uns dispesers pobres.

Ja feia una bona estona que estava capficat en la seva recerca, quan, de mica en mica, se sentí envaït per unes sensacions noves, gairebé desconegudes. Distretament, sense fixar-s’hi gaire al principi, amb una viva atenció després, mirà al seu voltant. La multitud i la vida del carrer, el soroll, el moviment, la novetat de les coses, tota aquesta activitat, aquest rutllar de la vida corrent que tan avorrit resulta per al petersburguès atrafegat, el qual tota la seva vida cerca, en va i amb una enorme despesa d’energia, la possibilitat de trobar la calma i el repòs en un niu tebi adquirit amb el seu treball, el seu servei o d’altres mitjans, tota aquesta agitació vulgar, arran de terra, desvetllava en Ordinov, al contrari, una sensació dolça, joiosa, quasi entusiasta. Les seves galtes pàl·lides s’envermelliren un xic, els seus ulls brillaren amb una nova esperança, i a grans glopades, amb avidesa, aspirà l’aire fred i fresc. Se sentia extremadament lleuger.

Sempre havia portat una vida tranquil·la, solitària. Feia tres anys que havia obtingut un grau científic, i, esdevingut tan lliure com li era possible, havia anat a casa d’un vell al qual fins aleshores només coneixia de nom. El varen fer esperar molt, fins que el lacai amb lliurea s’hagué dignat anunciar-lo per segona vegada. A l’últim, l’introduïren en un saló alt, fosc, desert, inhòspit, com encara n’hi ha en certes velles cases senyorials, on la vida sembla haver-se corgelat. En el saló havia vist un vell de cabells blancs, tot guarnit de condecoracions. Era l’amic i el col·lega de son difunt pare, i també el seu tutor. El vell li donà algun diner, una quantitat insignificant; era el que restava de l’herència del seu avi, subhastada judicialment per deutes. Ordinov va agafar els diners amb aire indiferent, després va dir adéu per sempre al seu tutor…

Aquella tarda de tardor era freda i fosca. El xicot estava consirós i una tristesa immensa li esquinçava el cor. Una flama lluïa en els seus ulls; tenia esgarrifances de febre. Calculava, tot caminant, que amb aquells diners en tenia per viure dos anys, o tres, potser quatre, a condició de no menjar per la gana que tingués. Vingué la nit; es posava a ploure. Va llogar la primera casa que va trobar, i al cap d’una hora ja hi era instal·lat. S’hi tancà com en un claustre, renuncià completament al món, i, dos anys més tard, s’havia tornat salvatge del tot.

S’hi havia tornat sense adonar-se’n; ni solament pensava que existís una altra vida sorollosa, agitada, canviant, atraient i sempre, tard o d’hora, inevitable. A dir veritat, a despit seu, havia sentit parlar d’aquesta vida, però la ignorava i no feia pas per manera de conèixer-la. La seva infantesa havia estat solitària; ara estava absorbit del tot per la passió més profunda, la més insaciable, per una d’aquelles passions que no deixen als éssers com Ordinov ni la més petita possibilitat de lliurar-se a una activitat pràctica, vital. Aquesta passió era la Ciència. Li rosegava la joventut amb una metzina lenta, deliciosa; fins li torbava el son i el privava de l’aliment sa i de l’aire fresc que no entrava mai a la seva cambra. Però Ordinov, en la fal·lera de la seva passió, ni se’n volia adonar. Era jove i, de moment, amb això ja en tenia prou. La seva passió el deixava infant per tot el que pertocava a la vida exterior, i el feia incapaç per sempre d’apartar la gent per obrir-se pas, si el cas s’escaigués. La ciència, en mans de segons qui, és un capital; la passió d’Ordinov era una arma girada contra ell mateix.

Més que la voluntat neta i lògica de saber, d’aprendre, era una mena d’atracció inconscient allò que l’havia empès als estudis a què fins llavors s’havia lliurat. Criatura encara, ja era tingut per un original, perquè no s’assemblava de res als seus camarades. No havia conegut els seus pares. Pel seu caràcter estrany, per la seva salvatgeria, els seus condeixebles l’havien fet patir molt, i això encara l’havia fet tornar més esquerp, tant que, a poc a poc, s’havia apartat completament dels homes per tancar-se dintre d’ell mateix.

Ni ara ni mai, no havia seguit cap ordre ni cap sistema en els seus estudis solitaris. Era com la primera embranzida, la primera ardor, la primera febresa de l’artista. S’havia creat un sistema per al seu ús. Hi havia pensat anys i anys, i en la seva ànima es formava de mica en mica la imatge, vaga encara, amorfa, però divinament bella, de la idea, encarnada en una forma nova, lluminosa. I aquesta forma, volent despendre’s de la seva ànima, el feia patir. En sentia tímidament l’originalitat, la veritat, la puixança. La seva criatura volia viure ja per ella mateixa, prendre una forma, fortificar-s’hi; però el terme de la gestació encara era lluny, molt lluny potser, potser ni existia.

Mentrestant Ordinov caminava pels carrers com un estranger, com un ermità que ha deixat de sobte el seu desert de silenci per la ciutat sorollosa i bellugadissa. Tot li semblava nou i curiós. Però era tan estranger a aquest món que bullia i s’agitava entorn seu, que ni li passava pel cap d’admirar-se d’aquestes curioses sensacions seves. Semblava no adonar-se de la seva pròpia salvatgeria. Al contrari, un sentiment joiós, una mena d’embriaguesa, com la de l’afamat al qual donessin de beure i de menjar després d’un llarg dejuni, naixia en ell. Pot semblar estrany que un esdeveniment de tan poca importància com un canvi de dispesa hagi estat prou per atordir i emocionar un habitant de Sant Petersburg, maldament aquest fos Ordinov; però cal dir que potser era la primera vegada que sortia per negocis. Com més anava més agradable li resultava vagabundejar pels carrers, i tot s’ho mirava a tall de passejant desenfeinat.

Fidel, aleshores i tot, a la seva ocupació habitual, llegia en el quadre que es destapava meravellós davant seu com entre les línies d’un llibre. Tot li feia efecte. No perdia ni una sola impressió i, amb la seva mirada pensarosa, escrutava els rostres dels passants, observava atentament l’aspecte de tot el que el rodejava, escoltava encisat el llenguatge popular, com si controlés sobretot les conclusions nascudes en la calma de les nits solitàries. Sovint, un detall el colpia i li provocava una idea, i, per primera vegada, va sentir despit d’haver-se enterrat viu en la seva cel·la. Aquí tot anava molt més de pressa, el seu pols bategava més fort i més ràpid. L’esperit, oprimit per l’aïllament estimulat només per l’esforç exaltat, treballava ara amb rapidesa, seguretat i atreviment. A més a més, quasi inconscientment desitjava introduir-se, de la manera que fos, en aquesta vida estrangera per a ell; car, fins aquell dia, no la coneixia, o millor no la pressentia, sinó per l’instint de l’artista. L’angoixa de l’amor i de la simpatia feia bategar el seu cor, a despit d’ell mateix. Examinava amb més atenció la gent que passava davant seu, però tothom li semblava llunyà, capficat i pensatiu. De mica en mica la indiferència d’Ordinov s’esvaïa. La realitat, ja, l’oprimia i li imposava una mena de temor i de respecte. Aquell assalt d’impressions fins llavors inconegudes començava de cansar-lo. Com un malalt que s’aixeca tot content del llit per primera vegada, i no pot tenir-se dret aterrat per la llum i el remolí esclatant de la vida, d’una manera semblant a Ordinov l’atordien i el cansaven el soroll i la vivacitat dels colors de la multitud que passava pel seu davant. La tristesa i l’angoixa s’apoderaven d’ell. Començava a tenir por per tota la seva vida, per la seva activitat, fins pel seu esdevenidor. Un pensament nou li matava la tranquil·litat; tot de sobte, acabava de dir-se que era sol, que ningú no l’estimava i que ell mateix no havia tingut mai ocasió d’estimar ningú. Alguns transeünts als quals, per atzar, havia dirigit la paraula al començament del seu passeig, l’havien mirat d’una manera estranya, molesta. Veia que el prenien per boig, o almenys per un original dels més estranys, i no s’erraven. Llavors es recordà que tothom estava sempre cohibit en presència seva; fins quan era criatura, tothom l’evitava a causa del seu caràcter clos, obstinat, i la compassió que, de vegades, es manifestava en ell, als altres els era penosa o no l’entenien. I tot això l’havia fet patir, quan era petit i no s’assemblava a cap altra criatura de la seva edat. Ara això li retornava a la memòria, i constatava que sempre tothom l’havia abandonat, tothom havia fugit d’ell.

Sense adonar-se de com hi havia arribat, Ordinov es trobà en un barri força allunyat del centre de Petersburg. Després d’un àpat sumaríssim en una humil taverna, tornà a errar pels carrers, travessà places i arribà així a una mena de camí vorejat de tanques grogues i grises. En lloc de riques construccions, ara hi havia miserables barraques i fàbriques immenses, monstruoses, roges, ennegrides, amb altes xemeneies. Tot el voltant era desert i buit; tot tenia un aire ombrívol i hostil; almenys així li semblava a Ordinov. Començava a fer-se fosc. Al cap d’un llarg carreró arribà a la placeta de l’església parroquial. Va entrar-hi distretament. Feia un moment que s’havia acabat la funció. L’església era quasi buida. Hi havia dues velles agenollades a l’entrada. Un sagristà, un vell baix de cabells blancs, apagava els ciris. Una ampla faixa de raigs de sol ponent travessava el vitrall estret de la cúpula i il·luminava amb llum fulgurant un dels altars. Però l’esclat del sol minvava de mica en mica, i com més fosc es feia dintre el temple, més meravellosament lluïen, per ci per lla, les icones daurades, il·luminades per la llum tremolosa de les llànties i dels ciris.

Pres d’una profunda angoixa i d’un estrany sentiment d’opressió, Ordinov s’arrepenjà a la paret en el racó més fosc de l’església i s’abandonà per un instant. Es reféu quan els passos sords i mesurats de dos visitants ressonaren sota les voltes. Aixecà els ulls i una curiositat inexpressable s’apoderà d’ell en veure els dos nou vinguts. Eren un vell i una dona jove. El vell era alt, dret i ben conservat, però molt prim i d’una pal·lidesa malaltissa. Pel seu exterior s’hauria dit que era un comerciant d’una província llunyana. Portava, tirat sobre l’espatlla, un llarg caftà negre folrat de pell, evidentment de les festes, sota del qual apareixia un altre vestit llarguíssim acuradament cordat de dalt a baix. Duia una bufanda d’un vermell viu posada deixadament al voltant del coll. Duia un casquet de pells a la mà. Una llarga i fina barba grisa li queia sobre el pit, i, sota les celles espesses, li brillava una mirada febrosa, altívola i profunda.

La dona, que podia tenir una vintena d’anys, era meravellosament bonica. Duia una pellissa curta, blava, folrada d’una pell rara. Al cap duia un xal de seda blanca nuat sota el mentó. Caminava amb la vista baixa: una gravetat pensarosa, que emanava de tota la seva persona, es marcava netament, tristament, sobre el contorn deliciós del seu rostre delicat, de línies fines, dolces i jovenívoles.

En aquesta parella inesperada hi havia alguna cosa d’estrany.

El vell es deturà al mig de l’església, s’inclinà de tots costats, encara que l’església fos completament deserta. La seva acompanyanta féu el mateix. Després ell l’agafà pel braç i la portà davant una gran imatge de la Verge, sota l’advocació de la qual estava l’església, que brillava prop de l’altar amb l’esclat cegador dels focus reflectits pel seu marc d’or amb pedres precioses incrustades.

El sagristà, que restava sol a l’església, saludà el vell amb respecte. Aquest li respongué amb una lleu inclinació de cap. La dona caigué de genolls davant la icona. El vell agafà l’extrem del vel de la icona i se’n cobrí el cap. Un sanglot sord esclatà dins l’església.

Ordinov estava impressionat per la solemnitat de tota aquesta escena, i impacient per veure com acabaria. Al cap de dos minuts la dona aixecà el cap, i la llum viva del lampadari il·luminà de nou el seu rostre encantador. Ordinov s’estremí i féu un pas endavant. Ella allargà la mà al vell i tots dos sortiren lentament de l’església. Unes llàgrimes brillaven en els ulls de la dona, uns ulls d’un blau profund, amb llargues pestanyes que destacaven sobre la blancor del seu rostre i ombrejaven les seves galtes pàl·lides. Un somriure il·luminava els seus llavis, però el rostre portava el senyal d’un terror misteriós i infantil. S’estrenyia tímidament contra el vell i tremolava tota d’emoció.

Colpit, fuetejat per un sentiment desconegut, alegre i tenaç, Ordinov els seguí ràpidament i, en arribar al cancell de l’església, els passà pel davant. El vell el mirà amb un aire hostil i sever. Ella també el mirà, però sense curiositat, distretament, com absorbida per un pensament llunyà.

Ordinov els seguí d’esma. Ja era fosc. El vell i la dona prengueren per un gran carrer ample, brut, ple de botigues de tota mena, de dipòsits de farina, d’hostals i que duia fora de la ciutat. Trencaren per un altre carrer llarg i estret, amb tanques a banda i banda i que no passava: acabava davant l’enorme paret ennegrida d’una casa de quatre pisos, l’altra porta de la qual donava a un gran carrer populós. Ja eren prop de la casa quan el vell, de sobte, es girà i llençà una mirada impacient sobre Ordinov. Aquest es deturà en sec, sorprès ell mateix de la seva conducta. El vell es girà una altra vegada, com per assegurar-se que l’amenaça havia fet efecte. Després, tots dos, el vell i la dona, entraren al pati de la casa.

Ordinov desféu camí per tornar a casa seva. S’havia posat de molt mal humor. Estava enutjat d’haver perdut així tot un dia, d’haver-se cansat sense solta i sobretot d’haver comès l’estupidesa de prendre per una mena d’aventura un incident més que banal.

Per més que al matí li hagués sabut greu la seva salvatgeria, no gens menys el seu instint el portava a fugir de tot allò que el podia distreure, desviar-lo, treure’l del seu món interior, artístic. Mentrestant, amb una certa tristesa, una certa recança, pensava en el seu racó tranquil; després experimentà l’angúnia i el corcó d’una situació indecisa, de passos a fer, i, al mateix temps, estava irritat que tina misèria semblant hagués pogut ocupar-lo. A l’últim, cansat, incapaç de lligar dues idees, arribà, molt tard ja, a la seva habitació. Amb admiració, remarcà que havia estat a punt de passar per davant de casa seva sense reconèixer-la. Maquinalment, acotant el cap per la seva distracció que atribuïa a la fatiga, pujà l’escala fins a la seva habitació, sota la teulada. Encengué una espelma. Un minut després, la imatge de la dona sanglotant se li aparegué. Aquesta impressió era tan obsessionant, tan forta, el seu cor li reproduïa amb un tal amor els trets dolços i tranquils de la seva cara impregnada de terror i d’un entendriment misteriós, mullada d’infantils llàgrimes d’entusiasme o de penediment, que els seus ulls s’entelaren i li semblà que li corria foc per les venes. Però la visió s’esborrà de pressa. Després de la sobreexcitació vingué la reflexió, després el despit, després una mena de còlera; després d’això, esgotat de fatiga, sense despullar-se, s’embolicà amb les flassades i es tirà sobre el llit.

L’endemà, Ordinov es despertà bastant tard. Se sentia irritat, deprimit. Es vestí de pressa, tot esforçant-se a pensar en els seus mals de cap quotidians, i, un cop al carrer, dirigí els seus passos en sentit oposat al camí seguit el dia abans. Per fi trobà una habitació en un lloc o altre, en el pis d’un pobre alemany que es deia Spies i que vivia amb la seva filla, Tinichen. Spies, després d’haver cobrat la paga i senyal, baixà a despenjar el rètol de la porta. Havia admès Ordinov sobretot pel seu amor a la ciència, car ell mateix projectava de posar-se a estudiar molt seriosament. Ordinov l’avisà que es mudaria aquella tarda mateixa. Agafà el camí de casa seva, però, després de pensar-s’hi, es dirigí tot d’una al cantó oposat. El valor li tornava; fins va somriure pensant en la seva curiositat. D’impacient que estava, el camí li semblava extremadament llarg. Per fi arribà a l’església on havia entrat el dia abans al vespre. S’hi celebrava alguna cerimònia. Trià un indret des d’on podia veure quasi tots els fidels. Però els que ell buscava no hi eren. Després d’una llarga espera sortí, tornant-se tot vermell. Entestat a reprimir un sentiment que l’envaïa a desgrat seu, provava amb totes les seves forces de canviar el curs dels seus pensaments. Retornat a les coses corrents de la vida, s’adonà que era hora de sopar, i, creient efectivament tenir gana, entrà en la mateixa taverna on havia menjat la vigília.

Després, per llarga estona i sense cap idea determinada, voltà a la ventura per carrers i carrerons populosos o deserts, i a l’últim arribà a un indret apartat que ja no era la ciutat i on s’estenia un camp esgrogueït. Aquell silenci profund li comunicà una impressió que no havia sentit de feia temps, i això l’asserenà. Era un d’aquells dies secs i freds com de vegades fa a Sant Petersburg, en octubre. No gaire lluny d’allí hi havia una isba i, a tocar, dos pallers de fenc. A prop, un cavall menut, tan flac que se li podien comptar les costelles, amb el cap cot i la llengua enfora, rodava per allí desguarnit, al costat d’un carret de dues rodes; semblava com si pensés en alguna cosa… Un gos, tot rondinant, rosegava un os prop d’una roda trencada. Una criatura de tres anys, vestida només amb una camisa, tot gratant el seu cap ros, mirava amb estranyesa el ciutadà plantat davant seu. Darrere l’isba començaven els camps i els horts. A l’horitzó, la ratlla negra del bosc es retallava sobre el blau del cel; pel cantó oposat s’amuntegaven núvols nivosos que semblaven empaitar pel cel un vol d’ocells de pas que fugien sense xisclar. Tot estava silenciós i era d’una tristesa solemnial, com en una mena d’espera. Ordinov volia anar més lluny, però el desert començava d’oprimir-lo. Retornà a la ciutat, on s’oí tot de cop el soroll sord de les campanes cridant els fidels al servei vespral. Caminant més de pressa, es trobà aviat davant l’església que tan bé coneixia des de la vigília.

La dona desconeguda ja hi era, agenollada a l’entrada mateixa, entremig de la multitud de fidels. Ordinov s’obrí pas entre els captaires, les velles esparracades, els malalts i els esguerrats que esperaven l’almoina a la porta de l’església, i anà a agenollar-se al costat de la desconeguda. Llurs vestits es tocaven. Sentí la respiració panteixant que sortia dels seus llavis, que xiuxiuejaven una oració amb fervor. Els trets del seu rostre eren, com ahir, trasbalsats per un sentiment de pietat infinita, i altra vegada les llàgrimes li rajaven i s’assecaven sobre les seves galtes com per rentar-la d’algun crim terrible. Estaven en un indret de l’església completament fosc. Per instants només, el vent que entrava per un finestró obert agitava la flama, que il·luminava aleshores amb una lluïssor trèmula el rostre de la dona, cada tret del qual gravant-se en la memòria d’Ordinov, li enfosquia la vista i li martellejava el cor amb un dolor sord insuportable. Però en aquest sofriment hi havia una fruïció indicible. No la pogué aguantar. Tot el seu pit tremolava, i, tot sanglotant, inclinà el seu front abrusat sobre les fredes lloses de l’església. No sentia ni experimentava res, llevat del dolor del seu cor que es moria en un sofriment joiós.

Era la solitud que desenrotllava aquella extremada sensibilitat, ensems que aquella puresa i aquella feblesa del sentiment? Aquell impuls del cor es preparava en el silenci angoixós, ofegat, infinit, de les llargues nits sense son, travessades per les aspiracions inconscients i els estremiments de l’esperit impacient, o tot senzillament havia arribat el moment, el minut solemne, fatal, ineluctable? Succeeix que, un dia calorós, aclaparador, tot el cel es torna sobtadament negre i la tempesta esclata en pluja i en foc sobre la terra assedegada; penja perles de pluja a les branques dels arbres, fueteja l’herba dels camps, esclafa contra terra les tendres flors, perquè després, als primers raigs del sol, tot, revivint de nou, aclami el cel i li enviï el seu encens voluptuós i l’himne del seu agraïment… Però Ordinov no podia aleshores fer-se càrrec del que li passava. A penes si tenia consciència d’existir…

La funció s’acabà sense que ell ni tan solament se n’adonés, i es va trobar seguint la seva desconeguda a través de la multitud que s’empenyia per sortir. Hi havia moment que la mirada d’ella, estranyada i clara, es topava amb la d’ell. La gentada no el deixava caminar. Ella es girà envers ell algunes vegades, i cada vegada semblava més estranyada; després, de cop i volta, es tornà tota vermella.

En aquest moment, de sobte, aparegué per entre la gent el vell de la vigília i agafà la dona per braç. En topar amb la seva mirada malèvola i burleta, Ordinov sentí que una còlera estranya, sobtada, li mossegava el cor. Els havia perdut de vista en la foscor. Fent un esforç violent, sortí de l’església. Però l’aire fresc del vespre no podia refrescar-lo. La seva respiració es deturava, es feia de més en més espaiada; el seu cor es posà a bategar lentament i fortament, com si volgués esberlar-li el pit. A l’últim s’adonà que havia perdut completament els seus desconeguts; no els veia enlloc, ni en el carrer ni en el carreró. Però en el cap d’Ordinov acabava de néixer la idea d’un pla atrevit, estrafolari, un d’aquests projectes esbojarrats que, en casos semblants, reïxen gairebé sempre.

L’endemà, a les vuit del matí, anà a la casa, del cantó del carreró, i es ficà en un petit pati estret, brut i pudent, que venia a ésser com el dipòsit d’escombraries de la casa.

El porter, ocupat en alguna feina en el pati, es deturà amb la barba repenjada en el mànec de la pala i mirà Ordinov de cap a peus; després li demanà què desitjava.

El porter era un xicot de vint-i-cinc anys, d’origen tàrtar, de cara revellida, arrugada, baix d’estatura.

—Busco una habitació —respongué Ordinov nerviosament.

—Quina? —demanà el porter amb un somriure. Es mirava Ordinov com si sabés tota la seva història.

—Voldria rellogar una habitació —digué Ordinov.

—Aquí no n’hi ha cap —digué el porter, amb un aire misteriós.

—I aquí?

—Aquí tampoc.

El porter tornà a agafar la pala.

—Potser me’n llogaran una de totes maneres? —insistí Ordinov posant deu còpecs a la mà del porter.

El tàrtar mirà Ordinov, embutxacà la moneda, tomà altra vegada a agafar la pala, i, després d’un curt silenci, repetí que no hi havia res per llogar.

Però el xicot ja no l’escoltava. Trepitjant les posts podrides tirades sobre un bassal d’aigua, es ficà a l’única entrada que tenia, en aquest pati, el pavelló negre, brut, com negat en aquella aigua fangosa.

En la planta baixa del pavelló vivia un pobre caixer de morts. Ordinov passà per davant del seu taller i, per una relliscosa escala de cargol, pujà al pis de dalt. A les palpentes trobà una porta gran, mal escairada, voltà el pom i l’obrí. No s’havia equivocat: El vell aquell era davant seu, mirant-lo fixament, amb estranyesa extremada.

—Què vols? —digué secament i quasi xiuxiuejant.

—Que hi ha una habitació per llogar, per casualitat? —demanà Ordinov, oblidant quasi tot el que volia dir. Darrere el vell va veure la seva desconeguda.

El vell, sense respondre, volgué tancar la porta tirant-la per la cara d’Ordinov.

—N’hi ha una —féu tot de cop la veu dolça de la dona.

El vell deixà anar la porta.

—Tinc necessitat d’un racó, per poca cosa que sigui —digué Ordinov, ficant-se al pis i dirigint-se a la dona.

Però es deturà astorat, com petrificat, així que mirà amb un xic d’atenció els seus futurs dispesers. Davant els seus ulls es desenrotllava una escena muda extraordinària. El vell estava pàl·lid com un mort, s’hauria dit que s’havia posat malalt. Mirava la dona amb una mirada de plom, immòbil i penetrant. Ella, de bell antuvi, empal·lidí també, però tot seguit la sang li pujà a la cara i els seus ulls brillaren estranyament. Conduí Ordinov a l’altra habitació.

Tot el pis es componia d’una peça bastant vasta, dividida per dos envans en tres parts. Del replà s’entrava directament en una mena d’antecambra estreta i fosca; davant hi havia la porta de l’habitació dels amos. A la dreta hi havia l’habitació per llogar. Era estreta i baixa, amb dues finestres petites i molt baixes. Hi havia un enrenou de tot d’objectes diversos, com n’hi ha en tots els pisos. Era pobre, esquifit, però tan net com era possible. El mobiliari consistia en una senzilla taula de fusta blanca, dues cadires molt ordinàries i dos bancs estrets, un a cada banda de l’habitació, arrambats a la paret. En un angle hi havia una icona antiga, amb corona daurada, i davant seu cremava una llàntia. Una enorme i grossera cuina russa donava per meitat en aquesta cambra i en l’antecambra. Evidentment, tres persones difícilment haurien pogut viure en un pis com aquell.

Començaren a regatejar, però sense il·lació i sense acabar-se d’entendre els uns als altres. A dos passos de la dona, Ordinov sentia bategar el seu cor. Per fi, arribaren a un acord. Ordinov declarà que s’instal·laria de seguida, i mirà l’amo. El vell estava dret davant de la porta, sempre pàl·lid, però un somriure dolç, pensívol i tot, s’esbossava en els seus llavis. Quan la seva mirada es creuà amb la d’Ordinov, arrugà altre cop les celles.

—Que tens passaport? —preguntà de cop amb una veu alta i breu, tot obrint a Ordinov la porta de l’antecambra.

—Sí —respongué aquest un xic estranyat.

—Qui ets?

—Vasili Ordinov, gentilhome. No treballo enlloc. M’ocupo de les meves coses —digué en el mateix to de veu que el vell.

—Jo també —féu el vell—. El meu nom és Ilia Murin, burgès. En tens prou amb això? Ja estem llestos…

Una hora més tard, Ordinov ja estava instal·lat al seu nou allotjament, no menys estranyat del canvi que l’alemany, que ja començava de témer, amb la seva Tinichen, que el nou llogater no els jugués una mala passada.

Ordinov, per la seva banda, no entenia com havia succeït tot això, i no volia pas entendre-ho.





II


El cor li bategava de tal manera, que els ulls se li emboiraven i li rodava el cap. Maquinalment es posà a arranjar els seus escassos efectes en el seu nou allotjament. Obrí un paquet que contenia diverses coses, després tragué els llibres d’un caixó i els arrenglerà damunt la taula, però aviat es cansà d’aquesta feina. A cada instant els seus ulls li representaven la imatge de la dona que, des del primer moment, l’havia emocionat i trasbalsat de cap a peus, i tant de fe, tant d’entusiasme irresistible entraven en la seva pròpia vida, que els seus pensaments s’enfosquien i el seu esperit naufragava en l’angoixa i el tumult.

Agafà el seu passaport i el portà al vell, amb l’esperança de veure la dona. Però Murin badà a penes la porta, donà un cop d’ull al paper, li digué: “Està bé, viu en pau”, i li tancà la porta.

Un sentiment desagradable s’apoderà d’Ordinov. No sabia per què, però la vista d’aquell vell l’oprimia. En la seva mirada hi havia alguna cosa de menyspreador i de mal averany. De totes maneres, el sentiment desagradable s’esvaí ben aviat. Ja feia tres dies que Ordinov vivia en una mena de remolí en comparació amb la tranquil·litat antiga de la seva vida, però no podia raonar i fins temia de fer-ho. Tot es confonia en la seva existència. Sentia, confusament, que la seva vida es trencava en dues. Una sola aspiració, una esperança única, s’havia apoderat de tot ell, i cap altre pensament no tenia presa sobre seu.

Admirat, retornà a la seva habitació. Allà, prop de la cuina on es preparava el menjar, una dona vella, petita i arrugada, treballava. Anava tan bruta, i vestida amb uns parracs tan sòrdids, que feia pena mirar-la. Tenia l’aire malastruc i, de tant en tant, barbotejava alguna cosa entre dents. Era la dona de fer feines dels dispesers. Ordinov provà de lligar-hi conversa, però, evidentment per malícia, ella no volgué parlar. En fi, arribà l’hora de sopar, la vella tragué del foc la sopa de cols i alguns talls de carn i ho portà als dispesers. El sopar d’Ordinov era igual que el d’ells. Un cop desparada la taula, un silenci de mort regnà en tot el pis.

Ordinov agafà un llibre i en tombà els fulls llarga estona, provant de comprendre el que ja havia llegit unes quantes vegades. Enervat, llençà el llibre i de nou provà d’arreglar els seus objectes. A l’últim, agafà el casquet i l’abric i sortí.

Un cop a fora vagabundejà a l’atzar, sense fixar-se per on passava, esforçant-se tota l’estona a concentrar tant com pogués les seves idees esparses i a examinar un xic la seva situació. Però aquest esforç el feia patir. Alternativament, tenia fred i calor, i, de vegades, el seu cor es posava a bategar tan fort que s’havia d’arrepenjar en una paret. “No, més val la mort, més m’estimo la mort”, xiuxiuejà, enfebrat, tremolant-li els llavis, sense ni pensar el que es deia.

Caminà una llarga estona. A l’últim, adonant-se que estava xop fins als ossos i remarcant per primera vegada que plovia a bots i barrals, se’n tornà a casa.

Un xic abans d’arribar-hi, veié el porter. Va semblar-li que el tàrtar el mirava fixament i amb una certa curiositat; però quan es veié observat féu el desentès.

—Bon dia! —digué Ordinov quan li fou al costat—. Com te dius?

—Sóc porter; em diuen el porter —respongué ensenyant les dents.

—Fa temps que estàs en aquesta casa?

—Ui, ja ho crec.

—El meu dispeser és un burgès?

—Si ell ho diu…

—De què fa?

—Viu, resa, vet-ho aquí…

—Que és la seva dona?

—Quina dona?

—Aquella que viu amb ell.

—Si ell ho diu… Passi-ho bé, senyor.

El tàrtar es tocà el casquet i tornà a ficar-se a la casa.

Ordinov arribà a la seva habitació. La vella, mormolant alguna cosa, li obrí la porta, un cop ell dins la tornà a tancar i s’instal·là prop del foc on acabava la seva vida. Es feia de nit. Ordinov anà a cercar el llum i remarcà que la porta de la cambra dels amos era tancada amb clau. Cridà la vella, la qual, amb la barba entre les mans, se’l mirava fixament des de la vora del foc i semblava preguntar-se què feia tan a prop de la porta de l’habitació dels seus amos. Sense dir-li res li tirà uns quants llumins.

Se’n tornà a la cambra, i, potser per centèsima vegada, es posà a arreglar les seves coses i els seus llibres. Però de mica en mica, sense comprendre què li passava, s’assegué sobre el banc i li semblà que s’adormia. Alguns instants s’eixorivia i es donava compte que no era són el que tenia, sinó una mena de pèrdua de la consciència malaltissa i dolorosa. Sentí que obrien la porta i la tornaven a tancar. Va pensar que eren els dispesers que tornaven de l’església. Se li ficà al cap que havia d’anar a la cambra d’ells a buscar alguna cosa. S’aixecà per fer-ho, però ensopegà i caigué sobre un pilot de llenya que la vella havia deixat al mig de la cambra. Llavors perdé el coneixement del tot. Quan obrí els ulls, al cap d’una llarga estona, remarcà amb gran estranyesa que estava estirat sobre el mateix banc, tot vestit, i que amb una tendresa sol·lícita s’inclinava vers ells un rostre de dona meravellosament bell, tot mullat de llàgrimes dolces i maternals. Sentí que li posaven un coixí sota el cap, que l’embolicaven amb alguna cosa calenta i que una mà dolça acariciava el seu front ardent. Volia dir gràcies!; volia agafar aquella mà, acostar-la als seus llavis secs, mullar-la de llàgrimes i besar-la eternament… Volia dir moltes coses, però què, ni ell mateix ho sabia. Volia morir en aquell moment. Però les seves mans eren com de plom i restaven inertes. Li semblava que s’havia tornat mut; sentia només la seva sang batre-li les artèries tan fortament, com per aixecar-lo del seu jaç. Algú li donà aigua… Després perdé altra vegada el coneixement.

Es despertà a les vuit del matí. Els raigs daurats del sol passaven a través dels vidres verdosos i bruts de la seva habitació. Una sensació dolça embolicava tots els seus membres de malalt. Estava calmat, tranquil i se sentia infinitament feliç. Li semblava que sempre tenia algú a la seva capçalera. Es desvetllà cercant atentament entorn seu aquest ésser invisible. Hauria desitjat tant poder abraçar un amic i dir-li, per primera vegada: Bon dia, bon dia, amic meu.

—Quanta estona que has dormit! —digué una dolça veu de dona.

Ordinov es tombà. El rostre de la seva bella dispesera, amb un somriure seductor i clar com el sol, s’inclinava vers ell.

—T’ha durat molta estona el trobar-te malament —li digué—. Ja n’hi ha prou, ara. Aixeca’t. Per què et turmentes així? La llibertat és més dolça que el pa, més bonica que el sol. Apa, lleva’t, amic meu, aixeca’t…

Ordinov li agafà la mà i la hi estrenyé fortament. Li semblava que encara somiava.

—Espera’t, t’he fet te. Que en vols? Beu-te’l, això et serà bo. Jo també he estat malalta, saps?

—Sí, sí; dóna’m de beure —digué Ordinov amb veu apagada.

S’aixecà. Encara se sentia dèbil. Una esgarrifança li recorregué l’esquena; tots els seus membres estaven adolorits i com trencats. Però en el seu cor hi feia sol i els raigs de sol semblaven animar-lo d’una mena de joia solemne. Sentia que una nova vida, forta, invisible, començava per a ell. El cap li rodava lleugerament.

—Et dius Vassili? —preguntà ella—. Potser ho he entès malament, però em sembla que el patró va anomenar-te així, ahir.

—Sí, Vassili. I tu, com te dius? —digué Ordinov acostant-se-li i tenint-se amb prou feines dret.

Ell trontollà, ella l’agafà pel braç i, rient, va dir-li, mirant-lo fit a fit amb els seus ulls blaus i clars:

—Jo? Caterina.

Es tenien les mans agafades.

—Vols dir-me alguna cosa? —féu ella a l’últim.

—No sé… —respongué Ordinov.

Se li entelava la vista.

—Ja veus prou com estàs… Prou, colominet, prou. No et turmentis. Seu aquí, davant de la taula, de cara al sol. Queda’t aquí ben tranquil i no em segueixis —afegí, pensant-se que ell anava a fer un moviment per retenir-la—. Torno de seguida; ja et vagarà de veure’m.

Un minut després, ella portà el te, el posà damunt la taula i s’assegué davant per davant d’Ordinov.

—Apa, beu —digué ella—. I doncs? Que et fa mal el cap?

—No, ara no —digué ell—. No ho sé, potser sí que em fa mal. No vull… Prou! Prou! No sé què tinc —digué, tot trastornat havent pogut per fi agafar la mà de Caterina—. Queda’t, no te’n vagis. Dóna’m la mà… Els ulls se m’enterboleixen. Et miro com el sol —digué panteixant d’entusiasme, com si arrenqués aquestes paraules del seu cor, mentre sentia que els sanglots li omplien la gorja.

—Amic meu! No has viscut mai amb ningú que t’estimés? Estàs sol, ben sol!, no tens família?

—No, ningú. Estic sol, no tinc ningú. Ah!, ara em trobo millor… Em sento bé, ara —digué Ordinov delirant. L’habitació donava voltes entorn d’ell.

—Jo tampoc no he tingut ningú durant molts anys… De quina manera em mires… —digué ella després d’un moment de silenci.

—I bé… què…?

—Em mires com si la meva vista t’excités! Em mires com es mira quan s’estima, saps…? Jo, a la primera paraula, he sentit que el meu cor bategava per tu. Si et poses malalt, jo et cuidaré. Però no t’hi posis. No, quan estiguis curat viurem com germà i germana. Ho vols? És difícil tenir una germana quan Déu no n’ha donada cap…

—Qui ets? D’on surts? —preguntà Ordinov amb veu feble.

—No sóc d’aquí… Però què t’importa? Has de saber… Conten que dotze germans vivien en un bosc espès. Una noia va perdre’s en aquest bosc i arribà on ells vivien, posà ordre en la barraca d’ells i estengué el seu amor sobre tots ells. Els germans van arribar i van saber que una germana havia passat el dia a casa d’ells. Van cridar-la i ella va comparèixer. Tots li deien germana i era igual amb tots. Coneixes aquest conte?

—Sí que el conec —féu Ordinov en veu baixa.

—Dóna bo de viure. Estàs content de viure?

—Sí, sí. Viure molt de temps, força temps —respongué Ordinov.

—No ho sé ben bé —féu Caterina pensativa—. També voldria la mort. Dóna bo de viure, però… Oh!, ja tornes a perdre el color…

—Sí, el cap em roda…

—Espera’t, et portaré el meu matalàs; és millor que el teu, i un altre coixí, i t’arreglaré el llit. T’adormiràs, em veuràs en somnis i el teu mal et passarà… La nostra vella també està malalta…

Parlava tot fent-li el llit i, de tant en tant, de cua d’ull mirava a Ordinov.

—Que llibres que tens! —va dir mentre enretirava el bagul.

S’acostà a Ordinov, l’agafà per la mà dreta, el portà al llit i l’acotxà travant la roba sota el matalàs.

—Diu que els llibres perverteixen —digué acotant el cap pensativament—. T’agrada de llegir llibres?

—Sí —respongué Ordinov, no sabent si dormia o no i estrenyent fortament la mà de Caterina per estar-ne segur.

—L’amo també té molts llibres. I diu que són llibres divins, saps? N’hi ha un que me’l llegeix sempre. Ja te l’ensenyaré. Després tu m’explicaràs el que porta…

—Parla! —féu Ordinov mirant-la de fit a fit.

—T’agrada resar? —preguntà ella després d’un curt silenci—. En saps…? Tinc por, tinc por de tot, sempre…

No acabà i semblà pensar en alguna cosa.

Ordinov agafà la mà d’ella i la hi besà.

—Per què em beses la mà? —Les seves galtes s’havien emporprat lleugerament—. Apa, petoneja-les —continuà rient i allargant-li les mans. Després en desprengué una i la posà sobre el front abrusat d’Ordinov, després començà d’acariciar-li els cabells. Com més anava més vermella es tornava. A l’últim s’assegué a terra, prop del llit, i recolzà la galta en la d’ell. El seu alè càlid fregava el rostre d’Ordinov…

Tot de cop aquest sentí que li queien sobre la galta les llàgrimes d’ella, cremants com plom fos. Ell cada cop se sentia més dèbil. No tenia força ni per aixecar les mans. En aquest moment, se sentí un cop a la porta, el pom grinyolà; Ordinov sentí la veu del vell que acabava d’entrar a l’habitació del costat. Després, Caterina s’aixecava i agafava el seu llibre. Sense cap pressa, com si no sentís res, abans d’anar-se’n, va senyar-lo. Ell va tancar els ulls. De cop, un càlid i llarg petó li cremà els llavis i sentí com una ganivetada al cor. Llançà un feble crit i perdé el coneixement altra vegada.

Una vida estrafolària i estranya començà aleshores per a ell.

De moment, en el seu esperit sorgí la consciència vaga que estava condemnat a viure en un llarg somni infinit, ple de torbacions estranyes, de lluites i de sofriments estèrils. Espantat, provava de revoltar-se contra la fatalitat que l’oprimia. Però, al bell mig de la lluita més aguda, més desesperada, una força desconeguda el colpia de nou. Aleshores sentia netament com, altra vegada, una obscuritat terrible, sense eixida, l’envoltava, i ell s’hi llançava amb un crit d’angoixa i de desesperació. De vegades tenia moments d’una felicitat massa intensa, aclaparadora, quan la vitalitat augmenta desmesuradament en tot l’ésser humà, quan el passat es torna més clar i ressona del triomf de la joia, quan hom somia en un esdevenidor conegut, quan una esperança meravellosa baixa sobre l’ànima com un rou vivificant, quan hom té el desig de cridar d’entusiasme, quan hom sent que la carn és impotent davant la multitud de les impressions, que el fil de l’existència es trenca i que al mateix temps hom aclama amb frenesí la seva resurrecció.

De vegades requeia en el seu abaltiment, i aleshores, tot el que li havia succeït els darrers dies tornava a passar pel seu esperit com un remolí. Però la visió se li presentava sota un aspecte estrany i misteriós.

De vegades, malalt, oblidava el que li havia succeït, i s’estranyava de no trobar-se en la seva habitació d’abans, a casa de la seva antiga dispesera. El sorprenia que la vella no se li acostés com en tenia costum, cap al tard, cap a l’estufa mig apagada que il·luminava amb una lluor feble i vacil·lant tot el racó fosc de l’habitació, i que no s’escalfés, com de costum, les seves mans ossudes, tremoloses, al caliu morent, tot xerrant i mormolant alguna cosa, amb una mirada només de tant en tant, una mirada d’estranyesa sobre el seu estrany llogater, al qual tenia per una mica boig per tal com el veia sempre llegint.

En altres moments, es recordava que havia canviat de dispesa; però, com havia anat això? No ho sabia, encara que per comprendre-ho posà en tensió obstinadament i violentament totes les forces del seu esperit… Però, on, què, què cridava, què era el que el turmentava i li llançava aquella flama insuportable que l’ofegava i li cremava la sang? Això, li era impossible de saber-ho. No es recordava de res altra vegada. Sovint agafava àvidament una ombra qualsevulla; sovint sentia soroll de passos lleugers prop del seu llit i el murmuri, com una música, de paraules dolces, acariciadores i tendres. Un alè panteixant, humit, li passava pel rostre i tot el seu ésser era somogut per l’amor. Llàgrimes ardents corrent sobre les seves galtes abrusades, i de sobte un bes llarg i tendre s’estampava sobre els seus llavis. Aleshores tota la seva vida s’extingia en una sofrença infinita. Semblava que tota l’existència, tot l’univers, es deturava, moria al seu voltant per segles sencers i que una llarga nit de mil anys s’estenia sobre seu…

De vegades revivia els dolços anys de la seva primera infantesa, amb llurs joies pures, llur felicitat infinita; amb les primeres admiracions joioses de la vida; amb la multitud dels esperits clars que sortien de cada flor que arrencava, jugaven amb ell sobre el verd i gras prat, davant la caseta voltada d’acàcies, que li somreia des del llac de cristall prop del qual romania assegut hores senceres… Però, de cop, sorgia un ésser que el torbava amb un espant que ja no era infantívol, i vessava en la seva vida el primer verí lent del dolor i de les llàgrimes. Sentia vagament que el vell desconegut tenia en son poder tots els seus anys futurs, i tremolava i no podia apartar d’ell les seves mirades. El vell dolent el seguia pertot.

Sortia i l’amenaçava amb el cap per dalt de cada mata del bosc; l’amoïnava i se’n reia, s’encarnava en cada una de les seves joguines de criatura, fent ganyotes i rient entre les seves mans com un gnom dolent i malèvol. Sorgia de cada mot de la seva gramàtica. Durant el son, el malèvol vell se li asseia al capçal del llit… Feia fugir la multitud d’esperits clars que passejaven llurs ales d’or i de safir entorn del seu bressol. Apartava d’ell, per sempre, la seva pobra mare, i, durant una nit sencera, a cau d’orella li xiuxiuejà un llarg conte meravellós, incomprensible per un cor de criatura, però que el torbava d’un horror i d’una passió que no tenien res d’infantívol. I el malèvol vell no escoltava ni els seus sanglots ni els seus precs i continuava parlant-li fins que perdé el coneixement.

I la criatura es despertava home. Anys sencers s’havien escolat sense que se n’adonés. Tot de cop, reconeix la seva veritable situació, comprèn que està sol i és estrany a tot l’univers. Està sol entre persones misterioses, inquietants, entre enemics que es reuneixen i xiuxiuegen pels racons de la seva cambra fosca, i saluden la vella que està asseguda prop del foc, escalfant les seves mans febles, i que l’assenyala. Estava trastornat, volia saber què eren aquells homes, per què eren allí per què ell mateix hi era. Endevina que ha caigut en un cau de lladres on ha estat arrossegat per alguna força potent, desconeguda, sense haver examinat abans qui eren aquells llogaters i qui eren aquells amos. La por ja s’apoderà d’ell, i, tot d’un cop, al mig de la nit, en l’obscuritat, de nou sent el llarg relat en veu baixa. És una vella la que parla, tot baixet, acotant tristament el seu cap blanc, davant el foc que s’apaga. I de nou l’horror se’l fa seu. El conte s’anima davant seu, rostres i formes es precisen. Veu que tot, començant pels ensomnis vagues de la infantesa, tots els seus pensaments, tots els seus somnis, tot el que ell ha conegut de la vida, tot el que ha llegit en els llibres, tot el que ha oblidat des de ja fa temps, veu que tot s’anima, pren cos, s’alça davant seu en forma d’imatges colossals, camina i dansa en rodó entorn seu. Jardins meravellosos neixen als seus ulls, ciutats senceres cauen en ruïnes, cementiris li envien llurs morts que es posen a viure de nou. Races, pobles sencers, apareixen, s’engrandeixen i moren davant seu. Per últim, ara, al voltant del seu llit de malalt, cada pensament, cada somni s’encarna com en el moment de la naixença i somia no amb idees sense carn, sinó amb mons sencers; ell mateix giravolta com una volva de pols en aquest univers infinit, estrany, sense sortida; i tota aquesta vida, per la seva independència revoltada, el prem i el persegueix amb la seva ironia eterna, implacable.

Se sentia morir, desfer-se en pols, sense cap resurrecció possible. Volia fugir, però enlloc de l’univers no hi havia un racó on amagar-se. En fi, en un accés de desesperació, posà en tensió totes les seves forces, cridà i es desvetllà…

Estava amarat d’una suor glaçada. Entorn seu regnava un silenci de mort en una nit profunda. Li sembla, però, que el seu conte meravellós continua en alguna banda, que una veu ronca enceta una llarga conversa sobre el tema que ell coneix. Sent que hom parla de boscos ombrívols, de bandits extraordinaris, d’un xicot decidit, valent, un Stenka Razin quasi, d’embriacs alegres, de sirgadors, d’una noia bonica, del Volga. És un somni? Ho sent de veres tot això?

Romangué una hora sencera ajagut, amb els ulls oberts, sense bellugar-se, en un engordiment d’espant. A l’últim s’alçà prudentment, constatà amb alegria que el terrible mal encara no havia esgotat totes les seves forces. El deliri s’esvaïa; la realitat començava.

Remarcà que estava vestit com durant la seva conversació amb Caterina i que, per consegüent, no havia pas passat gaire temps d’ençà que ella l’havia deixat. El foc de la decisió corria per les seves venes. Per atzar, tocà amb la seva mà un gran clau, clavat en l’envà al llarg del qual tenia el llit instal·lat. L’agafà, s’hi arrepenjà amb tot el seu cos i així arribà a una escletxa per la qual entrava una minsa ratlla de llum en la seva habitació. Aplicà l’ull contra aquesta escletxa, i, aguantant-se la respiració, va mirar.

En un racó de la petita habitació dels amos, hi havia un llit i, davant d’aquest una taula coberta d’un tapís, amb tot de llibres antics, de gran format, relligats, que semblaven llibres litúrgics. En un angle hi havia una icona, tan antiga com la de la seva habitació, davant la qual cremava una llàntia. El vell Murin, malalt, estava estirat al llit, embolicat amb una pell. Semblava torturat pel sofriment. Estava pàl·lid com un mort. Tenia un llibre obert damunt els genolls. Sobre un banc, prop del llit, Caterina estava estirada. Tenia un braç mig abraçant el pit del vell, i el cap d’aquest arrepenjat a l’espatlla. Se’l mirava amb uns ulls atents, infantils, admirats, i semblava escoltar amb una avidesa extraordinària el que Murin li explicava. Hi havia moments que el narrador alçava la veu; el seu rostre pàl·lid s’animava; arrugava les celles, els seus ulls brillaven, i Caterina semblava empal·lidir de por i d’emoció. Aleshores alguna cosa semblant a un somriure apareixia en el rostre del vell, i Caterina també esbossava un dolç somriure. De vegades les llàgrimes li espurnejaven als ulls. Aleshores el vell li acariciava el cap com si fos una criatura, i ella encara l’estrenyia amb més força amb el seu braç nu, brillant com la neu, i s’inclinava sobre el seu pit més amorosament encara.

Ordinov es preguntava si encara estava somiant; quasi n’estava segur; però la sang li afluïa al cap i les artèries de les seves temples bategaven tan fortament que li feien mal.

Deixà anar el clau, baixà del llit, i, fent tentines, avançà com un somnàmbul, sense comprendre l’excitació que flamejava com un incendi en la seva sang. Arribà així fins a la porta del seu dispeser i l’empenyé violentament. El baldó rovellat caigué i, enmig del soroll, es trobà dintre de l’habitació.

Veié com Caterina, sobtada, s’estremia, com la mirada del vell era malastruga sota les seves celles arrugades, i com, de sobte, la ràbia deformava el seu rostre. Aleshores el vell, sense perdre’l de vista, allargà la mà tremolosa cap a l’escopeta penjada a la paret. Ordinov veié després el brillant canó de l’escopeta agafada per una mà poc segura, trèmula de furor, apuntant al seu pit. El tret s’engegà. Un crit salvatge, que a penes tenia res d’humà, hi respongué, i, quan s’hagué esvaït la fumera, un espectacle horrible colpí Ordinov.

Tremolant de cap a peus s’inclinà sobre el vell. Murin estava estès a terra, la cara ganyotejant, els llavis crispats plens d’escuma. Ordinov comprengué que el malaurat tenia una crisi d’epilèpsia. Amb Caterina vaig acudir al seu socors.





III


Ordinov passà una mala nit. Al matí sortí aviat, malgrat la seva feblesa i la febre que encara tenia. En el pati va trobar el porter. Aquesta vegada el tàrtar, i això que era ben lluny, es tragué el casquet i el mirà amb curiositat. Després, agafà resoltament l’escombra, tot donant algun cop d’ull, de tant en tant, a Ordinov, que s’acostava lentament.

—I què, que no has sentit res aquesta nit? —preguntà aquest.

—Sí que ho he sentit.

—Què és aquest home? Qui és?

—Tu ets qui has tingut tractes amb ell, tu has de saber-ho; jo sóc foraster.

—Quin dia parlaràs! —exclamà Ordinov fora de si, dominat per una irritació malaltissa.

—Quina culpa en tinc jo? Tu la tens. Els has espantat. El de les caixes de mort, d’aquí baix, és sord i també ho ha sentit tot. I la seva dona, que també és sorda, també ho ha sentit tot. A l’altre pati, i això que és lluny, també ho han sentit. Aniré a la comissaria…

—Ja hi aniré jo mateix —digué Ordinov, i anà cap a la porta del carrer.

—Com vulguis. Però ets tu el que has llogat… Senyor, senyor, espera’t…!

Ordinov mirà el porter, que per deferència, s’havia llevat el casquet.

—Què?

—Si hi vas, avisaré el propietari.

—I quan ho hagis fet, què?

—Més val que te’n vagis d’aquí.

—Ets un ximple i res més que un ximple.

Ordinov volgué anar-se’n.

—Senyor! Senyor! Espera’t… —i el porter féu acció de saludar, però no arribà a treure’s el casquet i deixà veure les dents—. Senyor! Per què has molestat un pobre home? Fer res a un pobre home és un pecat. Déu no ho permet pas.

—Escolta… Té… Qui és?

—Qui és?

—Sí.

—Ja t’ho diré; no cal que em donis ni un cèntim.

El porter donà un parell de cops d’escombra, després parà d’escombrar i mirà Ordinov atentament i amb importància.

—Ets una bona persona, senyor, però si no vols viure amb un bon home, tu mateix. Això és el que jo dic…

I el tàrtar mirà Ordinov d’una manera més expressiva encara, i es posà a escombrar com si estigués enfadat. Després, prenent l’aire d’haver resolt un assumpte important, s’acostà misteriosament a Ordinov, i, amb una mímica expressiva, li digué:

—Ell, doncs, vet aquí el que és…

—Què? Què dimoni vol dir això?

—No té esperit.

—Què?

—Sí; l’esperit li ha fugit —repetí amb un to encara més misteriós—. Està malalt. Posseïa un gran vaixell, i un altre, i un altre; recorria el Volga. Jo també en sóc, del Volga. També tenia una fàbrica; però tot se li va cremar. I no té el cap al seu lloc…

—És boig?

—No, no —féu lentament el tàrtar—, de cap manera. És un home espiritual. Ho sap tot, ha llegit molts llibres i explica la veritat als altres. L’un ve i li dóna un parell de rubles; un altre, tres, o quaranta. Mira el llibre i veu tota la veritat. Però els diners sobre la taula. Sense diners, res.

Aquí el tàrtar, que començava a endinsar-se massa en els interessos de Murin, tingué un riure joiós.

—Llavors, què? És un bruixot?

—Hum! —féu el porter acotant el cap—. Diu la veritat. Prega a Déu. Prega molt…

El tàrtar repetí de nou el seu gest expressiu.

En aquest moment, algú cridà el porter des de l’altre pati, i un vellet, que duia un paletó de pell de be, tragué el cap. Caminava amb un pas indecís, tossint i mirant a terra tot mormolant alguna cosa. Semblava estar en la infantesa.

—El propietari!, el propietari! —xiuxiuejà de pressa el porter fent un senyal ràpid amb el cap a Ordinov; i, després de treure’s el casquet, corregué cap al vellet.

A Ordinov li semblà recordar aquella cara; l’havia vista en alguna banda no feia pas gaire temps; però, tot dient-se que això no tenia res d’estrany, sortí del pati. El porter li feia l’efecte d’un pillastre i d’un cràpula de la pitjor mena.

—Quin perdulari!, semblava que regategés amb mi —pensà Ordinov—. Déu sap què passa en aquesta casa.

Ja era al carrer quan pensà això. De mica en mica, d’altres idees s’apoderaren d’ell. La impressió era penosa. Feia un dia gris i fred; queia neu. El xicot sentí de nou que li agafava febre. També sentia que la terra li fugia de sota els peus. De cop una veu coneguda, un tenor melós, tremolós, desagradable, li donà el bon dia.

—Iaroslav Ilitx! —féu Ordinov.

Davant seu es trobava un home d’una trentena d’anys, vigorós, amb les galtes vermelles, no gaire alt, amb uns ullets humits, grisos, somrients, i vestit… com Iaroslav Ilitx anava sempre vestit; i aquest home, de la manera més amable, li allargava la mà.

Ordinov havia fet la coneixença de Iaroslav Ilitx feia justament un any, i d’una manera del tot accidental, quasi al mig del carrer. Aquesta coneixença fàcil havia estat afavorida, a més a més de l’atzar, per l’extraordinària tendència que empenyia Iaroslav Ilitx a cercar pertot éssers bons i nobles, essencialment cultivats i dignes, almenys per llurs talents i llurs bones maneres, de pertànyer a l’alta societat. Per bé que Iaroslav Ilitx fos dotat, com a veu, d’un tenor molt endolcit, àdhuc parlant amb els seus més íntims amics, la seva veu tenia un no sé què d’extraordinàriament clar, potent i imperiós, que no sofria cap contradicció i no era potser més que el resultat de l’habitud.

—Com? —exclamà Iaroslav Ilitx, amb l’expressió de l’alegria més sincera i més entusiasta.

—Visc per aquí.

—Fa gaire temps? —continuà Iaroslav Ilitx alçant la veu cada vegada més—. I jo que no ho sabia! Però, si som veïns! Serveixo aquí, en aquest districte. Ja fa un mes que he tornat de la província de Riazan. Ah!, per fi ens hem trobat, el meu vell, el meu noble amic!

I Iaroslav Ilitx esclatà a riure amb bonhomia.

—Sergueiev! —cridà—. Espera’m a can Tarassov i que no toquin cap sac de blat que jo no hi sigui… I el porter d’Olsufiev que s’espavili una mica. Digues-li que vingui de seguida a l’oficina; d’aquí un quart hi seré…

Havent donat de pressa aquesta ordre a algú, el delicat Iaroslav Ilitx agafà Ordinov pel braç i el portà al restaurant més proper.

—No estaré satisfet fins que no hàgim bescanviat unes quantes paraules davant per davant, després de tant de temps de no veure’ns… Apa, què feu ara? —afegí quasi amb respecte baixant misteriosament la veu—. Sempre amb la ciència?

—Sí, com sempre —respongué Ordinov, mentre se li acudia una bona idea.

—Està bé, molt bé, Vassili Mikailovitx; això és una cosa molt noble!

Iaroslav Ilitx estrenyé fortament la mà d’Ordinov.

—Sereu l’ornament de la nostra societat… Que Déu posi la felicitat en el vostre camí! Déu meu!, feliç sóc d’haver-vos trobat! Quantes vegades he pensat en vós! Quantes vegades m’he preguntat: On deu estar el nostre bo, noble i espiritual Vassili Mikailovitx?

Entraren en un reservat. Iaroslav Ilitx demanà entremesos, encarregà aiguardent i, tot emocionat, mirà Ordinov.

—He llegit molt d’ençà que no ens hem vist —començà amb veu tímida, una mica obsequiosa—; he llegit tot Puixkin…

Ordinov el mirà distretament.

—Quina cosa extraordinària la descripció de la passió humana! Però, primer que res, permeteu-me que us expressi el meu agraïment… Heu fet tant per mi amb la noblesa de la inspiració, de les belles idees…

—Perdó…

—No, permeteu, m’agrada fer justícia; estic orgullós que, almenys, aquest sentiment no s’hagi extingit en mi.

—Perdó. No sou just envers vós mateix, i jo, en veritat…

—No, no; sóc just del tot! —objectà Iaroslav Ilitx amb una calor extraordinària—. Què sóc al costat vostre? A veure!

—Déu meu.

Hi hagué una estona de silenci.

—Sí…

—Aprofitant els vostres consells, he trencat amb moltes persones vulgars i he endolcit un xic la grosseria de costums… —reprengué Iaroslav Ilitx, amb un to bastant tímid i adulador—. Els moments de llibertat que em deixa lliures el meu servei, els passo quasi tots a casa. Als vespres llegeixo algun bon llibre i… Només tinc un desig, Vassili Mikailovitx, ésser una mica útil a la pàtria.

—Sempre us he tingut per un home nobilíssim, Iaroslav Ilitx…

—Sempre tireu bàlsam… Noble xicot.

Iaroslav Ilitx estrenyé altra vegada fortament la mà d’Ordinov.

—Que no beveu? —remarcà, un cop calmada una mica la seva emoció.

—No puc pas. Estic malalt.

—Malalt! De debò? Quant de temps fa? Com us hi heu posat? Voleu que us digui… Quin metge us visita? Voleu que avisi el nostre metge? Ja hi aniré jo mateix. És un home habilíssim…

Iaroslav Ilitx ja agafava el barret.

—No, moltes gràcies. No me’n preocupo gaire… No m’agraden gaire els metges…

—Què dieu ara! No pot ser! És un metge que val molt —reprengué Iaroslav Ilitx suplicant—. L’altre dia… Permeteu-me que us ho conti, car Vassili Mikailovitx… L’altre dia vingué un pobre manyà. “M’he punxat el dit amb una eina”, va dir. Simeó Pavlovitx, veient-lo amenaçat de gangrena, decideix amputar-li el dit. Va fer-ho davant meu, i d’una manera tan noble, vull dir tan remarcable, que, us ho ben asseguro, és clar que fan llàstima els sofriments humans, però, si no fos això, seria agradabilíssim de veure-ho, mal fos només per curiositat… I doncs, com i on heu caigut malalt?

—Canviant de dispesa… Acabava de llevar-me…

—Però encara deveu estar dèbil i no hauríeu de sortir… Doncs així ja no viviu en aquella dispesa? Què us va fer canviar?

—La dispesera se n’hagué d’anar de Petersburg…

—Domna Savitxna! I ara! Una bona dona, noble de veres! Ja ho sabeu, jo li tenia un respecte quasi filial… En aquella vida gairebé acabada brillava allò sublim dels temps passats i, només de mirar-la, un es creia tornar a viure el nostre passat, amb la seva grandesa…!, és a dir… ja m’enteneu… alguna cosa poètica… —acabà Iaroslav Ilitx, que de cop es tornà tímid i es posà tot vermell.

—Sí, era una bona dona, realment.

—Però, permeteu-me, on viviu ara?

—No gaire lluny d’ací. A la casa de Kotxmarov.

—Ja la conec… Un ancià majestuós. Goso a dir que sóc quasi el seu sincer amic… Un noble ancià.

Els llavis de Iaroslav Ilitx quasi tremolaven de la joia de l’entendriment. Demanà un altre got d’aiguardent i una pipa.

—Heu llogat un pis, doncs?

—No, una habitació només.

—A casa de qui? Potser també conec…

—A casa de Murin, un vell alt.

—Murin… Murin… permeteu… És el que viu en el pati del fons, sobre el caixer de morts?

—Sí, sí…

—Hum! I, hi esteu bé?

—Tot just acabo d’instal·lar-m’hi.

—Hum! Volia dir només… Hum!… No us heu adonat d’alguna cosa de particular?

—De veritat…

—És a dir… Estic segur que us hi trobareu bé, si esteu content de la vostra habitació… No és això el que jo volia dir. Però, com que conec el vostre caràcter… què us en ha semblat d’aquell vell burgès…?

—Em fa l’efecte d’una persona malalta.

—Sí… Està molt malalt… Però, no heu notat res de particular? Heu parlat amb ell?

—Molt poc. És tan poc sociable, tan biliós…

—Hum!… —Iaroslav Ilitx reflexionà—. És un home molt desgraciat —digué després d’un curt silenci.

—Sí.

—Sí, desgraciat, i al mateix temps un home estrany i… interessant. De totes maneres, si no us destorba… Perdoneu si he parlat d’això… però tenia curiositat…

—I me n’heu feta venir a mi. Tenia moltes ganes de saber qui és. Al capdavall, visc a casa seva…

—Diuen que havia estat molt ric. Era comerciant, com potser ja heu sentit dir. Per circumstàncies desgraciades ha perdut la seva fortuna. Els vaixells que tenia van anar a fons en una tempesta. La fàbrica la portava, em sembla, un parent seu que el vell s’estimava molt. Se li va cremar la fàbrica i el parent aquest va morir en l’incendi. Feu-vos càrrec que són unes pèrdues terribles! Diuen que Murin està abatudíssim; fins s’ha temut per la seva raó. I, efectivament, en una qüestió amb un altre comerciant, que també tenia vaixells al Volga, es va portar d’una manera tan estranya i inesperada, que tothom va pensar que l’escena era deguda a una bogeria inveterada. No em costa gens de creure. He sentit explicar algunes de les estranyeses que fa… En fi, un dia va succeir una cosa tan extraordinària, que no es pot explicar més que per la influència hostil del destí irritat…

—Què? —preguntà Ordinov.

—Diuen que en un rampell de bogeria va atemptar contra la vida d’un altre comerciant més jove, que, fins aleshores, ell apreciava moltíssim. Quan va recobrar els esperits, es va horroritzar tant del seu acte, que volia matar-se. Així ho expliquen, almenys. No sé ben bé què va passar després d’això, però el cert és que va viure uns quants anys molt penedit… Però què teniu, Vassili Mikailovitx? No us canso pas?

—Oh, no!… Us ho demano… Dieu que vivia penedit… Però ara no viu sol…

—No ho sé pas. Diuen que estava sol… Sí, no hi havia ningú més barrejat en això. No he sentit parlar mai de res del que va passar després… Només sé…

—Què sabeu?

—Només sé… A dir veritat, no puc afegir res d’extraordinari… Només volia dir que si li trobeu algunes coses estranyes que surtin de la marxa habitual de les coses, s’explica per les desgràcies que ha sofert una darrere l’altra…

—Sí… És molt piadós. Sembla que compleix molt escrupolosament…

—No penso, Vassili Mikailovitx… Ha patit tant. Em sembla que és pur de cor…

—Però ara no està pas boig. Sembla que està bé…

—Oh!, no, no… D’això puc respondre’n… Puc jurar-ho… Està en plena possessió de les seves facultats mentals. Només és, com ja heu dit de passada, molt estrany i… practicant… És un home molt raonable… Parla bé, amb decisió i no sense una certa astúcia. Encara se li coneixen a la cara els senyals de la seva vida agitada d’altre temps… És un home curiós que ha llegit moltíssim.

—Em sembla que encara llegeix, sobretot llibres sagrats.

—Sí, és un místic.

—Com?

—Místic… No ho digueu a ningú… Un altre secret: va haver-hi una temporada que el vigilaven molt… Tenia una terrible influència sobre la gent que anava a casa seva.

—Quina influència?

—Però… potser no us ho creureu… En aquella època no vivia encara en aquest barri… Alexandre Ignasievitx, un home respectabilíssim, d’alta graduació i que tothom el respectava molt, va anar a casa seva, per curiositat, amb un cert lloctinent. Arriben a la casa, són rebuts, i l’home estrany comença a mirar-los atentament a la cara. Era costum seu mirar atentament la gent a la cara. Això si els volia atendre; en cas contrari no rebia els visitants, i arriben a dir que els engegava amb ben poca educació. Vet aquí que els pregunta: “Què desitgeu?”, i Alexandre Ignasievitx que respon: “El vostre talent ja us ho pot dir; la virtut que diuen que teniu pot informar-vos sense necessitat que us ho diguem”. “Passem a l’altra habitació”, fa ell, i un cop dins, els va indicar precisament qui tenia necessitat d’ell. Alexandre Ignasievitx no explicava què li havia passat després, però sortí de veure el vell més blanc que la cera… Una cosa semblant va passar-li a una gran dama de l’alta societat. També en va sortir pàl·lida com un mort, desfeta en llàgrimes i admirada de les seves prediccions i de la seva eloqüència…

—Ja és estrany tot això… Però ara encara s’hi dedica?…

—Està formalment prohibit… He sentit contar casos extraordinaris… A un jove lloctinent, esperança i orgull d’una família aristocràtica, se li va escapar la rialleta tot mirant-lo, i ell, molt molestat, li va dir: “De què rius? Mira com seràs d’aquí tres dies…” I es creuà de braços, volent representar amb aquest gest un cadàver…

—I…

—Quasi no goso creure-m’ho, però diuen que el pronòstic es va realitzar… Ell té aquest do, Vassili Mikailovitx. També a vós se us ha escapat la rialleta escoltant-me… Ja sé que sou molt més instruït que jo. Però jo, jo m’ho crec… No és pas un xarlatà… Púixkin parla de casos semblants en alguna obra seva…

—Hum! No us vull contradir…

—Si mal no recordo, heu dit que no viu sol.

—No ho sé… Crec que viu amb la seva filla.

—La seva filla?

—Sí, em sembla, vaja; potser és la seva dona. El cert és que viu amb una dona… Jo mateix l’he vista d’escapada… però no m’hi he fixat gaire…

—Hum! Que és estrany això.

Ordinov es posà pensatiu; Iaroslav Ilitx s’entendrí. Estava emocionat d’haver trobat un vell amic i content perquè li havia sortit bé l’explicació d’una cosa interessant. Assegut tot fumant la pipa, no movia els ulls de Vassili Mikailovitx. Però de cop s’aixecà sobresaltat i es disposà a sortir.

—Ja ha passat una hora i no m’he recordat… Estimat Vassili Mikailovitx, quina sort d’haver-vos trobat! Em sap greu, però me’n tinc d’anar. Permeteu-me que algun dia vingui a visitar-vos a la vostra docta casa…

—Si us ve de gust, n’estaré molt content… Jo també us vindré a veure, així que pugui…

—De debò? Us ho agrairé qui-sap-lo. No us podeu imaginar com n’estaré content…

Sortiren del restaurant. Sergueiev ja el venia a buscar. De pressa, comunicà a Iaroslav Ilitx que William Emilianovitx vindria dintre un moment. Efectivament, a la Perspectiva es veia un tronc de magnífics trotadors enganxats a un cotxe molt bonic; sobretot un dels cavalls era remarcable.

Iaroslav Ilitx estrenyé la mà del seu millor amic com amb unes mordasses, es tocà l’ala del barret i es dirigí cap al cotxe. Abans d’arribar-hi, encara es tombà dues vegades per saludar Ordinov amb inclinacions de cap.

Ordinov estava tan cansat, sentia tanta lassitud en tot el cos, que a penes podia tenir-se dret. Amb prou feines pogué arribar a casa. A la porta es topà amb el porter, el qual havia seguit, sense perdre’n detall, els seus adéus amb Iaroslav Ilitx, i de lluny encara, el cridava amb un senyal. Però Ordinov passà sense deturar-se amb ell. A la porta del pis trobà un subjecte baixet, de cabell gris, que, amb la vista baixa, sortia de veure Murin.

—Déu meu! Perdoneu-me els meus pecats!… —mormolava l’home, que en topar amb Ordinov donà un bot de costat amb l’elasticitat d’un tap de suro.

—Us he fet mal, per casualitat?

—No… gràcies… Oh! Senyor, Déu meu…

El subjecte baixet, sospirant i mormolant entre dents, baixà l’escala a poc a poc. Era el propietari de la casa, al qual tanta por tenia el porter tàrtar. Aleshores Ordinov recordà on havia vist per primera vegada aquella cara: l’havia vist allà mateix, el dia que va fer els tractes amb Murin.

Ordinov se sentia irritat i torbat. Sabia que la seva imaginació i la seva sensibilitat estaven tenses en extrem, i resolgué de no deixar-se anar a les seves impressions. De mica en mica caigué en una mena d’ensopiment. Un sentiment penós, angoixós, li oprimia el pit. El cor li feia mal com si el tingués ple de ferides, i l’ànima la tenia plena de llàgrimes refluïdes, inestroncables. De nou es tirà sobre el llit que Caterina li havia refet i, de nou, parà l’orella.

Sentí dues respiracions: l’una, penosa, malaltissa, entretallada; l’altra, dolça però també desigual i torbada, com si, a l’altre cantó de l’envà, la mateixa impulsió, la mateixa passió fessin bategar els cors. Algun cop sentia el refrec de la seva roba, el lliscament lleuger dels seus passos dolços i fins el soroll lleuger del seu peu li repercutia al cor amb un sofriment sord però agradable. En fi, cregué sentir sanglots, i després, de nou, una oració. Sabia que ella estava agenollada davant la icona, les mans juntes, presa d’alguna desesperació terrible. Qui és aquesta dona? Per qui resa? Quina passió continguda li torba el cor? Per què pateix tant i s’esbrava en llàgrimes ardents i desesperades?

Llavors es posà a recordar les paraules d’ella. Tot el que li havia dit li ressonava encara a les orelles com una música; i el seu cor responia amorosament, amb un cop sord a cada record, a cada una de les paraules d’ella repetides religiosament. Per un moment tot el que havia vist en somnis travessà de nou el seu esperit; però tot el seu cor tremolava quan li renaixia en la imaginació la impressió del seu alè càlid, de les seves paraules i del seu petó. Tancà els ulls i s’abandonà a l’oblit… Un rellotge tocà en alguna banda… Es feia tard. La nit s’apropava.

Tot de cop li semblà que, altra vegada, ella s’inclinava sobre d’ell, li mirava als ulls amb els seus, meravellosos, xops de llàgrimes brillants, de llàgrimes d’alegria; els seus ulls dolços i clars com la volta infinita del cel a l’hora calda del migdia. El seu rostre s’il·luminava amb una tal calma majestuosa, el seu somriure prometia una tal beatitud, s’inclinava sobre la seva espatlla amb una tal compassió, que un gemec de felicitat se li escapà del seu pit debilitat.

Ella volia parlar-li. Li confiava alguna cosa amb tendresa… Altra vegada una música penetrant li colpia l’orella; respirava amb avidesa l’aire escalfat, electritzat per l’alè d’ella que tenia tan a prop. Ple d’angoixa allargà les mans, sospirà i obrí els ulls…

La tenia davant seu, inclinada sobre el seu rostre, tota pàl·lida d’espant, plorosa, tremolant d’emoció. Li deia alguna cosa, li feia alguna súplica retorcent-se les mans. Va abraçar-la, i ella restà tremolant contra el seu pit…





SEGONA PART





I


—Què hi ha? Què tens? —preguntava Orlinov desvetllat del tot i tenint-la encara fortament abraçada—. Què et passa, Caterina? Què tens, amor meu?

Ella sanglotava dolçament, amb la vista baixa, i amagava el seu rostre abrusat sobre el pit d’Ordinov. Restà així una bella estona, sense poder parlar, tremolant tota ella com esporuguida.

—No ho sé… No ho sé… —pogué dir a l’últim, amb veu gairebé imperceptible. S’ofegava i a penes podia confegir les paraules—. No em recordo com he entrat aquí, a la teva habitació.

Encara s’estrenyé més contra ell, i, com moguda per un sentiment irresistible, li petonejà les espatlles, els braços, el pit, i a l’últim, en un moviment de desesperació, amagà la cara entre les mans d’ell i posà el cap sobre els seus genolls.

Quan Ordinov, ple d’angoixa, aconseguí fer-la alçar i que segués prop d’ell, la cara li cremava de vergonya, els seus ulls imploraven perdó, i el somriure que s’esbossava en els seus llavis s’esforçava feblement a vèncer la força irresistible de la nova impressió. Semblava altra vegada espantada d’alguna cosa: desconfiada tot d’una, l’apartava amb la mà, amb prou feines el mirava i, amb el cap baix, en un xiuxiueig temorenc, responia a les paraules d’ell amb paraules trencades.

—Que has tingut un mal somni? —preguntà Ordinov— o alguna visió esfereïdora? Digues… Potser ell t’ha espantat?… Desvarieja, no està en el seu seny… Potser t’ha dit coses que no havies de sentir? T’ha dit alguna cosa? Sí?

—No, si no he dormit —respongué Caterina dominant amb esforç la seva emoció—. No podia agafar el son. Ell ha callat sempre… només m’ha cridat una sola vegada; m’hi he acostat, l’he cridat pel nom, li he parlat; però no em sentia. Està molt malament. Que Déu em vingui en ajut! Aleshores m’ha entrat una angoixa espantosa. He resat tota l’estona, sense parar i… vet aquí, no sé què m’ha agafat.

—Prou, Caterina, prou… És ahir que vas tenir por…

—No, no; ahir no en vaig tenir de por.

—Escolta, que passa gaire sovint?…

—Sí, de vegades passa.

Tornà a posar-se a tremolar tota i, espantada altra volta, se li agafava com una criatura.

—Veus? —digué aguantant-se els sanglots— veus com tenia raó de venir… tenia raó de no estar tranquil·la estant sola? —repetí estrenyent-li la mà amb agraïment—. Prou, s’ha acabat de plorar per les desgràcies d’altri! Guarda-te-les pel mal dia que seràs tot sol a patir, que no tindràs ningú al costat teu. Escolta… Has estimat alguna altra vegada?

—No… abans que et conegués no havia estimat mai…

—Abans que em coneguessis?… I em dius el teu amor?

Ella se’l mirà tot d’una amb admiració; volia dir alguna cosa, però va callar i abaixà la vista. Després, de sobte, la cara se li tornà vermella i els ulls li brillaren a través de les llàgrimes, calentes encara, que li havien quedat a les pestanyes. Es veia que una pregunta devia formiguejar-li als llavis. El mirà dues vegades, amb aire astuciós, i després, bruscament, tornà a baixar la vista.

—No, no pot ser que jo sigui el teu primer amor —digué ella—. No, no —repetí acotant el cap pensativament, alhora que un somriure li il·luminava de nou el rostre—. No! —féu ella esclatant a riure—. No sóc jo que puc ésser el teu amor…

Aleshores ella el mirà, però amb tanta de tristesa reflectida a la cara, amb una angoixa tan desesperada en les seves faccions, que Ordinov sentí que s’apoderava d’ell un sentiment de pietat incomprensible, malaltís, de compassió per una desgràcia desconeguda, i mirà Caterina amb una impressió de sofriment indicible.

—Escolta el que et vaig a dir —digué ella amb una veu que trencava el cor, estrenyent amb les seves mans les d’Ordinov i esforçant-se a reprimir els sanglots—. Escolta bé; escolta’m! Domina el teu cor i para d’estimar-me com ara m’estimes; serà millor per tu i tindràs el cor més lleuger i més alegre i et guardaràs d’una enemiga temible i hi guanyaràs una germana que t’estimarà. Vindré a la teva habitació, si vols. T’acariciaré i no em farà vergonya estar al teu costat. Hi he estat dos dies, quan vas posar-te malalt! M’has de reconèixer com a germana teva! No en va he resat amb fervor a la Verge per tu! No trobaràs pas una germana així. Pots córrer tot el món i no trobaràs un amor semblant, si el teu cor demana amor. T’estimaré de tot cor, com ara, perquè la teva ànima és pura, clara i transparent; perquè, quan t’he mirat per primera vegada, he vist de seguida que eres l’hoste de casa, l’hoste desitjable, i que no és per casualitat que has vingut a casa. T’estimo perquè, quan mires, els teus ulls estimen i parlen del teu cor. I quan parles, sé de seguida el que penses. Per això vull donar la meva vida pel teu amor, la meva llibertat. Que dolç em serà ser l’esclava de l’home que el meu cor ha trobat!… Però no sóc la mestressa de la meva vida, la meva vida és d’un altre, i la meva llibertat està travada. Però accepta una germana, sigues el meu germà, pren-me en el teu cor, quan altra vegada l’angoixa s’apoderarà de mi; tu mateix, fes que no tingui vergonya de venir aquí i quedar-m’hi una llarga nit. M’has sentit? M’has obert el teu cor? Has comprès el que t’he dit?

Encara volia dir alguna cosa; el mirà, li posà la mà a l’espatlla, i, finalment, esgotada, es deixà caure sobre el pit d’ell.

La veu se li trencà en sanglots apassionats; panteixava fortament i la cara se li emporprava com el ponent a la posta de sol.

—Vida meva… —mormolà Ordinov, tot sentint que els ulls se li entelaven i la respiració se li deturava—. La meva alegria… —digué, no sabent què deia i tremolant de por de desfer amb una bufada allò que li succeïa i que més aviat li semblava una visió que no pas una realitat, de tal manera tot era enfosquit davant seu—. No sé… no t’acabo d’entendre… no recordo què acabes de dir-me; tinc el cap tèrbol, el cor em fa mal… reina meva…

L’emoció li ofegà la veu. Caterina s’estrenyia de més en més, fortament contra ell. Va aixecar-se; no es podia aguantar; capolat per l’emoció, caigué agenollat. A l’últim, pogué esclatar en sanglots, i una veu, que li sortia directament del cor, vibrava com una corda amb tota l’amplitud d’un entusiasme i d’una felicitat desconeguda.

—Qui ets? Estimada… qui ets? D’on has sortit? —digué provant d’aguantar-se els sanglots—. De quin cel has baixat? Sembla que somiï. No puc creure que sigui de debò… No em facis retrets… Deixa’m parlar, deixa’m que t’ho digui tot, tot! Fa temps que volia parlar… Qui ets, alegria meva, qui ets? Com has trobat el meu cor? Digues, fa temps que ets la meva germana? Explica’m coses teves. On has estat fins ara? On vivies, com se deia allà on vivies? Qui hi has estimat? De què estaves contenta, què era el que t’entristia? L’aire hi era pesant? El cel, net? Quines persones estimaves? Qui t’ha estimat abans que jo? A qui es va dirigir la teva ànima per primera vegada? Tenies mare? T’acariciava quan tu eres petita? O, com jo, estaves tota sola? Digues si sempre has estat així, en què pensaves, en què somiaves, quins somnis s’han realitzat i quins altres no. Vull que m’ho diguis tot… Per qui ha bategat per primera vegada el teu cor i a qui el vas donar? Parla, estimada meva, la meva llum, la meva germana! Com puc fer-ho per merèixer el teu amor?

La veu se li deturà altra vegada. Abaixà el cap, i quan l’aixecà quedà glaçat d’horror i els cabells se li eriçaren.

Caterina estava asseguda, pàl·lida com un mort.

Ben immòbil, mirava l’espai; tenia els llavis blavosos, com els d’un cadàver, i els ulls plens d’un sofriment mut, terrible. S’aixecà lentament, donà alguns passos, un sanglot agut li sortí del pit i caigué de genolls davant la icona. Dels seus llavis s’escapaven paraules breus, incoherents. Caigué sense sentits. Ordinov, trastornat, l’alçà i la posà sobre el llit. Es quedà plantat davant d’ella sense recordar-se de res. Un minut després ella obria els ulls, s’asseia sobre el llit mirant al seu voltant, i agafava la mà d’Ordinov. L’atreia cap a ella, deia alguna cosa entre els seus llavis pàl·lids, però la veu li mancava. A l’últim, les llàgrimes li rajaren a dojo, cremant la mà freda d’Ordinov.

—És trist, és trist! S’acosta la meva hora darrera —digué amb angoixa i espant.

Encara volia dir alguna cosa més, però la llengua no li obeïa i no podia dir ni paraula. Desesperada, mirava Ordinov i aquest no entenia què passava. Se li acostà, més encara, escoltant… Per fi sentí ben clares aquestes paraules:

—Estic embruixada… m’han embruixat… Estic perduda…

Ordinov alçà el cap i la mirà amb espant. Se li acudí un pensament esgarrifós. Caterina tenia la cara contreta.

—Sí, m’han embruixat —continuà—. Un mal home m’ha embruixat, ell. És ell el meu assassí… Li he venut la meva ànima… Per què m’has parlat de la meva mare? Per què has volgut turmentar-me? Que Déu el jutgi i no jo!…

Un moment després, ella es posà a plorar dolçament. El cor d’Ordinov bategava pres d’una angoixa mortal.

—Diu —xiuxiuejà Caterina amb veu continguda, misteriosa— que quan morirà vindrà a buscar la meva ànima… Sóc seva. Li he venut la meva ànima… M’ha turmentat… Ha llegit en els llibres… Té, mira, mira el seu llibre! Aquí el tens! Diu que he fet un pecat mortal… Mira, mira…

Li ensenyava un llibre de la presència del qual Ordinov no s’havia adonat. L’agafà maquinalment. Era escrit com els antics llibres cismàtics que havia tingut ocasió de veure abans. Però era inútil que mirés: no veia res, perquè tenia tota la seva atenció concentrada en una altra cosa. El llibre li caigué de les mans. Abraçà dolçament Caterina, provant de retornar-la a la raó.

—Prou, prou… T’han esporuguit. Estic aquí, amb tu… Tingues confiança en mi, amor meu, estimada meva, llum meva…

—No saps res, però res —digué ella estrenyent-li fortament les mans—. Sempre estic així… Tinc por de tot… Para de turmentar-me, no em facis patir més, si no vols que me’n torni amb ell… —començà al cap d’una estona, panteixant.

—Tot sovint m’esporugueix amb les seves paraules… De vegades agafa un llibre, el més gros, i me’n llegeix trossos… Sempre llegeix coses terribles, que fan por! No sé què llegeix, no entenc moltes de les paraules, però m’agafa por quan sento la seva veu; és com si no fos ell el que llegeix, sinó algú de molt dolent que és impossible d’endolcir. Llavors el meu cor es torna trist, trist… crema… És esgarrifós!

—No hi vagis! Per què t’hi fas? —digué Ordinov que amb prou feines podia comprendre el que deia.

—Per què he vingut a la teva habitació? Ni jo mateixa ho sé… Ell sempre em diu: “Prega a Déu, resa!” De vegades em llevo, al mig de la nit, i reso molt, molt, hores senceres. De vegades tinc son, però la por em té desvetllada, i llavors em sembla que el mal temps es prepara al meu voltant, i que això em durà desgràcia, que els dolents em trossejaran, em mataran, que els sants no sentiran les meves oracions i no em salvaran del dolor esgarrifós… Tota l’ànima se’m fa bocins, com si el cos sencer volgués fondre’s en llàgrimes… Torno altra vegada a resar, i reso fins que la Verge em mira amb més tendresa. Llavors m’alço de terra i m’estiro al llit com un mort. De vegades quedo adormida a terra, agenollada davant la icona. Però de vegades passa que ell es desperta, em crida, comença a acariciar-me, a aconsolar-me, i llavors em sento bé, tot m’és lleuger i no em fa por cap desgràcia que passés; amb ell no tinc cap mena de por. Pot molt! La seva paraula és gran!

—Però quina desgràcia t’ha succeït? —Ordinov es retorcia les mans de desesperació.

Caterina empal·lidí terriblement. El mirà com un condemnat a mort que ja no té cap esperança de perdó.

—Què m’ha succeït… a mi? Sóc una filla maleïda… la mare em va maleir… Vaig fer morir la meva mare!

Ordinov l’abraçà sense dir paraula.

Ella s’estrenyia contra d’ell, i ell sentia com una esgarrifança corria tot el cos de la dona i li semblava que l’ànima li fugia del cos.

—Vaig enterrar-la —continuà ella, torbada pels seus records i la visió del seu passat—. Ja fa temps que volia parlar… però ell me’n privava amb precs, amb amenaces… De vegades és ell mateix que em revifa les angúnies, com si fos el meu enemic mortal… I ara tots aquests pensaments em vénen al cap, a la nit… Escolta, escolta… Ja fa temps, molt temps, no em recordo pas quan, però em sembla que sigui ahir… És com un somni de la nit passada que m’hagués estat rosegant el cor tota la nit. L’angúnia et fa semblar el temps més llarg… Seu aquí, al meu costat, i t’explicaré el meu patir. Baldament sigui maleïda per tota la vida tant li fa! Et dono tota la meva vida…

Ordinov volgué privar-li de parlar, però ella ajuntà les mans demanant-li per favor que l’escoltés. I de nou, amb trastorn creixent, Caterina es posà a parlar.

La seva explicació era trencada. Les paraules reflectien la tempesta de la seva ànima. Però a Ordinov li era tot entenedor, perquè tant la vida com el dolor d’ella havien esdevingut seus i perquè el seu enemic se li alçava al davant, creixia a cada paraula i, amb una força inextingible, li oprimia el cor i reia de la seva còlera. La seva sang agitada li afluïa al cor i li enterbolia el pensament. Ordinov creia que tenia realment davant seu el vell dolent del seu somni.

—Era una nit com la d’avui —començà Caterina—, sinó que encara feia més mal temps. El vent bufava al bosc com no l’he sentit bufar mai tan fort… O és potser perquè des d’aquella nit que estic perduda!… Sota mateix de la finestra, el vent va esberlar un roure… Un captaire, un vell tot blanc que havia vingut a casa, ens va assegurar que havia vist aquell roure quan ell era encara una criatura, i que el roure era igual d’alt i de gran com quan el vent el va aterrar.

»Aquella mateixa nit, me’n recordo com si fos ara, el mal temps va ensorrar els vaixells del meu pare, i el meu pare, malalt i tot, va anar a la vora del riu així que els pescadors varen venir a la fàbrica a avisar-lo. Vam quedar soles la meva mare i jo. Jo m’endormiscava. Estava trista i plorava… perquè la mare havia estat malalta i a cada moment em deia que li preparéssim la caixa. Tot d’una, van trucar a la porta. Vaig fer un salt. La sang m’omplí el cor i la mare va fer un crit… No vaig mirar-la… Jo tenia molta por… però vaig agafar el llum i vaig anar a obrir… Era ell!… Vaig tenir por. Sempre tenia por quan venia a casa, sempre, des de criatura, fins on m’arriba la memòria… En aquell temps encara no tenia els cabells blancs; tenia la barba negra com quitrà; els ulls li brillaven, i ni una sola vegada m’havia mirat amb tendresa… Va preguntar-me si la mare era a casa. Vaig tancar la porta i vaig dir-li que el pare era fora. “Ja ho sé”, va dir, i em va mirar d’una manera… Era la primera vegada que em mirava d’aquella manera. Me’n vaig anar i ell no es va moure. “Per què no ve?”, pensava… Després vam entrar tots dos i ell em va fer: “Per què has respost que ton pare era fora quan t’he preguntat si hi havia ta mare?” No vaig contestar res.

»La meva mare estava d’allò més espantada. Ell ni se la mirava. Jo ho veia tot. Anava tot xop, tremolant; havia fet més de vint verstes amb aquell temps… D’on venia? Ni la mare ni jo ho sabíem mai. Feia nou setmanes que no l’havíem vist… Va treure’s el casquet i les mitenes… Quan entrava no resava a les icones, no saludava els de la casa… Va asseure’s a la vora del foc…». Caterina es passà la mà per la cara com si alguna cosa l’ofegués. Al cap d’un minut, aixecà el cap i prosseguí:

—Es va posar a parlar amb la meva mare en tàrtar. Ella el sabia, però jo no n’entenia un borrall. De vegades, quan venia, em feia marxar… Aquella nit, la meva mare no gosava dir-me res… El diable compra la meva ànima i jo, tota contenta, em miro la mare. Veig que em miren, que parlen de mi… La mare es va posar a plorar. Ell va treure’s un ganivet. Moltes vegades l’havia vist que agafava un ganivet, quan parlava amb la meva mare. Vaig alçar-me i me li vaig agafar a la cintura. Ell va carrisquejar de dents, va cridar i volia desfer-se de mi… va dar-me un cop al pit, però jo no el vaig deixar anar. Em pensava que em moria allí mateix… La vista se’m va enterbolir i vaig caure a terra sense fer ni un crit… i vaig mirar mentre podia veure-hi… Es va treure el cinturó es va arromangar la màniga del mateix braç que havia fet servir per pegar-me, i em va dar el ganivet… Vaig posar el ganivet a la beina… M’ofegava… Ni me’l mirava. Em recordo que vaig somriure sense descloure els llavis i que vaig mirar severament els ulls tristos de la meva mare… La meva mare estava asseguda, més blanca que un mort…

Ordinov escoltava atentament aquest relat embolicat. De mica en mica es dissipava la torbació de Caterina. S’explicava amb més tranquil·litat; els records s’enduien la pobra criatura i escampaven la seva angoixa per la immensitat del passat.

—Va posar-se el casquet i va sortir sense dir res. Vaig agafar el llum per acompanyar-lo en comptes de la meva mare, que, malalta i tot, ho volia fer ella. No vaig dir res tot el camí. Va obrir la porta i va fer fugir els gossos. Jo me’l mirava. Es va treure el casquet i em va fer una inclinació. Després es fica la mà a la butxaca i en treu una capseta coberta de vellut vermell. L’obre i miro dintre. Hi havia unes perles grosses. Va dir-me, allargant-me la capseta: “Tinc una xicota no gaire lluny; per ella les duia, però te les dono a tu. Té, posa-te-les perquè siguis més bonica o trepitja-les; com te sembli, però queda-te-les”. Les vaig agafar i no les vaig aixafar. Hauria estat massa honor… Vaig agafar-les com qui agafa una serp, sense dir per què les agafava. Un cop dintre l’habitació, les vaig posar sobre la taula, davant de la mare.

«La mare va tardar a parlar, com si tingués por de fer-ho; encara estava pàl·lida quan va dir-me: “Què és això, Caterineta?” I jo vaig contestar: “Les ha dut per tu… Jo, jo no sé…”. Vaig mirar-me-la i ella es posà a plorar. “No són per mi, Caterina; no són per mi, mala filla. No són per mi”. Recordo amb quina tristesa m’ho deia, com si el cor se li esquincés. Vaig aixecar els ulls… Volia tirar-me-li als peus. Però el dimoni em va dir a cau d’orella: “Bé, dona; si no són per tu, probablement són per ton pare. Les hi donaré quan torni. Li diré que han vingut uns marxants i han deixat això…”. Llavors la mare es va posar a plorar: “Ja li diré jo quins marxants han vingut i per què han vingut… Li diré de qui ets tu, filla borda!… Des d’ara ja no ets més la meva filla! Ets una serpeta. Ets una filla maleïda!” Jo no deia res. Tenia els ulls secs com si tot estigués mort en mi! Vaig anar-me’n al llit, i tota la nit vaig estar escoltant el mal temps… i pensava…

»Van passar cinc dies. El vespre del dia que feia cinc el pare va tornar, amb el front arrugat i fent cara d’enfadat. Pel camí s’havia posat malalt. Vaig veure que duia el braç embenat; segurament havia trobat el seu enemic pel camí. Ja sabia qui era el seu enemic. Ho sabia tot. No va dir ni paraula a la meva mare, no va preguntar per mi. Va fer comparèixer tots els seus treballadors i va manar que paressin a la fàbrica i que guardessin la casa del mal d’ull. En aquell moment el cor em va dir que una desgràcia ens amenaçava els de casa. Estàvem esperant-la. Va passar la nit, una altra nit de mal temps; i la meva ànima com més anava més trastornada estava. La cara em cremava, tenia els ulls xops de llàgrimes i el cor com una brasa. Tota jo estava com una brasa; tenia ganes d’anar-me’n, lluny, com més lluny millor, a la fi del món, allí on neix el mal temps. El pit se m’inflava… Tard de la nit, quan ja dormia, o més ben dit, estava endormiscada, tot d’una vaig sentir que trucaven a la meva finestra. “Obre!” M’alço a mirar… Un home s’hi havia enfilat amb una corda. El vaig conèixer tot seguit: era ell! Sense treure’s el casquet, s’assegué al banc, esbufegant que amb prou feines podia respirar, com si l’haguessin empaitat. Jo estava en un racó i sentia que perdia el color…

»—El pare és a la casa? —Sí. —I la mare? —La mare també. —Calla! Sents? —Sí. —Què? —El vent, a fora. —Doncs, escolta: Vols matar el teu enemic, cridar ton pare i perdre la meva ànima? Fes el que vulguis. Aquí tens una corda. Lliga’m si el cor t’ho demana, en venjança de la teva ofensa». Jo callava. «—Apa, parla, parla, joia meva. —Què haig de fer? —Em cal allunyar el meu enemic, dir adéu a la meva estimada i a tu, noieta, saludar-te profundament…». Vaig posar-me a riure i, ni jo mateixa m’explico com, aquestes paraules impures se’m van ficar al cor: “Deixa’m, preciosa; aniré a baix a saludar l’amo de la casa”. Tota jo tremolava, les dents em petaven, el cor em cremava… Vaig obrir la porta i que es fiqués a la casa. Només vaig dir-li, quan era al llindar: “Agafa les perles i no em regalis mai més res”. I vaig tirar-li la capseta…».

Caterina es deturà per reprendre alè. Tan aviat s’estremia es tornava pàl·lida, com tota la sang li envermellia les galtes. Quan va fer la darrera pausa, tenia la cara encesa, els ulls li brillaven sota les llàgrimes i una respiració feixuga li feia tremolar el pit. Però de sobte tornà a empal·lidir i amb veu amarada de tristesa continuà:

—Vaig quedar sola, llavors. Sentia com si la tempesta ronqués al meu voltant… De cop, vaig sentir crits… Els treballadors de la fàbrica corrien pel pati… Se sentien crits: “Foc a la fàbrica! La fàbrica crema!” Vaig amagar-me en un racó. Tothom fugia de casa… Vaig quedar-me sola amb la mare. Sabia que la vida se li escapava: feia tres dies que el seu llit era un llit de mort. Jo ho sabia, filla maleïda! De sobte, vaig sentir, en la meva habitació mateixa, un crit, com el d’una criatura que té por a la nit. Després, tranquil·litat absoluta. Vaig apagar l’espelma. Estava gelada, vaig tapar-me la cara amb les mans, de por que tenia de mirar. Després, vaig sentir un crit a prop meu. Venien homes corrent de la fàbrica. Vaig abocar-me a la finestra. Vaig veure com duien el meu pare, mort, i la gent que deien: “Estava enfilat a l’escala i ha caigut dintre una caldera bullent, com si el dimoni li hagués dat una empenta”. Arrapada al llit, esperava… no sé què esperava, no ho sé. Em recordo que em sentia pesadesa al cap, el fum em feia plorar els ulls i estava contenta perquè em moriria aviat. Vaig sentir que m’alçaven per les espatlles. Miro… Ell!, emmascarat, amb els vestits socarrimats i pudents de fum. “T’he vingut a buscar, estimada. M’he jugat l’ànima per tu! Per més que resi, no em faré mai perdonar aquesta nit maleïda, si no som tots que resem plegats!” I va posar-se a riure, el malvat! “Per on te sembla que podrem passar, que no ens vegi ningú?” Vaig agafar-li la mà i vam sortir al passadís. Jo tenia les claus; vaig obrir la porta de les golfes, assenyalant-li la finestra que donava al jardí. Era forçut, em va agafar en braços i va saltar per la finestra… Ens vam posar a córrer. Vam córrer molta estona. Vèiem davant un bosc espès i fosc… Va parar l’orella: “Ens segueixen, Caterina, ens segueixen! Ens empaiten, però no ens donarem pas! Abraça’m, fes-me un petó per l’amor i la felicitat eterna!… —Per què tens les mans brutes de sang? —Sang? És que he mort els vostres gossos perquè em bordaven. Fugim!” I altra vegada ens vam posar a córrer. Pel camí vam trobar el cavall del pare, que, esverat per fugir del foc, havia trencat el ronsal i s’havia escapat. “Pugem-hi, Caterina. Déu ens el deu haver enviat per ajudar-nos”. Jo no deia res. “Que no vols pujar-hi? No sóc un descregut ni un dimoni; em senyaré si vols”. I es va senyar. Dalt del cavall, agafada ben estreta amb ell, vaig perdre el món de vista, semblava un somni… Quan vaig retornar-me, érem al costat d’un riu molt ample… Em va ajudar a baixar del cavall, ell també va baixar i anà cap a les canyes. Hi tenia la seva barca amagada. “Adéu, cavall, el meu valent cavall; vés a buscar-te un amo nou; els antics t’han deixat!” Vaig agafar-me al coll del cavall del meu pare amanyagant-lo. Vam pujar tots dos a la barca i ell es va posar a remar. Quan vam ser ben lluny, que ja no es veien les canyes de la vora del riu, va parar de remar per mirar al voltant.

»Aleshores va dir: “Bon dia, mareta, mare del món i meva! Digues, has guardat el meu tresor mentre jo era a fora? No ha tocat ningú res?” Jo callava, amb la vista baixa. La meva cara era tota vermella de vergonya. “Agafa-ho tot, si vols, però m’has de prometre que guardaràs i tractaràs bé la meva perla inestimable… Apa, dona, digues alguna cosa! Riu una miqueta. Com fa el sol, fes fugir la nit fosca…”. Parlava i somreia. Jo volia parlar… però tenia por i no vaig dir res. Llavors ell va dir, com responent al meu pensament poruc: “Està bé, està bé. No es pot aconseguir res per força. Déu et guardi, la meva tórtora. Veig que pot més la ràbia que et faig…”. Jo l’escoltava sense dir-li res, fins que, furiosa, vaig dir-li: “Sí, et tinc ràbia, perquè m’has empastifat aquesta nit fosca i encara goses burlar-te del meu cor de noia…”. No em podia aguantar més les llàgrimes i vaig posar-me a plorar. Ell no va contestar, però em va mirar d’una manera que em vaig posar a tremolar com la fulla a l’arbre. “Escolta —va dir-me amb els ulls brillants—, no t’ho dic perquè sí, sinó que te’n dono paraula. Mentre em donis la felicitat seré l’amo; però quan no m’estimis més, no cal que m’ho diguis, fes un senyal, mira’m, i et tornaré el teu amor i la teva llibertat. Però sàpigues que això no succeirà fins a la fi dels meus dies!” I tota la meva cara s’alegrarà sentint aquestes paraules».

En arribar aquí, Caterina, d’emoció, s’interrompé. Volia continuar quan, trobant amb la seva la mirada inflamada d’Ordinov, s’estremí, volgué dir alguna cosa, però la sang li pujà al rostre. Es tapà la cara amb les mans i l’amagà en el coixí. Ordinov estava trasbalsat de cap a peus. Una emoció penosa, indefinible, intolerable, recorria totes les seves fibres, com una metzina, i se li feia més gran a cada paraula de Caterina.

Un desig sense esperança, una passió àvida i dolorosa s’apoderava dels seus pensaments, li pertorbava els sentiments i, al mateix temps, una tristesa profunda, infinita, li oprimia més i més el cor. Volia demanar a Caterina que callés, volia llançar-se-li als peus i pregar-li amb llàgrimes als ulls, que li tornés els seus sofriments, el seu sentiment pur d’abans. Li feien llàstima les llàgrimes estroncades de feia temps. El cor li feia mal. No havia entès ben bé el que Caterina havia explicat, i el seu amor tenia por del sentiment que trastornava la pobra noia. En aquell moment maleïa la seva passió, que l’ofegava, li feia semblar que per les venes li corria plom fos en lloc de sang.

—Ah!, la meva desgràcia no és pel que t’acabo de contar —reprengué Caterina alçant el cap—. No és per això, que pateixo! Què se me’n dóna que la mare m’hagi maleït abans de morir! No trobo pas a faltar la meva vida daurada d’abans. Què se me’n dóna d’haver-me venut a l’impur i, per un moment de felicitat, arrossegar un pecat per sempre! No és pas per això que sóc desgraciada, no és pas per això que pateixo!… El que em fa patir, el que m’esquinça el cor, és que sóc la seva esclava empastifada, és que la meva vergonya em sigui grata, és que el meu cor estigui content recordant el seu patir com si fos una delícia. Aquesta és la meva desgràcia: no sentir ràbia per l’ofensa que m’ha fet!…

El seu alè càlid, panteixant, li cremava els llavis. El pit li pujava i li baixava com si no pogués respirar bé i els ulls li brillaven d’indignació insensata… Però, en aquests moments, hi havia tant d’encís en la seva cara, tanta beutat en cada una de les seves faccions, que els ombrívols pensaments d’Ordinov s’esvaïren com per art d’encantament. El seu cor aspirava a prémer-se contra el d’ella, a oblidar-se amb ella en una abraçada folla i apassionada i àdhuc a morir tots dos junts. Caterina topà amb l’esguard torbat d’Ordinov i li somrigué de tal manera que un doble corrent de foc li cremà el cor. Amb prou feines se n’adonava ell mateix.

—Tinguis pietat de mi, per favor! —xiuxiuejà ell, contenint la seva veu trèmula.

Ella si li acostà, li posà el braç a l’espatlla i el mirà de tan a prop, que llur alè es barrejava en un sol alè.

—Has estat la meva perdició! No conec el teu dolor, però tinc l’ànima trasbalsada… Què se me’n dóna si el teu cor plora! Digue’m què desitges i ho faré. Vina amb mi. No em matis… No em facis morir!

Caterina el mirava immòbil, amb llàgrimes eixutes damunt les galtes cremants. Volia interrompre’l, agafar-lo per la mà, dir alguna cosa, però no trobava paraules.

Un estrany somriure se li esbossà lentament als llavis i una rialla traspassà aquest somriure.

—Encara no t’ho he contat tot —continuà ella—. Encara et diré més coses… M’escoltaràs?… Voldria explicar-te com he viscut un any amb ell… però no t’ho explicaré… Va passar un any… Va marxar pel riu amb uns companys seus. Jo em vaig quedar a casa sa mare, esperant. Passa un mes, en passen dos… Un dia trobo un jove marxant. Me’l miro… i recordo els anys passats… Al cap de dues paraules, em diu: “No et recordes de qui sóc, estimada? Sóc Alexis, el teu promès d’abans. Els nostres pares ens havien promès quan érem criatures. Ja no em coneixes? Fes memòria… Som del mateix poble!…” “I què diuen de mi al poble?” “La gent diuen que has perdut la vergonya i que vius amb un bandoler”, va respondre Alexis posant-se a riure. “I tu, què n’has pensat tu de mi?” “Volia dir-te moltes coses… (el cor se li trastornava)… Moltes coses… però ara que t’he vist, m’has perdut. Compra’m l’ànima també, pren-la, trepitja’m el cor, burla’t del meu amor. Sóc orfe, no depenc de ningú, sóc el meu amo; encara no m’he venut l’ànima a ningú…”. Vaig posar-me a riure. Encara em va parlar moltes vegades, tot un mes que es va estar al poble… Havia liquidat el negoci, despatxat els obrers, i estava tot sol. Em feien llàstima les seves llàgrimes d’orfe… I vet aquí que una vegada, un matí, li dic: “Alexis, quan faci fosc espera’m prop de la barcassa. Anirem a casa teva. Ja estic cansada d’aquesta vida!” Va arribar la nit i vaig fer el paquet… Tot d’una, l’amo que torna, sense que ningú en sabés res. “Bon dia! Aquesta nit hi haurà tempesta. No podem perdre temps”. El vaig seguir a la vora del riu. Hi havia una barca amb un home, com si esperés algú… “Bon dia, Alexis; Déu te guard! T’has entretingut al port… De pressa, cap als vaixells… Porta’ns a mi i a la meva dona… Tinc la barca allà baix i no puc anar-hi nedant”. “Seu —va fer Alexis. Tota l’ànima em dolia, sentint la seva veu—. Seieu, tu i la teva dona; el vent és bo per tothom i a casa hi ha lloc per vosaltres”. Ens vàrem asseure. La nit es feia fosca, les estrelles s’amagaven, feia un vent que aixecava onades. Tots callàvem… “Quina tempestat! —va dir el meu amo—. Quina desgràcia aquest mal temps! No he vist una cosa igual en aquest riu. No sé si la barca ens podrà portar, tres que som”. “No ens podrà portar a tots tres… —digué Alexis—. N’hi ha un de massa…”. I la veu li tremolava. “Alexis, t’he conegut petit petit; el teu pare i jo érem com germans. Alexis, digues: Podràs arribar a terra nedant o t’ofegaràs?” “No hi podré pas arribar…”. “Ara escolta tu, Caterina. Em recordo d’una nit semblant, però les onades no eren tan altes i al cel hi havia estrelles i feia lluna… Te’n recordes tu també?” “Sí, ja me’n recordo”, vaig respondre. “Doncs, si te’n recordes, també et deus recordar de la prometença…”. “Me’n recordo ben bé”. “Molt bé, doncs. Mira: la barca va massa carregada; ha arribat el moment per un de nosaltres… Enraona, estimada, digues la teva paraula dolça…”. No en vaig dir cap —xiuxiuejà Caterina tornant-se pàl·lida… i es deturà.

—Caterina!… —féu de cop una veu sorda i ronca.

Ordinov s’estremí. Murin era a la porta, mig vestit, amb una pell tirada a sobre, pàl·lid com un mort. Els mirava amb ulls gairebé de boig. Caterina, cada vegada més pàl·lida, el mirava com hipnotitzada.

—Vina —digué el vell amb veu amb prou feines perceptible; i sortí.

Caterina, sense moure’s, mirava a l’espai com si encara tingués el vell al davant. Tot d’una, la sang li pintà de porpra les galtes pàl·lides. Ordinov recordà la primera vegada que es trobaren.

—Fins demà —digué ella quasi somrient—. Fins demà.

—Recorda’t d’on he acabat avui… “Tria’n un dels dos… el que estimes i el que no estimes”. Te’n recordaràs? T’esperaràs una nit? —afegí posant les mans a l’espatlla d’Ordinov i mirant-lo amb tendresa.

—No hi vagis, Caterina, no et perdis, que està boig! —féu Ordinov, que tenia por per ella.

—Caterina! —cridà la veu a l’altre cantó de l’envà.

—Que t’ho penses que em matarà? —preguntà Caterina rient—. Bona nit, mon cor, mon germà —digué arrepenjant-li el cap al pit, mentre altra vegada les llàgrimes li rajaven dels ulls—. Són les últimes llàgrimes. Dorm, estimat, dorm; demà et llevaràs per un dia d’alegria —i el besà apassionadament.

—Caterina, Caterina! —mormolà Ordinov caient agenollat davant seu i provant de no deixar-la sortir—. Caterina!

Ella es tombà, li féu un senyal amb el cap tot somrient-li i sortí de l’habitació.

Ordinov va sentir com entrava a la cambra de Murin. Es posà a escoltar aguantant-se la respiració, però no sentia cap soroll.

El vell no deia res, potser havia tornat a perdre el coneixement…

Ordinov va voler anar al costat d’ella; però les cames se li segaven… Sentia que la debilitat s’apoderava d’ell i s’assegué al llit.





II


Quan es despertà, no sabia quina hora era. Era l’alba o el crepuscle? La seva habitació estava a les fosques. No sabia quant de temps havia dormit, però sentia que el seu son havia estat malaltís. Es passà la mà per la cara, com per esvair els somnis i les visions de la nit. Quan provà de posar-se de peus en terra tingué la sensació que tenia tot el cos masegat i el membres no l’obeïen. El cap li feia mal i tot li rodava entorn seu. Tan aviat tenia esgarrifances i la memòria li retornaven ensems i el cor se li estremí en reviure en pensament tota aquella nit. El cor li bategava tan fort, les sensacions d’aquella evocació eren tan vives, tan fresques, que li semblava que només feia un moment que Caterina se n’havia anat, i no unes quantes hores. Encara tenia els ulls molls, o potser eren llàgrimes noves que havien rajat com una font de la seva ànima ardent! Cosa estranya, els seus sofriments li semblaven dolços, encara que sordament tingués la consciència que no podria aguantar un xoc semblant. Un moment només, va tenir com la sensació de la mort, i estava disposat a rebre-la com una visita desitjable. Era tal la tensió dels seus nervis, la seva passió bullia impetuosament amb tanta força, la seva ànima era plena de tant d’entusiasme, que la vida, exacerbada per tanta tensió, semblava a punt d’esclatar-li, de consumir-se en un moment i desaparèixer per sempre.

Quasi al mateix moment, com responent a la seva angoixa, al seu cor estremit, sentí la veu coneguda —com aquella música interior que canta en l’ànima de tot home en els moments de joia i de felicitat—, la veu greu i argentina de Caterina. Prop d’ell, quasi al mateix capçal del llit, sentia una cançó dolça i trista al principi… La veu tan aviat pujava, com baixava i s’apagava; com esclatava com el refilet del rossinyol i, vibrant de passió, s’expandia en una mar d’entusiasme, en un torrent de sons potents, infinits, com els primers moments de la benaurança de l’amor. Ordinov arribava a distingir les paraules: senzilles, tendres, antigues, i expressaven un sentiment ingenu, tranquil, pur, clar. Però no li quedaven i no sentia sinó els sons. A través de les paraules ingènues de la cançó, sentia d’altres paraules, en les quals bullia tota l’aspiració del seu propi cor i que responien a la seva passió. Tantost era el darrer gemec del cor masegat per l’amor, tantost la joia de la llibertat, la joia de l’esperit que ha romput les seves cadenes i se’n vola clar i lliure en l’oceà infinit de l’amor. Tantost sentia els primers juraments de l’amada, amb els seus precs i les seves llàgrimes, el seu xiuxiueig misteriós i tímid; tantost el desig d’una bacant orgullosa i alegre de la seva força, sense vels, sense misteri, enjogassada davant els seus ulls embriacs…

Ordinov s’aixecà del llit sense esperar que la cançó s’acabés. La cançó es deturà a l’acte.

—Bon dia, amor meu —deia la veu de Caterina—. Aixeca’t i vina, desperta’t a l’alegria… T’esperem, jo i el meu amo… Estem submisos a la teva voluntat… Ofega l’odi amb l’amor… Digues una paraula dolça…

Ordinov sortí al primer crit i gairebé inconscientment anà a l’habitació dels seus dispesers. La porta s’obrí davant seu i, clar com el sol, lluí el somriure de la seva bella dispesera. De moment no veié ni sentí res més que ella. Instantàniament, tota la seva vida, tota la seva alegria, es fongueren en el seu cor amb la clara imatge de Caterina.

Hem estat tot un dia que no ens hem vist —digué ella allargant-li la mà—. El sol ja es pon. Surt a la finestra… Entra, entra. Per què et quedes a la porta?… Benvingut siguis… l’amo et saluda…

Amb un riure sonor com una música, l’agafà per la mà i el féu entrar. La timidesa s’apoderava del seu cor i la flama que li abrusava el pit semblava apagar-se de cop. Baixà la vista, tot confús. Tenia por de mirar-la. Era tan meravellosament bella que temia que el seu cor no podria suportar la mirada d’ella. Encara no l’havia vista mai així. El riure i l’alegria il·luminaven la seva cara per primera vegada i havien eixugat les llàgrimes sobre les seves negres pestanyes. La mà d’ella tremolava dins la d’ell, i, si hagués alçat els ulls, hauria vist que Caterina, amb un somriure triomfant, fixava els seus ulls clars sobre el seu rostre enfosquit per la torbació i la passió.

—Aixeca’t, avi! —digué al fi—. Dóna la benvinguda al nostre hoste… Un hoste és com un germà! Aixeca’t, vell orgullós, saluda, agafa la mà del teu hoste i fes-lo seure a taula!

Ordinov alçà la vista. Semblava no haver-se adonat fins ara de la presència de Murin. Els ulls d’aquest, com mig apagats per l’angoixa de la mort, el miraven fixament. Amb el cor estret. Ordinov recordava aquesta mirada que havia vist brillar com ara sota les llargues celles, arrugades d’emoció i de còlera. El cap li rodava una mica… Mirà al voltant seu i aleshores ho comprengué tot. Murin encara era estirat al llit, tot vestit com si s’hagués llevat i hagués sortit al matí. Duia al coll una bufanda vermella i unes plantofes als peus. Ja es trobava bé, evidentment, però encara tenia la cara esgarrifosament pàl·lida i esgrogueïda. Caterina s’havia assegut al costat del llit, amb el braç sobre la taula, i mirava silenciosament els dos homes. No parava de somriure i semblava que tot es fes segons la seva voluntat.

—Ah, ets tu —digué Murin asseient-se al llit—, ets tu, el nostre rellogat. T’he ofès greument quan vaig jugar amb l’escopeta… Però qui sabia que també tu tens atacs d’epilèpsia… A mi em succeeix… —i la veu, malaltissa, se li enronquia i arrugava el front i desviava la vista—. La desgràcia arriba sense trucar a la porta i entra de puntetes com un lladre. Mira, jo mateix vaig estar a punt de clavar un ganivet al pit de Caterina —afegí assenyalant-la amb el cap—. Estic malalt i tinc atacs molt sovint… Seu; sigues benvingut…

Ordinov no el perdia de vista, fixament.

—Seu, et dic… Seu! —digué el vell amb impaciència—. Seu, ja que ella ho vol. Us agradeu l’un a l’altre com si fóssiu amants…

Ordinov s’assegué.

—Mira quina germana tens —continuà el vell rient i ensenyant les seves dents blanques i sanes—. Divertiu-vos! Què, és bonica, oi, ta germana?… Contesta… Mira quines galtes. Mira-la, admira-la… Demostra que el teu cor pateix…

Ordinov arrugà el front i mirà el vell amb còlera, amb una mirada que féu estremir aquest. Una ràbia cega xarbotava dins el pit d’Ordinov. Un instint animal li feia endevinar un enemic mortal. Però no podia entendre què li passava. La raó no l’hi ajudava.

—No miris —pronuncià una veu darrere Ordinov.

Es va girar.

—No miris!, t’ho demano. Si el dimoni t’empeny, tingues compassió de la teva estimada —deia rient Caterina.

I, plantant-se-li darrere, li tapà els ulls amb les mans, però les enretirà de seguida per tapar-se la cara: la vermellor de les galtes se li veia per entremig dels dits. Es tragué les mans de la cara i, tota vermella, provà d’afrontar directament llurs somriures i llurs mirades curioses. Però els dos homes la miraven greument: Ordinov, amb l’admiració de l’amor com si per primera vegada una beutat tan terrible li travessés el cor; el vell, amb atenció i fredament. El seu rostre pàl·lid no deixava transparentar res; només els llavis una mica blavosos tremolaven lleugerament.

Caterina s’acostà a la taula. Ja no reia. Es posà a arreglar els llibres, els papers, el tinter, tot el que era sobre la taula, i ho traslladà a la tauleta de prop la finestra. La respiració se li havia fet més ràpida, sotraguejada i, per moment, aspirava profundament com si tingués el cor oprimit. El pit se li alçava i li baixava feixugament, com onades. Abaixava els ulls i les pestanyes, negres i llargues, brillaven sobre les seves galtes com si fossin fines agulles.

—Una reina! —féu el vell.

—Estimada meva! —mormolà Ordinov estremint-se-li tot el cos.

Es dominà sentint que el vell el mirava, amb un esguard que per un segon brillà com un llampec, cobejós, dolent, fred i menyspreador. Ordinov se’n volia anar, però se sentia com clavat a terra per una força invisible. Tornà a asseure’s. De vegades s’estrenyia les mans per controlar si estava despert, perquè li semblava que un pesombre l’escanyava, que era la joguina d’un somni dolorós, malaltís. Però, cosa estranya, no desitjava despertar-se’n.

Caterina tragué de la taula el vell tapís i d’una caixa en tragué un altre de més bo, ricament brodat de seda clara i or. Després obrí un armari i en prengué una gerra antiga, d’argent massís, que havia estat del seu besavi, i la posà a taula; preparà tres copes d’argent, una per a cada u. Després d’això, amb aire pensatiu, mirà el vell i Ordinov.

—I doncs, qui de nosaltres estima a qui? —preguntà ella—. Si algú no té simpatia per l’altre, aquest m’estimo i beurà la copa amb mi… Ara que jo us estimo tots dos… Bevem tots plegats per l’amor i per la pau!

—Bevem i neguem en vi els pensaments tristos —digué el vell amb veu alterada—. Aboca, Caterina!

—I tu… Vols que te’n posi? —demanà Caterina a Ordinov mirant-se’l.

Sense dir res, Ordinov li allargà la copa.

—Espera’t… Si algú té un desig, que es compleixi —féu el vell alçant la seva copa.

Toparen les copes i begueren.

—Ara, bevem tots dos, avi —digué Caterina—. Bevem si el teu cor és tendre per mi! Bevem per la felicitat viscuda; saludem els anys passats; saludem la felicitat i l’amor! Digues que te’n posi, si el teu cor crema per mi!…

—El teu vi és fort, bella meva, però tu només te’n mulles els llavis —digué el vell rient i allargant-li altra vegada la copa.

—En beuré una mica, i tu, aboca-te-la. Per què hem de viure tristos, avi? Això no és bo pel cor! Els pensaments neixen del dolor; el dolor els crida i quan s’és feliç no es pensa… Beu, avi, ofega els pensaments amb vi…

—Estàs massa trista, Caterina; vols acabar d’un cop? Bec amb tu, Caterina! I tu, senyor, perdona que et pregunti si també estàs trist.

—Si n’estic, m’amago la tristesa dintre de mi mateix —mormolà Ordinov sense treure la vista de Caterina—. Has sentit, això, avi?… He estat molts anys que no em coneixia a mi mateix; però amb el temps ho he après tot, ho he recordat tot, i he viscut de nou tot el passat…

—Sí, és trist recordar el passat —digué el vell pensativament—. El que ja ha passat és com el vi que ja s’ha begut… De què serveix la felicitat passada?… Quan un vestit es fa vell, el millor és llençar-lo…

—En cal un de nou —digué Caterina posant-se a riure, mentre dues grosses llàgrimes penjaven de les pestanyes—. M’has entès, avi? Mira, he enterrat les meves llàgrimes dintre la teva copa…

—I la teva tristesa, l’has comprada per gaire felicitat? —féu Ordinov amb la veu tremolosa d’emoció.

—Probablement, senyor, tens moltes coses per vendre —féu el vell—. Per què t’hi fiques?

I es posà a riure malèvolament mirant amb còlera Ordinov.

—L’he comprada pel preu que l’he comprada —digué Caterina—. Als uns els semblarà molt car, als altres a molt bon preu… Hi ha qui vol vendre-ho tot sense perdre-hi res; hi ha qui no promet res, però el cor obedient el segueix… I tu, no tiris res en cara a un home —afegí mirant tristament a Ordinov—. Posa’t vi a la copa, avi. Beu per la felicitat de la teva filla, de la teva esclava obedient, tal com era quan et va conèixer per primera vegada… Aixeca la copa.

—Vinga! Omple la teva també —digué el vell agafant la gerra.

—Espera’t una mica, avi; abans et vull dir una cosa.

Caterina tenia els braços damunt la taula i mirava de fit a fit al vell amb ulls ardents i apassionats, on lluïa una decisió estranya; els seus moviments eren tranquils, i els seus gestos bruscos, inesperats i ràpids. Estava com encesa. La seva bellesa semblava augmentar amb l’emoció i l’animació. Els seus llavis entreoberts deixaven veure dos rengles de dents blanques com perles. La punta de la trena, que li dava tres voltes al cap, li queia deixadament sobre l’orella esquerra; una lleugera suor li espurnejava a les temples.

—Llegeix aquí a la mà, abans no se t’enterboleixi l’esperit, amic meu. Aquí tens la mà. Per alguna cosa et deien bruixot al poble. Has llegit molts llibres i coneixes els senyals màgics… Llegeix-me la mà, avi, i digues la meva sort. Però vés amb compte a dir mentides! Digues, serà feliç la teva filla? O no la perdonaràs i faràs caure la mala sort sobre el seu cap? Tindré un racó calentó per viure-hi feliç, o, com un ocell de temporada, tota la vida rodaré entre la gent? Digues: quin és el meu enemic, qui m’estima i qui em vol?… Digues: si el meu cor estarà gaire temps sol, o en trobarà un per bategar alegrement alhora… fins que vingui una altra desgràcia. A veure si endevines en quin cel blau, a l’altra banda de quina mar, en quin bosc habita el meu estimat… M’espera impacient, m’estima molt, deixarà aviat d’estimar-me?… M’enganyarà o em serà fidel? Digues, per darrera vegada digues-m’ho, avi, si estarem encara gaire temps junts en aquest pis miserable llegint llibres satànics… Digues si arribarà l’hora de dir-te adéu i de dar-te les gràcies perquè m’has mantingut i m’has explicat històries… Però vés amb compte, m’has de dir tota la veritat… No diguis mentida; ha arribat l’hora…

Com més parlava més li creixia l’animació, però, tot d’una, l’emoció li trencà la veu, com si un remolí se li emportés el cor. Els ulls li brillaven, els llavis li tremolaven una mica. A través de la taula s’inclinava sobre el vell i amb una atenció àvida, fixament, li mirava als ulls enterbolits.

Ordinov sentí els batecs del seu cor quan ell acabà de parlar… Se li escapà un crit d’entusiasme i volgué alçar-se del banc. Però una mirada ràpida i furtiva el deixà clavat. Una barreja estranya de menyspreu, de burla, d’inquietud, d’impaciència i al mateix temps de curiositat malèvola, astuciosa, brillava en aquella mirada furtiva, ràpida, que cada vegada feia estremir Ordinov, i cada vegada li omplia el cor de despit i de ràbia impotent.

Pensativament, amb una curiositat entristida, el vell contemplava Caterina. Tot allò li feia mal al cor, però la cara no en traspuava res. Només somrigué una miqueta quan ella hagué acabat.

—Ui, que coses vols saber d’una vegada! Posa’m més vi. Bevem primer per la pau… si no vols que alguna mala mirada espatlli els meus desigs… Satanàs té tant de poder!…

Alçà la copa i begué. Com més bevia, més pàl·lid es tornava. Tenia els ulls vermells com brases, i llur esclat febrós i el color blavós de la cara presagiaven aviat un nou accés del mal.

El vi era fort, i cada copa enterbolia més la vista d’Ordinov. La seva sang febrosa, inflamada, no podia aguantar més. La raó se li trastornava, la inquietud li creixia.

Begué un altre glop, no sabent ja el que es feia ni com calmar la seva creixent emoció, i la sang li corria més ràpidament encara per les venes. Estava com si delirés, i per atenció que hi posés, no podia copsar el que passava entorn seu.

El vell donà un cop sorollós a la taula amb la seva copa d’argent.

—Posa-me’n, Caterina! —exclamà— posa-me’n, et dic, filla malvada! Omple-me-la! Adorm l’avi fins a la mort!… Posa-me’n, posa-me’n, la meva bella… I tu, per què n’has begut tan poc?…

Caterina li contestà quelcom que Ordinov no sentí.

El vell no la deixà acabar. L’agafà per la mà, com si no tingués força d’aguantar tot el que li oprimia el pit. Tenia la cara pàl·lida, els ulls tan aviat se li enfosquien com li brillaven amb esclat, els llavis descolorits li tremolaven, i amb una veu en la qual s’endevinava de vegades una joia estranya, li deia:

—Dóna’m la mà, estimada, dóna-me-la. Et diré tota la veritat… Sóc bruixot, no t’has pas errat, Caterina… Però no has entès una cosa: que no sóc jo, el bruixot, qui t’ensenyarà de ser raonable… El teu cap és com una serp astuta, encara que tinguis el cor ple de llàgrimes. Tu mateixa trobaràs el teu camí, i passaràs enmig de la desgràcia. De vegades guanyaràs per la raó, i allà on la raó no arribarà, arribarà la teva bellesa. Enerva l’esperit, trenca la força i, encara que sigui un cor de bronze, el partiràs… Si tindràs desgràcies, si patiràs? El patir humà és penós, però la desgràcia no arriba al cor feble. I la teva desgràcia, bella meva, serà com una ratlla en la sorra: la pluja la rentarà, el sol l’assecarà, el vent la desfarà… Espera’t, encara et diré més… Sóc bruixot… Seràs l’esclava de qui t’estimarà. Tu mateixa li donaràs la teva llibertat en penyora i no la podràs recobrar mai… Però no podràs deturar-te a temps d’estimar; sembraràs només una llavor i el teu enamorat t’agafarà per tota la planta… Aboca, Caterina, aboca una mica més! Aboca en paga dels meus consells!… No cal que sàpigues res més… No cal malgastar paraules.

La veu se li afeblia i tremolava. Semblava a punt de rompre en sanglots. S’abocà vi a la copa i el begué àvidament d’un glop. La seva mirada entelada encara brillà una vegada.

—Viu com vulguis! El que ha passat ha passat… Aboca, encara una mica… Aboca perquè el meu cap caigui, perquè tota la meva ànima sigui masegada… Aboca perquè dormi llargues nits de carrera i perdi del tot la memòria… Encara una mica, aboca, Caterina!…

Però la mà que aguantava la copa semblava entumida i no es movia de lloc. Respirava feixugament, amb pena. El cap li queia… Per darrera vegada donà una mirada entelada a Ordinov, i fins aquesta mirada s’apagà. A l’últim els ulls se li clogueren pesadament; una pal·lidesa mortal se li escampà per la cara; els seus llavis encara bellugaren i tremolaren uns instants, com si fes un esforç per pronunciar alguna cosa. Una llàgrima penjada a les pestanyes li caigué lentament galtes avall…

Ordinov no podia aguantar més. S’aixecà i, fent tentines, féu un pas en direcció a Caterina. Li agafà la mà. Però ella no el mirava, semblava que no hi veiés, que no el reconeixia…

També ella tenia l’aire de perdre consciència i semblava absorbida per un sol pensament, una sola idea. Es deixà anar sobre el pit del vell adormit, li passà el braç entorn del coll, i com si no fossin més que un sol ésser, el mirava amb ulls inflamats. Semblava no sentir que Ordinov li agafava la mà. A l’últim, girà el cap vers Ordinov i li donà una llarga i penetrant mirada. Semblava que per fi havia entès. Un somriure trist, dolorós, sortí dels seus llavis.

—Vés-te’n —murmurà ella—. Estàs begut i ets dolent; no som pas amics!

I de nou es tombà vers el vell i fixà en ell la seva mirada. Semblava que espiés cada batec del seu cor, que amb els ulls li acariciés el seu son, que tenia por de respirar i que retenia el seu cor abrusat… Hi havia tanta d’admiració amorosa en tota la seva persona, que la ràbia, la desesperació i la còlera s’apoderaren d’Ordinov.

—Caterina! Caterina! —cridà estrenyent-li brutalment la mà.

El dolor experimentat se li reflectí en la cara. Tombà el cap i mirà a Ordinov amb un tal aire de burla i menyspreu, que aquest sentí que les cames se li segaven.

Ella li assenyalà el vell adormit i altra vegada la mirada se li tornà freda i menyspreadora.

—Et matarà!… —digué Ordinov, ple de ràbia.

Semblava que un dimoni li xiuxiuegés a l’orella que ell l’havia entesa.

—Et compraré al teu amo, estimada meva, si tens necessitat de la meva ànima! No et matarà, ell…

El somriure silenciós que glaçava Ordinov no desapareixia de la cara de Caterina. Sense saber el que es feia, a les palpentes, despenjà de la paret un ganivet preciós que era del vell.

L’esbalaïment aparegué en la cara de Caterina, però al mateix temps, la còlera i el menyspreu es reflectiren amb més intensitat encara que abans en els seus ulls.

A Ordinov li feia mal de mirar-la… Una força obscura li empenyia la mà… Desembeinà el ganivet… Caterina, immòbil, aguantant-se el respir, el seguia amb els ulls.

Ordinov va mirar el vell.

En aquest mateix moment, va semblar-li que el vell obria els ulls a poc a poc i el mirava somrient. Llurs esguards toparen. Durant alguns minuts, Ordinov aguantà immòbil la mirada… Tot d’una va semblar-li que tota la cara del vell reia, i que aquest riure diabòlic, glacial, ressonava dins l’habitació… Un pensament negre, fastigós, se li ficava al cap com una serp… Tremolava… El ganivet li relliscà de les mans i caigué a terra amb soroll.

Caterina deixà anar un crit, com si es despertés d’un pesombre fosc i dolorós… El vell, pal·lidíssim, s’alçà lentament del llit. Amb ràbia engegà d’una puntada de peu el ganivet a un racó de la cambra.

Caterina estava immòbil, pàl·lida com un mort… Tenia pintat a la cara un sofriment sord, insuportable. Amb un crit que esquinçava l’ànima desmaiada, caigué als peus del vell.

El vell l’agafà amb els seus braços forçuts i l’estrenyé amb força contra seu. Ella amagà la cara en el pit del vell i aleshores, en tots els trets del seu rostre, es dibuixà un riure tan triomfant i tan terrible, que Ordinov fou pres de gran horror. L’astúcia, el càlcul, la tirania freda i gelosa, la burla feta al seu pobre cor esqueixat, era això tot el que Ordinov sentia en aquell riure.

—Boja! —murmurà tremolant de por. I fugí.





III


L’endemà, a les vuit del matí, Ordinov, pàl·lid, emocionat, no refet encara dels trastorns del vespre abans, trucava a la porta de Iaroslav Ilitx. No hauria pas sabut dir per què hi anava, i reculà d’espant i després es deturà petrificat al llindar de la porta en veure Murin dintre la cambra. El vell encara estava més pàl·lid que Ordinov; semblava que les cames amb prou feines l’aguantessin. No gens menys, refusava de seure, malgrat les reiterades invitacions de Iaroslav Ilitx, tot content d’una visita així.

En veure Ordinov, Iaroslav Ilitx s’alegrà primer, però quan en el mateix moment, la seva joia s’esvaí i una mena de malestar s’apoderà d’ell, a mig camí entre la taula i la cadira. Evidentment, no sabia què dir ni què fer; s’adonava de com era inconvenient fumar una pipa en aquell moment, i, no obstant, estava tan destarotat, que seguia fumant amb una certa provocació i tot.

Ordinov es decidí a entrar. Mirà Murin de reüll. Alguna cosa que recordava el malèvol somriure del vespre anterior, el record del qual encara feia estremir i indignar Ordinov, lliscà per la cara del vell. D’altra banda, havia desaparegut tota hostilitat i la cara havia reprès la seva expressió tranquil·la i impenetrable. El saludà cerimoniosament.

Tota aquesta escena desvetllà per fi la consciència d’Ordinov. Esguardà fixament Iaroslav Ilitx com volent-li fer comprendre tota la importància de la situació. Iaroslav Ilitx es bellugava i se sentia empantanegat.

—Entreu, entreu —pogué dir al cap i a la fi—. Entreu, caríssim Vassili Mikailovitx. Deu-me l’alegria de la vostra visita i honreu amb la vostra presència tots aquests objectes tan ordinaris…

Iaroslav Ilitx, tot dient això, li assenyalava amb la mà un racó de la cambra. Estava vermell com un perdigot i tan torbat, tan incòmode, que la frase pomposa se li estroncà en sec i, sorollosament, posà una vella cadira al bell mig de l’habitació.

—No us destorbo pas, Iaroslav Ilitx? Volia dir-vos… Un parell de minuts només…

—I ara, què dieu! Vós, destorbar-me, Vassili Mikailovitx! Feu el favor… pendreu te, si us plau… Ei! Noi!… Estic segur que vós també en pendreu una altra tassa.

Murin va fer que sí amb el cap.

Iaroslav Ilitx demanà, amb un to dels més severs, tres tasses més de te i s’assegué prop d’Ordinov. Durant alguns minuts no parà de fer anar el cap, com un gat de joguina, de dreta a esquerra i d’esquerra a dreta, de Murin a Ordinov i d’Ordinov a Murin. La seva situació era excessivament desagradable. Evidentment volia dir alguna cosa, en la seva opinió alguna cosa delicada, delicadíssima, almenys per a un dels dos, però li era impossible de pronunciar paraula malgrat tots els seus esforços.

Ordinov també tenia l’aire de no saber què fer ni què dir. Tot d’una, tots començaren d’enraonar alhora… El taciturn Murin, que els observava amb curiositat, obrí la boca ensenyant tota la dentadura.

—Venia a dir-vos —començà Ordinov— que a conseqüència de circumstàncies desagradabilíssimes, em veig obligat a deixar l’habitació que us tinc llogada i…

—Ja és ben casual! —l’interrompé de sobte Iaroslav Ilitx—. Estava d’allò més sorprès quan aquest respectable ancià m’ha fet saber, aquest matí mateix, la vostra decisió. Però…

—Us l’ha feta saber? —demanà Ordinov, sorprès, tot mirant Murin.

Murin es passava la mà per la barba i somreia.

—Sí —confirmà Iaroslav Ilitx—. Potser m’equivoco… però podria jurar-vos pel meu honor que en les paraules d’aquest noble ancià no hi havia ni gota d’ofensa per vós…

Iaroslav Ilitx es tornà vermell i amb prou feines pogué dominar la seva emoció.

Murin, com si encara no estigués prou content de burlar-se de la torbació de l’amo de la casa, féu un pas endavant.

—Vostra Senyoria ja sap… —començà saludant polidament Ordinov— ja sabeu vós mateix, senyor, que tant jo com la meva dona estaríem contents de tot cor, i no hauríem mai gosat dir res… Però, senyor, vós ja ho sabeu, ja veieu quina és la meva vida… Ja veieu que estic a punt de morir quasi…

Murin es passà de nou la mà per la barba.

Ordinov se sentia defallir.

—Sí, sí… Ja us ho havia avisat, està malalt. És una desgràcia… És a dir…

—Sí…

Ordinov i Iaroslav Ilitx s’adreçaren mútuament una petita inclinació de cap, sense aixecar-se de la cadira, i Iaroslav Ilitx reprengué tot seguit:

—D’altra banda, he interrogat detalladament aquest bon home, aquesta excel·lent persona… M’ha dit que la malaltia de la seva senyora…

Aquí el delicat Iaroslav Ilitx mirà Murin interrogativament.

—És a dir, la nostra patrona…

Iaroslav Ilitx no insistí.

—Sí, la dispesera… és a dir, la vostra ex-dispesera… —digué, dirigint-se a Ordinov—; doncs sí, està malalta… Diu que us destorba quan treballeu… I ell mateix… No m’heu dit una cosa molt important, Vassili Mikailovitx…

—Quina?

—Allò de l’escopeta… —digué quasi xiuxiuejant i amb una veu on, demés d’indulgència, hi havia una ombra de reprotx—. Però —prosseguí precipitadament— ja ho sé tot. Ell m’ho ha explicat tot. Heu obrat nobilíssimament perdonant-li aquest crim involuntari contra vós… Us ho juro, se li escapaven les llàgrimes quan m’ho explicava!…

Iaroslav Ilitx es tornà vermell una altra vegada. Els ulls li brillaven i no se sabia estar quiet a la cadira, d’emocionat que estava.

—Jo… és a dir, senyor… nosaltres… Vostra Senyoria, jo i la dispesera preguem a Déu per vós —començà Murin dirigint-se a Ordinov, mentre Iaroslav Ilitx, que ja havia pogut dominar la seva emoció, el mirava fixament—. Ja ho sabeu vós mateix… no cal que us ho expliqui, senyor, és una dona malalta, ximpleta… jo, jo a penes m’aguanto…

—Però si estic a punt —digué Ordinov impacient—. Ara mateix si voleu… No cal…

—Per Déu, senyor; si estem contentíssims de vós —Murin saludà profundament—. Jo, senyor, només volia dir… ella, senyor, és quasi parenta… és a dir, parenta de lluny… Està així des de criatura… Un cap de trons… S’ha criat al bosc, com una pagesa, entre sirgadors i gent de fàbrica… i vet aquí… se’ls va cremar la casa… la mare li va morir en l’incendi, i son pare també, diuen… Us explicarà històries… Jo no m’hi fico… L’han vista metges de Moscou; vull dir, senyor, que és boja rematada, vet aquí. Jo visc sol amb ella, i ella amb mi. Vivim, preguem a Déu… i esperem. Això sí, jo no la contradic mai…

Ordinov feia cara d’esverat. Iaroslav Ilitx tan aviat mirava l’un com l’altre dels seus visitants.

Murin continuà movent el cap amb certa importància:

—No, senyor… És així; té el cap tan malament, que necessita sempre un enamorat o altre, el seu estimat… I jo, senyor, he vist… perdoneu les meves estúpides paraules, però… —continuà Murin saludant i tocant-se la barba— he vist que ella es ficava a la vostra habitació i vós, Vostra Senyoria, volíeu unir la vostra sort a la d’ella…

Iaroslav Ilitx es tornà de color de porpra i esguardà Murin amb aire de reprotx. Ordinov havia de fer un gran esforç per a restar assegut.

—No, senyor… és a dir… no volia dir això… no és ben bé això… Jo, senyor, sóc un senzill pagès… Nosaltres, senyor, som els vostres servents —i tornà a inclinar-se profundament—, i pregarem, la meva dona i jo, pregarem a Déu per vós. Nosaltres, mentre tinguem de què menjar i salut, ja estem satisfets… Ja ho sabeu, senyor… Tingueu compassió de nosaltres. Què succeirà, senyor, el dia que ella tindrà un amant? Perdoneu aquesta paraula grollera… Vós sou un gentilhome. Vostra Excel·lència, un jove altiu, ardent, i ella, ja ho sabeu, és una criatura, una criatura sense seny… el pecat arriba de seguida. Ella està sana, jo sóc un malalt… Però… ja s’hi fica el diable… Li explico històries… Sí, senyor, jo i la meva dona resarem per vós sempre! No us pot pas saber greu, Excel·lència? És bonica, sí, però al capdavall no és res més que una pagesa, una dona senzilla, tonteta, bona per mi que també sóc del camp… No fa pas per vós una dona així, senyor… I com pregarem a Déu per vós, senyor!

Arribat aquí, Murin s’inclinà molt profundament i restà així, amb el cap cot, llarga estona, eixugant-se la barba amb la màniga.

Iaroslav no sabia què fer.

—Sí, aquest bon home —digué tot emocionat— em parlava d’un malentès que sembla que hi ha amb vós. No m’atrevia a creure-m’ho, Vassili Mikailovitx… He sentit dir que encara no us trobeu ben bé —s’interrompé ràpidament i sotraguejat de veure la torbació d’Ordinov.

—Sí… Quant us dec? —demanà bruscament Ordinov a Murin.

—I ara! Què dieu, senyor!… No som pas dels que es venen Nostre Senyor!… Per què ens ofeneu, senyor? Us n’hauríeu de dar vergonya… Que us hem faltat jo o a la meva dona?… Perdoneu…

—Però, amic meu, m’estranya molt. Ha llogat una habitació a casa vostra… No veieu que ara l’ofeneu? —interrompé Iaroslav Ilitx, creient complir el seu deure de demostrar a Murin que acabava de cometre un acte estrany i indelicat.

—Oh, dispenseu, senyor… Què dèieu, senyor…? Us hem faltat? Hem procurat sempre tenir-vos content… Us ho demano, senyor, som infidels potser?… Que visqui amb nosaltres i ens partirem el menjar, el nostre menjar de pagesos. No hauríem dit res… ni paraula… però el dimoni s’hi ha ficat… Jo sóc un malalt, la meva dona també està malalta… Què hem de fer? Seríem feliços… us ho dic de tot cor, senyor… Pregarem a Déu per vós, senyor, jo i la meva dona!…

Una altra vegada Murin s’inclinà profundament. Una llàgrima apuntà en els ulls de Iaroslav Ilitx i mirà Ordinov amb entusiasme.

—Quin noble caràcter! Com conserva la virtut de l’hospitalitat el poble rus!

Ordinov se’l mirà de cap a peus d’una manera estranya.

—I jo, senyor… és això precisament; ja ho volia dir, l’hospitalitat —digué Murin—. Em sembla… no faríeu malament d’estar-vos encara un dia més a casa —digué dirigint-se a Ordinov—. Jo no hi tindria res a dir… Però la meva dona! Quines atencions us hauria pogut tenir! Us hauria curat, senyor! Sé remeis… Potser sí que de totes maneres encara us quedareu un dia més a casa…

—Efectivament, no trobaríem algun remei?… —començà Iaroslav Ilitx, però no acabà.

Ordinov, furiós, estranyat, se’l mirava de cap a peus… Sens dubte era l’home més honrat i més noble; però ara ho comprenia tot. Estava evidentment en una situació difícil. Volia posar-se a riure. Davant per davant, tots dos sols, sens dubte que Iaroslav Ilitx no s’hauria pogut aguantar i hauria tingut un accés d’alegria immoderada. De totes maneres ho hauria fet noblement i, passada la passió de riure, hauria donat la mà cordialment a Ordinov. S’hauria esforçat a convèncer-lo sincerament que el seu respecte envers ell ha augmentat encara i que, sigui el que es vulgui, el comprèn i l’excusa, perquè cal fer-se càrrec, un és jove…

Però amb la seva delicadesa es trobava ara en una situació difícil: no sabia on ficar-se.

—Algun remei? —féu Murin, la cara del qual s’animà en sentir la pregunta de Iaroslav Ilitx—. Senyor, jo sóc un pagès ignorant, però ara us diré una cosa —i avançà un pas—. Llegiu massa, senyor; gosaria dir que us heu tornat massa intel·ligent. Com diem al poble: el vostre esperit ha depassat la raó…

—Prou! —interrompé llavors severament Iaroslav Ilitx.

—Me’n vaig —digué Ordinov—. Us ho agraeixo moltíssim tot, Iaroslav Ilitx. Ja vindré a veure-us sens falta —prometé en resposta a la invitació de Iaroslav Ilitx, apesarat de no poder fer-lo quedar una estona més.

—Adéu, adéu!…

—Adéu-siau, Vostra Senyoria! Adéu-siau, senyor!… Recordeu-vos de mi… Veniu-nos a veure alguna vegada…

Ordinov no volgué sentir res més. Fugi com un boig.

No podia més. Estava mig mort. La consciència se li encarcarava. Sentia sordament que el mal l’ofegava. Una desesperació glacial li envaïa l’ànima i no sentia altra cosa sinó un dolor sord que l’ofegava i li esqueixava el pit. Hauria volgut morir aleshores mateix. Les cames se li segaven i s’assegué prop d’una tanca, sense fixar-se en les persones que passaven, ni en la gent que començava a voltar-lo, ni a les preguntes que li feien els badocs. De cop, però, entre les veus conegué la de Murin.

Alçà el cap. El vell, amb penes i treballs, s’havia obert camí per entre la gent. El seu rostre pàl·lid tenia una certa gravetat i estava pensatiu. Ja no era l’home que a casa de Iaroslav Ilitx es burlava grollerament d’ell.

Ordinov s’alçà. Murin l’agafà pel braç i el féu sortir d’entre la gentada…

—Tens necessitat d’arreglar les teves coses —digué mirant-lo de reüll—. No et posis trist; ets jove… No t’has de desesperar mai…

Ordinov no responia.

—Que estàs enfadat, senyor? Segurament que estàs molt ofès… Però no tens raó d’estar-ne… Cadascú ha de mirar per ell…

—No us conec ni vull conèixer els vostres secrets… Però ella, ella! —i les llàgrimes li espurnejaven als ulls. Se’ls eixugà amb la mà. Els gestos, la mirada, el tremolor dels seus llavis blavosos, tot feia pressentir la bogeria.

—Ja t’ho he dit —digué Murin arrugant el front—. És ben boja… Com i quan s’hi ha tornat, no tens cap necessitat de saber-ho… Sigui el que sigui, és meva i de ningú més. L’estimo més que la meva vida i no la donaré a ningú. Ho saps, ara?

Una flama brillà per un moment en els ulls d’Ordinov.

—Però per què jo… per què estic com si hagués perdut la vida? Per què pateix el meu cor? Per què l’he coneguda?

—Per què? —Murin somrigué i es posà pensatiu—. No ho sé per què. Les dones no són pas tan profundes com la mar… Es pot acabar entenent-les… Però són astutes… És ben cert, senyor, que ha volgut deixar-me per anar-se’n amb vós —continuà, tot capficat—. Ja en tenia prou del vell… N’ha tret tot el que en podia treure!… Li heu agradat de seguida que us ha vist. Però, vós o un altre… Jo no la contradic mai de res… Si m’hagués demanat llet de gallina, li n’hauria procurada… Jo mateix hauria fabricat una gallina que fes llet, si no n’hi ha… És vanitosa, només somia en la llibertat, però no sap ni de què pateix el seu cor… Val més que les coses quedin com estan… Ets massa jove, senyor. El teu cor encara té escalfor… Escolta, senyor; un home dèbil no es pot governar ell tot sol. Dóna-li tot, i vindrà i t’ho tornarà tot, mal li donis mig món. Dóna llibertat a un home dèbil, ell mateix la lligarà i te la portarà… Per un cor senzill la llibertat no val res… La vida no és possible amb un caràcter així… Et dic això perquè tu encara ets jove… A veure, què ets tu per mi? Has vingut, te n’has entornat… Tu o un altre, tant se val. Des del començament ja sabia jo què passaria. Però més val no contradir… No s’ha de portar mai la contrària si es vol conservar la felicitat… Ja ho saps, senyor, diuen que tot passa —continuava filosofant Murin—. Quan un està enfadat, agafa un ganivet, o es llança sense res a les mans, i s’agafa al coll de l’enemic… Però que et posis el ganivet a la mà, i que el teu enemic et descobreixi el pit davant teu, i aleshores recules…

Ja eren al pati. El tàrtar, així que els veié, es tragué el casquet davant de Murin i llançà una mirada maliciosa a Ordinov.

—Ta mare és a casa? —preguntà Murin.

—Sí, és a dalt.

—Digues-li que ajudi a portar les coses… I tu dóna-hi també un cop de mà.

Pujaren l’escala. La vella que servia a can Murin i que era, en efecte, la mare del porter, ajuntà els objectes del llogater i en féu un gran farcell.

—Espera’t, et duré alguna cosa que és teva i que es va quedar allà.

Murin entrà a la seva habitació i al cap d’un minut tornava amb un coixí brodat, aquell coixí que Caterina li havia portat quan estava malalt.

—Ella te’l dóna —digué Murin—. Ja pots anar-te’n, i vés amb compte de tornar mai més per aquí, si no…

Es veia que Murin no tenia cap intenció d’ofendre el seu rellogat, però quan el mirà per darrera vegada, a despit d’ell mateix no pogué reprimir una expressió de còlera i de menyspreu. Tancà la porta, quasi amb fàstic, darrere Ordinov.

Dues hores més tard, Ordinov s’instal·lava de nou a casa de l’alemany Spies. A Tinichen se li escapà un “Ah!” en veure’l. De seguida li preguntà per la seva salut, i, sabent de què es tractava, féu el necessari per atendre’l.

El vell alemany digué amb orgull a Ordinov que en aquell mateix moment anava a penjar el rètol a la porta, perquè justament aquell dia mateix expirava el termini pagat per endavant. El vell no perdia mai ocasió de gloriejar-se de l’exactitud i probitat germàniques.

El mateix dia, Ordinov caigué malalt. No pogué deixar el llit fins al cap de tres mesos.

De mica en mica es posà bo i pogué sortir al carrer. La vida, a casa de l’alemany, era monòtona i tranquil·la. L’alemany era pacífic. La bonica Tinichen era tot el que es desitjava que fos. Però, per Ordinov, la vida semblava haver perdut el color! Es tornava somiador, irritable, la seva sensibilitat era malaltissa i, imperceptiblement, una seriosa hipocondria, maligna, s’apoderava d’ell.

Passava setmanes senceres sense obrir un llibre. L’esdevenidor li semblava ombrívol. Acabava els recursos, i no feia res ni preocupava per l’endemà. De vegades, el seu antic entusiasme per la ciència, la seva febre d’abans, les imatges del passat creades per ell, reapareixien, però no feien sinó ofegar la seva energia. El seu pensament no es transformava en acció. La creació es deturava. Semblava que totes aquelles imatges prenien a posta proporcions gegantines, en els seus somnis, per a burlar-se de la impotència de llur propi creador. En les hores de tristesa, involuntàriament es comparava a aquell aprenent de bruixot que robà la paraula màgica del seu mestre i manà a l’escombra que ragés aigua, i s’ofegà perquè no sabia com dir prou.

Potser una idea original, sencera, es desvetllaria en ell; potser arribaria a ésser un dels mestres de la ciència! Abans s’ho creia; la fe sincera ja és una prometença del futur. Però ara arribava a burlar-se d’ell mateix, de la seva confiança cega, i no avançava gens.

Sis mesos abans, havia creat i llançat sobre el paper l’esbós d’una obra sobre la qual fundava esperances il·limitades. Aquesta obra feia referència a la història de l’Església, i les conclusions més atrevides havien sortit de la seva ploma. Ara, acabava de rellegir aquell esbós; hi pensa, el modifica, l’estudia, cerca i, a l’últim, el llença sense reedificar res sobre aquelles restes.

Alguna cosa semblant al misticisme li començà a envair l’ànima.

El desgraciat sentia els seus sofriments i en demanava la curació a Déu.

La dona de feines de l’alemany, una vella rossa molt piadosa, explica tota contenta que llur rellogat resa i es passa hores senceres a l’església.

No deia res a ningú del que li havia passat; però, a voltes, sobretot cap al tard, quan el so de les campanes li recordava la primera vegada que la va trobar, la tempesta es desencadenava en la seva ànima ferida. Recordava el sentiment fins llavors desconegut que agità el seu pit quan s’agenollà al costat d’ella, no escoltant sinó els batecs del seu cor tímid, i les llàgrimes d’entusiasme i d’alegria vessades sobre la nova esperança que li travessava la vida. Aleshores el sofriment de l’amor, altra vegada, li cremava al pit, el cor patia amargament, apassionadament, i li semblava que el seu amor cresqués ensems que la tristesa.

Sovint, oblidant-se d’ell mateix i de tota la seva vida, oblidant tot el del món, passava hores senceres, sense moure’s, sol, trist, acotant desesperadament el cap i murmurant: “Caterina, tresor meu!”

Un pensament horrorós començava a martiritzar-lo; el perseguia cada vegada més sovint, i cada dia es transformava, per ell, en realitat. Li semblava que la raó de Caterina estava intacta, però que Murin deia veritat tractant-la de cor feble. Li semblava que un secret la tenia lligada al vell, però que Caterina, ignorant del crim, havia passat, coloma immaculada, al seu poder. Qui eren? No ho sabia pas; però veia que una tirania profunda, ineluctable, pesava sobre la desgraciada criatura indefensa, i el cor se li torbava, se li omplia d’una indignació impotent.

Ordinov es tornava més salvatge cada dia, i cal reconèixer que els alemanys li respectaven la seva salvatgeria.

Triava per passejar-se l’hora del crepuscle i els indrets allunyats i deserts. Un vespre trist, plujós, en un carreró de mala mort, trobà Iaroslav Ilitx.

Iaroslav Ilitx s’havia aflaquit molt. Els seus ulls agradables eren més apagats, i tot ell portava la marca del desencantament. Corria per un assumpte qualsevulla, que no duia cap pressa. Anava xop, brut, i una gota de pluja li penjava fantàsticament del nas, un nas del tot com cal, però en aquell moment blau del tot. A més a més, s’havia deixat patilles.

Les patilles i l’aire de Iaroslav Ilitx de voler fugir del seu vell amic, colpiren Ordinov. La mica de prevenció amb què de moment mirà a aquest, s’esvaí de seguida i lligà conversació molt amicalment. Començà dient que estava molt atrafegat; després, que feia molt de temps que no s’havien vist; però, tot d’una, llur conversació prengué un tomb estrany. Iaroslav Ilitx es posà a parlar de la falsedat dels homes en general, de la fragilitat dels béns d’aquest món, de la vanitat de les vanitats. Parlà de Púixkin amb una marcada indiferència, i de certs comuns en un to agre. Per últim al·ludí a la falsedat dels que es diuen amics sense ésser-ho de veres ni haver-ne estat mai. En una paraula, Iaroslav Ilitx s’havia tornat més intel·ligent.

Ordinov no el contradeia de res, però sentia una gran tristesa apoderar-se d’ell, com si enterrés el seu millor amic.

—Ah! Imagineu-vos… No em recordava de contar-vos-ho —digué Iaroslav Ilitx com si li vingués a la memòria alguna cosa molt interessant—. Hi ha novetats! Us ho diré amb gran secret… Recordeu-vos de la casa on vivíeu…

Ordinov s’estremí i es tornà pàl·lid.

—Doncs bé, imagineu-vos que darrerament s’hi ha descobert, en aquesta casa, una colla de lladres… és a dir, contrabandistes, rebentapisos, el dimoni sap què… N’han agafat alguns i busquen els altres… Hi ha ordres molt severes… I, no ho hauríeu dit mai… Recordeu l’amo de la casa… un home vell, respectable, d’aire digne?…

—Sí, què?

—Fieu-vos de la gent! Era el capitost de tota la colla!

Iaroslav Ilitx parlava amb calor i prenia peu d’aquest fet banal per condemnar tota la humanitat.

—I el altres?… I Murin?… —demanà Ordinov en veu molt baixa.

—Ah! Murin! Murin!… No; és un ancià respectable… Molt digne… Però, permeteu… acabeu de llançar una nova clarícia…

—Què? Com? També era de la colla, potser?

El cor d’Ordinov saltava d’impaciència.

—D’altra banda… Com vós dieu… —féu Iaroslav Ilitx mirant-lo amb els seus apagats, senyal de reflexió—. Murin no pot ser que estigués amb ells… Fa tres setmanes justes que se’n tornà al seu poble, amb la seva dona… Ho he sabut pel porter… el recordeu?, aquell tàrtar.





FIÓDOR MIKHÀILOVITX DOSTOIEVSKI (Moscou, 11 de novembre de 1821 - Sant Petersburg, 9 de febrer de 1881) és un dels escriptors més grans de la literatura russa i més influents de la història de la literatura. La seva va ser una infantesa molt dura: la seva mare moriria molt jove a conseqüència d’una tuberculosi, deixant set fills i la figura paterna d’aquests fills sotmesa per la depressió i l’alcoholisme. A l’Acadèmia d’enginyeria militar de Sant Peterburg s’endinsa en l’obra de Shakespeare, Pascal i els romàntics francesos, alhora que defuig els estudis tècnics d’una carrera que acabaria l’any 1943. La traducció al rus de la novel·la de Balzac Eugénie Grandet i l’aparició de la seva primera novel·la Pobres gents (1846) li confereixen un gran èxit de crítica i converteixen el jove escriptor en una figura literària.

L’any 1849 és deportat a Sibèria per pertinença a una organització conspirativa anomenada Cercle Petrashevsky. El seu càstig a morir afusellat li serà commutat per cinc anys de treballs forçats instants abans de la seva execució. Aquest fet el marcarà profundament: les depressions, aguditzades pels seus atacs epilèptics, els seus problemes econòmics i la seva addicció al joc, configuraran el seu viratge ideològic envers posicions conservadores políticament i un anhel constant de trobada amb Déu. L’any 1864 escriu Apunts del subsòl, cartografia emocional on destria els temes que nodriran les seves grans novel·les posteriors. Els darrers quinze anys de la seva vida són un exercici febril d’escriptura; així apareixen successivament Crim i càstig (1866), El jugador (1866), L’idiota (1968), Els dimonis (1871), L’adolescent (1875) i Els germans Karamàzov (1879).





