El Silmaríl·lion, publicat pòstumament quatre anys després de la mort de Tolkien, recull els relats dels Dies de l’Antigor o Primera Edat del Món. El cor d’aquesta història és la creació dels tres Silmarils per part de Fèanor i la pèrdua d’aquests en mans de Mórgoth, però al voltant d’aquest fet tenen lloc altres esdeveniments com l’arribada d’Elfs i Homes a la Terra; hi coneixem també personatges com Mélkor, els Nóldor, Na Mèlian, En Fingolfin, o llocs com Vàlinor o Beleríand.

El Silmaríl·lion ofereix al lector la possibilitat de completar l’univers imaginari d’El hòbbit i d’El Senyor dels Anells amb uns relats escrits en el més pur estil Tolkien.





J. R. R. Tolkien





El Silmaríl·lion




ePUB v2.0

Raticulina 21.01.15





Títol original: The Silmarillion

J. R. R. Tolkien, 1977

Traducció: Dolors Udina, 1991

Il·lustració de portada: Ted Nasmith

Edició digital: Raticulina (v1.0)

Segona edició: EpubCat (v2.0)

Digitalització: Raticulina

ePUBCat base r1.3





PREFACI


El Silmaríl·lion, que es publicà quatre anys després de la mort del seu autor, és un relat dels Dies de l’Antigor o Primera Edat del Món. En El Senyor dels Anells es narraven els grans esdeveniments de la fi de la Tercera Edat, però els contes d’El Silmaríl·lion són llegendes derivades d’un passat molt més remot, quan Mórgoth, el primer Senyor Fosc, vivia a la Terra Mitjana, i els Elfs antics li feien la guerra per recuperar els Silmarils.

El Silmaríl·lion, però, a més de relatar esdeveniments d’una època molt més antiga que la d’El Senyor dels Anells, és també, en els punts essencials de la seva concepció, una obra molt més antiga. De fet, encara que llavors no es deia El Silmaríl·lion, ja existia fa mig segle i, en rebregats blocs de notes que es remunten fins al 1917, encara s’hi poden llegir versions anteriors, tot sovint escrites a llapis i amb presses, de les històries centrals de la mitologia. Però no fou mai publicat (tot i que en El Senyor dels Anells podien esbrinar-se algunes indicacions del seu contingut), i el meu pare no el va abandonar mai i hi va treballar fins als darrers anys de la seva llarga vida. En tot aquest temps, El Silmaríl·lion, considerat simplement com una llarga estructura narrativa, va experimentar pocs canvis radicals; havia esdevingut feia molts anys una tradició establerta, un rerefons per als escrits posteriors. Però certament era lluny de ser un text fix, i no va romandre inalterat ni tan sols en certes idees fonamentals relatives a la natura del món que descriu mentre que les mateixes llegendes tornaven a ser explicades amb formes més llargues i més curtes i amb estils diferents. A mesura que van anar passant els anys, els canvis i variants, tant en els detalls com des d’una perspectiva més ampla, esdevingueren tan complexos, insistents i nombrosos, que semblava impossible fer-ne una versió definitiva. A més a més, les velles llegendes («velles» no tan sols perquè provenien d’una Primera Edat remota, sinó també en termes de la vida del meu pare) esdevingueren el vehicle i dipositari de les reflexions més profundes del meu pare. En els seus escrits posteriors, la mitologia i la poesia van anar cedint pas a les preocupacions teològiques i filosòfiques i, d’això, se’n deriven incompatibilitats de to.

A la mort del meu pare, em va correspondre a mi la responsabilitat de donar a l’obra una forma publicable. Se’m va fer evident que intentar presentar, dins les cobertes d’un sol llibre, la diversitat de materials —presentar realment El Silmaríl·lion com una creació contínua i evolutiva que havia ocupat més de mig segle— serviria únicament per crear confusió i per ocultar-ne l’essencial. Per tant, vaig decidir fer-ne un text únic tot seleccionant i disposant el material de manera que formés una narració amb la màxima coherència i consistència internes. En aquesta tasca, presentaren especials dificultats els darrers capítols (des de la mort d’en Turin Turàmbar), perquè havien romàs inalterats durant molts anys i, en alguns aspectes, estaven en clara disharmonia amb conceptes més elaborats d’altres parts del llibre.

No ha de cercar-se, doncs, una consistència completa (bé dins l’àmbit d’El Silmaríl·lion pròpiament dit o bé entre El Silmaríl·lion i d’altres escrits publicats del meu pare), que em penso que solament hauria pogut aconseguir-se amb una paciència de sant. Per altra banda, el meu pare va acabar concebent El Silmaríl·lion com una recopilació, una narració compendiadora, amb posteriors afegits de fonts molt diverses (poemes, cròniques i relats orals) que havien sobreviscut en una època molt antiga; i aquesta concepció té certament un paral·lel en la història real del llibre, perquè el fonamenta gran part de la prosa i poesia més antigues i és, en certa manera, un compendi real i no només teòric. Aquesta és la causa de les diferències de ritme narratiu i de l’abundància de detalls en diferents parts; del contrast, per exemple, en l’evocació de llocs i de motius en la llegenda d’en Turin Turàmbar amb el relat elevat i remot de la fi de la Primera Edat, quan Thangoròdrim fou enderrocat i Mórgoth vençut; i també algunes diferències de to i descripció, algunes imprecisions i, ara i adés, certa manca de coherència. En el cas del Vàlaquenta, per exemple, hem d’assumir que, malgrat contenir molt material que es remunta als primers dies dels Èldar a Vàlinor, va ser remodelat posteriorment, cosa que explica el canvi continu de temps verbals i de punts de vista que fa que els poders divins semblin ara presents i actius en el món, ara remots, un ordre desaparegut, record d’una època esvanida.

El llibre, tot i dur com és de rigor el títol d’El Silmaríl·lion, consta del Quenta Silmaríl·lion o Silmaríl·lion pròpiament dit i de quatre obres curtes. Ainulindalë i Vàlaquenta, presentades en primer lloc, estan estretament relacionades amb El Silmaríl·lion; però l’Akallabêth i Dels Anells de Poder, que presentem en darrer lloc, són (cal subratllar-ho) totalment separades i independents. Hi són incloses d’acord amb l’explícita intenció del meu pare, i aquesta inclusió permet de presentar tota la història sencera, des de la Música dels Ainur amb què va començar el món fins a la partida dels Portadors dels Anells de les Rades de Mithlond a la fi de la Tercera Edat.

En el llibre apareixen una gran quantitat de noms dels quals he establert un índex complet; però el nombre de personatges (Elfs i Homes) que juguen un paper important en la narració de la Primera Edat és molt inferior i, per tant, poden trobar-se tots a les taules genealògiques. A més a més, he fet un quadre amb les força complexes denominacions dels diversos pobles èlfics, una llista d’alguns elements principals de les arrels d’aquests noms i un mapa. Podrà observar-se que la gran carena muntanyosa de l’est, Èred Luin o Èred Lindon, les Muntanyes Blaves, apareixen a l’extrem occidental del mapa d’El Senyor dels Anells. També hi ha un mapa més petit que pot aclarir al lector, amb un cop d’ull, on eren els regnats dels Elfs després del retorn dels Nóldor a la Terra Mitjana. No he volgut carregar el llibre amb cap mena de comentari o notes.

En la tasca difícil i sovint incerta de preparar el text d’aquest llibre he comptat amb la important assistència de Guy Kay, que va treballar amb mi el 1974-1975.

CHRISTOPHER TOLKIEN, 1977





AINULINDALË


La Música dels Ainur

Al començament era Eru, L’Únic, que a Arda és anomenat Ilúvatar; i féu en primer lloc els Ainur, els Sagrats, engendrats pel seu pensament, que eren amb ell abans que res fos creat. I els parlà i els proposà temes de música; i ells cantaren davant seu, i l’alegraren. Però, durant molt temps, cadascun cantava sol, o potser amb algú altre, mentre la resta escoltava; perquè cadascun comprenia solament aquella part de la ment de L’Ilúvatar de la qual provenia, i avançaven molt lentament en la comprensió dels seus germans. Però escoltant escoltant van assolir una comprensió més profunda i van anar acreixent la unisonància i l’harmonia.

I ocorregué que L’Ilúvatar convocà tots els Ainur i els comunicà un tema poderós tot oferint-los coses més grans i meravelloses que les revelades fins aleshores; i la glòria del seu començament i l’esplendor de la seva fi sorprengueren els Ainur de tal manera que s’inclinaren davant L’Ilúvatar i restaren en silenci.

Llavors L’Ilúvatar els va dir:

—Del tema que us he comunicat, vull que feu ara junts en harmonia una Gran Música. I com que us he encès amb la Flama Imperible, mostrareu els vostres poders en l’embelliment d’aquest tema tot valent-vos cadascun, si voleu, dels vostres pensaments propis i de les vostres habilitats. Però jo seuré i escoltaré, i em farà feliç que, a través de vosaltres, desperti la bellesa gràcies a la cançó.

Aleshores les veus dels Ainur, com d’arpes i de llaüts, de cornamuses i de trompetes, d’orgues i de violes, i com veus incomptables cantant amb paraules, començaren a conformar el tema de L’Ilúvatar amb gran harmonia; i s’alçà un so d’inacabables melodies intercanviables entrellaçades amb una harmonia que ultrapassava l’oïda i arribava a les profunditats i a les altures, i els espais de l’estança de L’Ilúvatar s’ompliren a vessar, i la música i l’eco de la música ompliren el Buit, i ja no n’hi va haver més. Mai més no han fet els Ainur una música com aquesta, tot i que diuen que els cors dels Ainur i dels Fills de L’Ilúvatar encara n’hauran de fer una altra de més gran davant L’Ilúvatar després de la fi dels dies. Llavors els temes de L’Ilúvatar seran afinats correctament i assoliran l’existència en el moment de ser pronunciats, car llavors tots entendran plenament la part a ells destinada i cadascun tindrà la comprensió dels altres, i L’Ilúvatar, complagut, concedirà als seus pensaments el foc secret.

Però ara L’Ilúvatar, assegut, escoltava llarga estona amb complaença, perquè no hi havia errades a la música. Tanmateix, a mesura que el tema anava progressant, a Mélkor li anaven entrant ganes d’entreteixir-hi assumptes de la seva pròpia imaginació que no estaven d’acord amb el tema de L’Ilúvatar, bo i cercant d’augmentar el poder i la glòria de la part que tenia assignada. A Mélkor, entre els Ainur, li havien estat concedits els més grans dons de poder i de saviesa, i compartia els talents dels seus germans. Sovint, tot sol, s’havia endinsat a l’espai buit en cerca de la Flama Imperible; car el cremava el desig de donar Ésser a coses pròpies, i li semblava que L’Ilúvatar no s’ocupava del Buit i la buidor el neguitejava. Però no va trobar el Foc, perquè està amb L’Ilúvatar. Tanmateix, en la soledat, havia començat a concebre les seves pròpies idees, diferents de les dels seus germans.

Trenava, doncs, algunes d’aquestes idees en la música i tot d’una s’alçà una dissonància al seu voltant i molts dels que cantaven a prop seu se sentiren abatuts, se’ls trasbalsaren els pensaments i la música va defallir; però n’hi va haver alguns que miraren de seguir el seu to per comptes de seguir amb la inspiració del començament, i la dissonància de Mélkor es va anar escampant i les melodies que s’havien estat sentint abans naufragaren en un mar de sons turbulents. Però L’Ilúvatar romangué assegut i escoltant fins que va semblar que a la vora del seu setial es desfermava una violenta tempesta, com d’aigües obscures que es feien la guerra amb una còlera implacable que mai no pogués ser del tot apaivagada.

Aleshores L’Ilúvatar s’aixecà i els Ainur s’adonaren que somreia; i bo i alçant la mà esquerra va començar un nou tema enmig de la tempesta, igual i alhora diferent del primer tema, que va prendre embranzida i adquirí nova bellesa. Però la dissonància de Mélkor augmentà l’enrenou i competí amb ell, i hi tornà a haver una guerra de sons més violenta que abans, fins que molts dels Ainur s’alarmaren i deixaren de cantar, i Mélkor portà la veu cantant. Aleshores L’Ilúvatar es tornà a aixecar, i els Ainur s’adonaren que feia un semblant sever; alçà la mà dreta i, entre la confusió, va aparèixer un tercer tema que era diferent dels altres. Perquè al començament semblava suau i dolç, un mer murmuri de sons lleus en delicades melodies; però no podia sufocar-se i anava adquirint poder i profunditat. I va acabar semblant que hi havia dues músiques que progressaven al mateix temps davant el setial de L’Ilúvatar, i eren pregonament diferents. L’una era profunda, ampla i bella, però lenta i amarada d’una pena immesurable de la qual provenia principalment la bellesa. L’altra ja havia adquirit una unitat pròpia; però era forta i vana i es repetia infinitament; i no era harmònica, sinó que era més aviat el clamor unisonant d’un estol de trompetes que bramaven unes quantes notes. I el clamor mirava d’ofegar l’altra música amb la violència del seu so i, en canvi, aquesta semblava fer-se amb les notes més triomfants i teixir-les en la seva solemne partitura.

Enmig d’aquesta pugna que sacsejava les estances de L’Ilúvatar i estremia els silencis fins llavors impassibles, L’Ilúvatar s’alçà per tercer cop amb un semblant terrible. Aixecà presentment les dues mans i, amb un acord més profund que l’Abisme, més alt que el Firmament, penetrant com la llum del seu ull, L’Ilúvatar féu cessar la Música.

Llavors parlà L’Ilúvatar i digué:

—Poderosos són els Ainur, i el més poderós d’ells és Mélkor; però que ell i tots els Ainur sàpiguen que jo sóc L’Ilúvatar i us mostraré les coses que heu cantat per tal que vegeu què heu fet. I tu, Mélkor, veuràs que no pot tocar-se cap tema que no tingui la seva font més profunda en mi i que ningú pot alterar cap música a despit de la meva voluntat. Perquè aquell que ho intenti demostrarà que és un instrument meu en la concepció de coses més meravelloses que les que ha pogut imaginar ell mateix.

Aleshores els Ainur tingueren por, tot i que no havien entès ben bé les paraules que se’ls dirigien; i Mélkor se sentia aclaparat de vergonya, de la qual es derivà una ràbia secreta. Però L’Ilúvatar s’alçà esplendorós i s’allunyà de les belles regions que havia fet per als Ainur; i els Ainur el seguiren.

Però, quan arribaren al Buit, L’Ilúvatar els digué:

—Esguardeu la vostra Música! —I els en mostrà una visió tot oferint-los imatges d’allò que abans era so; i van veure la imatge d’un Món nou, un globus enmig del Buit, que s’hi sostenia però no hi pertanyia. I, mentre miraven i s’admiraven, aquest Món començà a desplegar la seva història, i els va semblar que vivia i creixia. I quan els Ainur hagueren contemplat una estona en silenci, L’Ilúvatar tornà a dir—: Esguardeu la vostra Música! Això és la vostra cançó i cadascun de vosaltres trobarà en les imatges que us presento totes aquelles coses que creieu haver concebut o inspirat. I tu, Mélkor, hi veuràs tots els pensaments secrets de la teva ment, i t’adonaràs que no són més que una part del conjunt i tributaris de la seva glòria.

I moltes altres coses digué L’Ilúvatar als Ainur en aquella ocasió i, com que recorden les seves paraules i coneixen la música que creà cadascun, els Ainur saben moltes coses que foren, són i seran, i poques coses se’ls escapen. Tanmateix, però, hi ha algunes coses que no poden veure, ni sols ni consultant-se els uns als altres; perquè només a L’Ilúvatar li ha estat revelat tot l’avenir i, així, a cada edat es presenten coses noves que no han estat predites perquè no provenen del passat. I així fou com, mentre se’ls representava aquesta visió del Món, els Ainur s’adonaren que contenia coses que ells no havien pensat. I contemplaren amb sorpresa l’arribada dels Fills de L’Ilúvatar, i les estances per a ells preparades; i copsaren que, per mitjà de la música, ells mateixos havien preparat aquells habitacles, per bé que sense saber que tenien cap altre propòsit més enllà de la bellesa. Perquè els Fills de L’Ilúvatar havien estat concebuts per Ell sol; i havien arribat amb el tercer tema, no eren en el tema que L’Ilúvatar havia proposat al començament, i cap dels Ainur no havia participat en aquesta creació. I, com més els contemplaven, més els estimaven, car eren criatures diferents d’ells, estranyes i lliures, en les quals veien reflectit l’esperit de L’Ilúvatar, i perceberen un aspecte de la seva saviesa que, fins aleshores, havia restat ocult fins i tot per als Ainur.

Ara els Fills de L’Ilúvatar són Elfs i Homes, els Primogènits i els Següents. I, entre tots els esplendors del Món, entre les àmplies sales i espais, i les rodes de foc, L’Ilúvatar va escollir el seu sojorn a les Profunditats del Temps, envoltat d’innumerables estels. I aquest sojorn podria semblar poca cosa a aquells que consideren solament la majestat dels Ainur i no la seva terrible agudesa; a aquells que plantarien a la plana d’Arda els fonaments d’uns pilars amb les puntes afilades com agulles; o a aquells que solament consideren la immesurable vastitud del Món, que els Ainur encara estan configurant, i no copsen la precisió acurada amb què hi disposen les coses a dins. Però després que els Ainur hagueren esguardat la visió d’aquell sojorn, i hi hagueren vist aparèixer els Fills de L’Ilúvatar, molts dels més poderosos entre ells van encarrilar els seus pensaments i desigs envers aquest lloc. I, d’aquests, Mélkor era el primer, tot i que a la primeria havia estat el més gran dels Ainur que participaven en la Música. I simulà, de primer convençut ell i tot, que desitjava anar-hi i ordenar-ho tot en benefici dels Fills de L’Ilúvatar, mentre controlava l’agitació de calor i de fred que l’escometia. Però el seu desig era sotmetre tant els Elfs com els Homes a la seva voluntat i tenia enveja dels dons que els havia promès L’Ilúvatar; ell també volia tenir súbdits i servidors que li diguessin Senyor i ser amo de la voluntat dels altres.

Però els altres Ainur contemplaren aquell estatge instal·lat en els vastos espais del Món que els Elfs anomenaven Arda, la Terra; i llurs cors eren plens de joia i de llum i llurs ulls vessaven felicitat davant d’aquell esclat de colors; però la fragor de la mar els feia sentir gran desassossec. I observaren els vents i l’aire, i el material del qual era fet Arda, ferro i pedra, plata i or, i moltes altres substàncies: però, de totes, era l’aigua la que més lloaven. I diuen els Èldar que a l’aigua encara hi viu l’eco de la Música dels Ainur, més que a qualsevol altra substància de la Terra; i molts dels Fills de L’Ilúvatar escolten encara insaciables les veus del Mar, tot i no saber què escolten.

Fou, doncs, envers l’aigua que dirigí els seus pensaments aquell Ainu a qui els Elfs anomenen Ulmo, que fou de tots el més profundament instruït per L’Ilúvatar en la música. Però el que més havia pensat en els aires i els vents era Manwë, el més noble dels Ainur. L’estructura de la Terra l’havia meditada Aulë, a qui L’Ilúvatar havia concedit una capacitat i coneixement a penes inferiors als de Mélkor; però Aulë fonamenta el seu delit i orgull en l’acte de fer, i en la cosa feta, més que no pas en la possessió o en el seu propi domini; raó per la qual dóna i no atresora, i és sempre lliure d’entrebancs per començar una nova obra.

I L’Ilúvatar es dirigí a Ulmo i li digué:

—No veus que aquí, en aquest petit reialme de les Profunditats del Temps, Mélkor ha declarat la guerra a la teva província? Ha concebut un fred cruel i immoderat, però no ha destruït la bellesa de les teves fonts ni la transparència dels teus llacs. Mira la neu i l’obra garneua de la gebrada! Mélkor ha previst calors i foc sense limitació, i no ha exhaurit el teu desig ni tampoc ha apaivagat del tot la música del mar. Esguarda més aviat l’altura i glòria dels núvols i de les boires sempre canviants; i escolta com cau la pluja damunt la Terra! I aquests núvols t’acosten a Manwë, el teu amic, aquell a qui estimes.

Aleshores Ulmo respongué:

—Certament, l’Aigua ha esdevingut encara més bella del que havia imaginat el meu cor, car els meus pensaments més secrets no havien concebut el floc de neu i la meva música no contenia en absolut la caiguda de la pluja. Cercaré Manwë i, plegats, farem melodies que et facin feliç sempre!

I Manwë i Ulmo foren aliats des del començament i en tot serviren fidelment el propòsit de L’Ilúvatar.

Però encara estava parlant Ulmo, i els Ainur encara contemplaven la visió, quan la imatge s’esborrà i s’ocultà als seus ulls; en aquell moment, els va semblar percebre una cosa nova, la Foscor, la qual no coneixien més que de pensament. Però s’havien enamorat de la bellesa de la visió i, absorts en el desplegament del Món que adquiria existència, en tenien la ment plena; perquè, en esvanir-se la visió, la història era incompleta i els cercles de temps no s’havien tancat del tot. I han dit alguns que la visió va acabar abans de l’assoliment del Domini dels Homes i de la desaparició dels Primogènits; per això, tot i que la Música ho conté tot, els Vàlar encara no han vist amb imatges les Edats Posteriors o la fi del Món.

L’esverament s’emparà dels Ainur, però L’Ilúvatar es dirigí a ells per dir-los:

—Sé que els vostres esperits desitgen que això que heu vist no existeixi només en els vostres caps sinó que tingui la mateixa mena d’existència que vosaltres, i alhora diferent. Per tant us dic: Eä! Que totes aquestes coses Siguin! I llançaré al Buit la Flama Imperible, i serà al cor del Món, i el Món Serà; i aquells de vosaltres que ho vulgueu, podreu baixar-hi.

I de sobte els Ainur van veure un llum a la llunyania, com un núvol amb el cor de flama viva; i s’adonaren que allò no era una simple visió, sinó que L’Ilúvatar havia fet una cosa nova: Eä, el Món que És.

S’esdevingué, doncs, que alguns dels Ainur romangueren amb L’Ilúvatar més enllà dels límits del Món, però d’altres, i entre ells molts dels més grans i admirables, s’acomiadaren d’Ell i baixaren al Món. Però L’Ilúvatar els imposà la condició, o potser era una necessitat de llur amor, que d’aleshores ençà els seus poders se subjectarien i es limitarien al Món, i que hi viurien per sempre, fins que fos acabat, de manera que ells serien la vida del Món i el Món la d’ells. I per això s’anomenaren els Vàlar, els Poders del Món.

Però, de primer, quan els Vàlar entraren a Eä, se sentiren astorats i desorientats, perquè era com si encara no hi hagués res fet de tot el que havien contemplat a les imatges, tot era encara per començar, sense formes, i fosc. Perquè la Gran Música havia estat solament el creixement i floriment del pensament en els Espais Eterns i la Visió era una simple predicció; però ara havien entrat al començament del Temps i els Vàlar s’adonaren que el Món havia estat concebut i anunciat, però que ells havien de completar-lo. Així començaren la tasca en deserts immesurats i inexplorats i en èpoques no computades i oblidades, fins que, en les Profunditats del Temps i al bell mig de la vastitud d’Eä, s’esdevingueren aquella hora i aquell indret on s’establiria el sojorn dels Fills de L’Ilúvatar. I, en aquesta tasca, hi participaren principalment Manwë, Aulë i Ulmo; però Mélkor també hi fou des del començament, i s’entremetia en tot el que es feia per adaptar-ho, si podia, als seus desigs i propòsits particulars; i encengué grans fogueres. Així, doncs, quan la Terra encara era jove i plena de flama, Mélkor la cobejava, i deia als altres Vàlar:

—Aquest serà el meu reialme i li posaré el meu nom!

Però Manwë era germà de Mélkor en l’esperit de L’Ilúvatar, i era el principal instrument del segon tema que L’Ilúvatar havia oposat a la dissonància de Mélkor; i convocà molts esperits, tant grans com menors, que davallaren als camps d’Arda i l’ajudaren per evitar que Mélkor entorpís la culminació dels treballs i la Terra s’emmusteís abans de florir.

I Manwë va dir a Mélkor:

—No et quedaràs aquest regne per a tu sol, injustament, perquè molts altres hi han treballat tant com tu.

I es produí una lluita entre Mélkor i els altres Vàlar; i aquest cop Mélkor es retirà i marxà a unes altres regions, on va fer la seva voluntat; però no va treure’s mai del cor el desig del Regnat d’Arda.

Els Vàlar van adoptar llavors forma i color i, com que els havia llançat al Món l’amor als Fills de L’Ilúvatar i les esperances en ells dipositades, van adoptar les formes que havien esguardat en la Visió de L’Ilúvatar, exceptuant-ne només la majestuositat i l’esplendor. A més a més, la seva forma provenia del coneixement del Món visible més que no pas del propi Món; i no els calia, com no ens cal a nosaltres, portar vestimenta, ja que quan som nus no perdem cap part del nostre ésser. Per tant els Vàlar, si volen, poden caminar despullats i, quan ho fan, ni tan sols els Èldar els poden veure clarament encara que els tinguin al davant. Però, quan volen vestir-se, alguns Vàlar adopten formes de mascles i uns altres de femella; perquè aquesta diferència de temperament la tenien ja des del començament i és encarnada en l’elecció de cadascun, no provocada per l’elecció, igual que, entre nosaltres, la vestimenta pot mostrar un mascle o una femella però no els determina. Tanmateix, les formes amb què s’abillen els Grans no sempre corresponen a les formes dels reis i reines dels Fills de L’Ilúvatar, perquè, de vegades, es vesteixen amb el seu propi pensament, fet visible en formes de majestat imponent.

I els Vàlar convocaren molts companys, alguns tan grans com ells i d’altres menys, i treballaren plegats en l’ordenació de la Terra i el domini dels seus tumults. Mélkor veia què feien, que caminaven per la Terra com poders visibles, abillats amb la vestimenta del Món, que eren encantadors i benaurats i que feia goig de veure’ls, i que la Terra estava esdevenint un jardí per al seu delit, perquè vencien els desordres. L’enveja li va anar creixent al cor i també ell va adoptar una forma visible, però, a causa del seu ànim i de la malícia que el consumia, era una forma fosca i terrible. I va davallar a Arda amb un poder i una majestat més gran que els de qualsevol altre Vàlar, com una muntanya enmig del mar amb el cim a frec dels núvols, coberta de gel i amb una corona de foc i fum; i la llum dels ulls de Mélkor era com una flama l’escalfor de la qual ho mustiga tot i ho traspunxa amb un fred mortal.

Així comença la primera batalla dels Vàlar contra Mélkor pel domini d’Arda; i, de tots aquests tumults, els Elfs no en sabien gairebé res. Car el que aquí ha estat descrit procedeix dels mateixos Vàlar, amb qui van parlar els Eldalië a la terra de Vàlinor, i pels quals foren instruïts, però els Vàlar no explicaren mai gran cosa de les guerres anteriors a l’adveniment dels Elfs. Malgrat tot, diuen els Èldar que els Vàlar s’esforçaren sempre, a desgrat de Mélkor, a governar la Terra i preparar-la per a l’adveniment dels Primogènits; i construïen terres i Mélkor les destruïa; excavaven valls i Mélkor les omplia; obrien camins a les muntanyes i Mélkor els enderrocava; buidaven mars i Mélkor els feia vessar; i res no podia viure en pau ni afermar el seu creixement perquè, tan bon punt els Vàlar començaven la seva feina, Mélkor la desfeia o corrompia. I, malgrat tot, llur tasca no fou del tot estèril; perquè, encara que enlloc ni en cap obra podien assolir els seus objectius ni fer la seva voluntat del tot i tot tenia una forma i un color diferent dels pretesos de bon començament, a poc a poc la Terra es va anar configurant i afermant-se. I així fou establert finalment el sojorn dels Fills de L’Ilúvatar a les Profunditats del Temps i enmig d’innumerables estels.





VÀLAQUENTA


Història dels Vàlar i dels Màiar segons el saber dels Èldar

Al començament Eru, L’Únic, que en la llengua èlfica s’anomena Ilúvatar, va fer els Ainur del seu pensament; i ells feren una gran Música davant seu. Amb aquesta Música començà el Món; car L’Ilúvatar féu visible la cançó dels Ainur i ells l’esguardaren com si fos una llum a la foscor. I molts d’ells s’enamoraren de la bellesa i de la història que havien vist començar i desplegar-se com una visió. Així, doncs, L’Ilúvatar donà Ésser a la seva visió i la va col·locar en el Buit, i el Foc Secret fou enviat a cremar en el cor del Món; i va rebre el nom d’Eä.

Aleshores, tots els Ainur que ho desitjaren, s’alçaren i entraren al Món en el començament del Temps; i fou tasca seva assolir, per mitjà del treball, la culminació de la visió que havien contemplat. Treballaren molt temps a les regions d’Eä, d’una immensitat mai no imaginada per Elfs ni Homes, fins que, en el temps previst, fou fet Arda, el Regne de la Terra. Després es posaren la vestimenta de la Terra, hi davallaren i l’habitaren.

Dels Vàlar

Als Grans d’aquests esperits, els Elfs els anomenaven Vàlar, els Poders d’Arda, i els Homes tot sovint els anomenaven déus. Els Senyors dels Vàlars són set; i les Vàlier, les Reines dels Vàlar, també són set. Aquests eren els seus noms en la llengua èlfica que es parlava a Vàlinor, però tenen un altres noms en la llengua dels Elfs de la Terra Mitjana, i els seus noms entre els Homes son múltiples. Els noms dels Senyors en l’ordre adient són: Manwë, Ulmo, Aulë, Oromë, Mandos, Lórien i Tulkas; i els noms de les Reines son: Varda, Yavanna, Nienna, Estë, Vairë, Vàna i Nessa. Mélkor ja no és comptat entre els Vàlar i el seu nom no es pronuncia damunt la Terra.

Manwë i Mélkor eren germans en l’esperit de L’Ilúvatar. El més poderós dels Ainur que van venir a la Terra era, a la primeria, Mélkor; però Manwë és més a prop del cor de L’Ilúvatar i entén més clarament els seus objectius. Ell fou destinat a ser, en la plenitud dels temps, el primer de tots els Reis: senyor del reialme d’Arda i governador de tots els seus habitants. A Arda, el deliten els vents i els núvols, i totes les regions de l’aire, des de les altures fins a les profunditats, des dels límits superiors del Vel d’Arda fins a les brises que freguen l’herba. Súlimo és el seu sobrenom, Senyor de l’Hàlit d’Arda. Estima tots els ocells veloços, d’ales fortes, i ells vénen i van a les seves ordres.

Amb Manwë viu Varda, Senyora dels Estels, que coneix totes les regions d’Eä. Massa immensa és la seva bellesa per cantar-la amb paraules d’Homes o Elfs; car la llum de L’Ilúvatar viu encara al seu rostre. En la llum resideix el seu poder i alegria. De les profunditats d’Eä acudí en ajut de Manwë; perquè coneixia Mélkor d’abans de l’execució de la Música, i el rebutjava, i ell l’odiava i la temia més que a tots els altres creats per L’Eru. Manwë i Varda no se separen gairebé mai, i romanen a Vàlinor. Llurs palaus són damunt les neus perpètues d’Oiolossë, la torre més remota del Taniquetil, la muntanya més alta de la Terra. Quan Manwë puja al seu serial i mira davant seu, si té Varda al seu costat, pot veure més lluny que qualssevol altres ulls, a través de la boira, i a través de la foscor, i moltes llegües mar endins. I, si Manwë és amb ella, Varda sent més clarament que qualsevulla altres orelles el so de les veus que vénen de l’est i de l’oest, de les muntanyes i de les valls, i dels llocs obscurs que Mélkor ha fet damunt la Terra. De tots els Grans que viuen en aquest món, és Varda la més reverenciada i estimada pels Elfs. Élbereth, li diuen, i invoquen el seu nom en les ombres de la Terra Mitjana i la celebren en els seus cants quan surten els estels.

Ulmo és el Senyor de les Aigües. Està sol. No viu mai molt temps enlloc sinó que recorre a voluntat totes les aigües profundes de la Terra o de sota la Terra. És el més poderós després de Manwë i, abans que Vàlinor fos acabada, era el seu millor amic; però d’aleshores ençà anava molt rarament als consells dels Vàlar si no era que hi havia grans assumptes a debatre. Car manté tot Arda en el pensament i no li cal un lloc de descans. A més a més, no li agrada caminar per la terra i molt poques vegades s’abillarà amb un cos a la manera dels seus iguals. Quan els Fills de L’Eru el veien, els envaïa un gran temor: perquè l’aparició del Rei del Mar era terrible, avançava terra endins en una onada creixent, amb un elm negre coronat d’escuma i una cota de malles d’argent amb lluïssor d’ombres verdes. Les trompetes de Manwë són potents, però la veu d’Ulmo és profunda com les profunditats de l’oceà que només ell ha vist.

Nogensmenys, Ulmo estima els Elfs i els Homes, i mai no els ha abandonat, ni tan sols quan foren sotmesos a la còlera dels Vàlar. De vegades arribarà sense ser vist a les marines de la Terra Mitjana o s’endinsarà a la terra pels estuaris del mar i farà música amb els seus grans corns, els Ulumúri, de conquilla blanca llaurada; i aquells que escolten la música mai no deixen de sentir-la en els seus cors, i mai més no els abandona l’enyor de la mar. Però Ulmo sol parlar a aquells que viuen a la Terra Mitjana amb veus que sonen com la música de l’aigua. Perquè tots els mars, llacs, rius, fonts i deus d’aigua li són sotmesos i per això els Elfs diuen que l’esperit d’Ulmo flueix per totes les venes del món. I d’aquesta manera li arriben noves a Ulmo, fins i tot a les profunditats, de les necessitats i misèries d’Arda que, altrament, romandrien ocults a Manwë.

Aulë té un poder una mica inferior al d’Ulmo. El seu domini comprèn totes les substàncies de les quals és feta Arda. A la primeria treballava d’acord amb Manwë i Ulmo; i fou tasca seva la configuració de totes les terres. És ferrer i mestre en tots els oficis, i el deliten tant els treballs d’habilitat, per petits que siguin, com les poderoses construccions de l’antigor. Seves són les gemmes que jeuen a la profunditat de la Terra i l’or que resplendeix a la mà, així com els murs de les muntanyes i el llit del mar. Els Nóldor aprengueren moltes coses d’ell i ell els fou sempre bon amic. Mélkor n’estava gelós, car Aulë era el més semblant a ell en pensament i poders; i s’establí entre ells una llarga enemistat. Mélkor sempre malmenava o desfeia les obres d’Aulë, i Aulë acabà atipant-se d’haver d’esmenar els tumults i desgavells de Mélkor. Tots dos desitjaven fer obres noves i impensables per als altres, i els afalagava sentir lloar la seva habilitat. Però Aulë romania fidel a L’Eru i sotmetia tot el que feia a la seva voluntat; i no envejava les obres dels altres sinó que els demanava i els oferia consell, mentre que l’esperit de Mélkor es consumia d’enveja i odi i no li quedava més sortida que burlar-se de les idees dels altres i destruir les seves obres sempre que podia.

L’esposa d’Aulë és Yavanna, la Donadora de Fruits. És amant de totes les coses que creixen a la terra i conserva a la ment totes llurs formes incomptables, des dels arbres com torres dels boscos antics fins a la molsa de les pedres o als petits éssers secrets del verdet. Yavanna és la segona en importància, després de Varda, de les Reines dels Vàlar. Amb la forma de dona és alta i vestida de verd; però de vegades adopta altres formes. N’hi ha que l’han vista palplantada com un arbre sota el cel, amb el Sol per corona; i les seves branques espargiren una rosada daurada damunt la terra estèril i esdevingué verda de blat; però les arrels de l’arbre eren a les aigües d’Ulmo, i els vents de Manwë parlaven a les seves fulles. En llengua èldarin li deien Kementàri, Reina de la Terra.

Els Fëanturi, senyors dels esperits, són dos germans a qui s’anomena sovint Mandos i Lórien. Però, de fet, aquests són els noms dels llocs on viuen i els seus noms veritables són Namo i Irmo.

Namo, el gran, viu a Mandos, que és a l’oest de Vàlinor. És el mantenidor de les Cases dels Morts i és qui convoca els esperits de tots aquells que són morts. No oblida res; i sap totes les coses que s’esdevindran, llevat d’aquelles que L’Ilúvatar és lliure de fer passar. És el Jutge dels Vàlar, però només condemna i jutja per ordre de Manwë. La seva esposa és Vairë la Teixidora, que teixeix totes les coses que han estat mai en el Temps en els teixits d’històries que entapissen els palaus de Mandos i que es van engrandint amb el pas del temps.

Irmo, el petit, és el senyor de les visions i dels somnis. A Lórien té els seus jardins, en el país dels Vàlar, i és el lloc més bell del món, poblat de molts esperits. Estë la Gentil, guaridora de les ferides i del cansament, és la seva dona. Grisa és la seva vestimenta; i el descans el seu do. De dia no camina, sinó que dorm en una illa del llac envoltat d’arbres de Lórel·lin. A les fonts d’Irmo i d’Estë es procuren refresc tots els que viuen a Vàlinor; i els Vàlar van tot sovint a Lórien i hi troben repòs i l’alleujament de la càrrega d’Arda.

Més poderosa que Estë és Nienna, germana dels Fëanturi; viu sola. El seu domini és el sofriment i plora totes les ferides que ha sofert Arda per obra de Mélkor. Tan gran fou el dolor que sentí quan la Música es desplegava que el seu cant esdevingué un lament molt abans de l’acabament, i el so dels seus plors s’entreteixí en els temes del Món abans que comencés. Però no plora per ella; i els que l’escolten aprenen a compadir i a mantenir l’esperança. Els seus estatges són a l’oest de l’Oest, en els confins del món; i molt rarament s’acosta a la ciutat de Vàlimar on tot és alegre. Més aviat va als palaus de Mandos, que són a la vora dels seus; i tots aquells que esperen Mandos l’aclamen, car ella dóna força a l’esperit i converteix el dolor en saviesa. Les finestres de casa seva miren al darrere de les parets del món.

El més gran en força i actes de coratge és Tulkas, de sobrenom Astaldo, el Valent. Fou el darrer que va arribar a Arda per ajudar els Vàlar en les primeres batalles contra Mélkor. Li agraden les lluites i els jocs de força, i no munta cap corser perquè corre més veloç que totes les criatures de la terra i és incansable. Té els cabells i la barba daurats, i la pell rogenca; les seves armes són les mans. Para poca atenció al passat o al futur i no és bon conseller, però és un amic intrèpid. La seva esposa és Nessa, germana d’Oromë, i també ella és àgil i de peus lleugers. Li agraden els cérvols, i ells li formen seguici sempre que s’endinsa a les terres salvatges; però ella els passa al davant, lleugera com una sageta amb el vent als cabells. Gaudeix ballant, i balla a Vàlimar, en els prats eternament verds.

Oromë és un senyor poderós. Si bé és menys fort que Tulkas, la seva còlera és més terrible; perquè Tulkas sempre riu, tant en el joc com en la guerra i fins i tot rigué a la cara de Mélkor a les batalles d’abans que nasquessin els Elfs. A Oromë li agradaven les terres de la Terra Mitjana i va acabar deixant-les a contracor per anar-se’n a Vàlinor; i, en temps passats, tot sovint travessava les muntanyes cap a l’est i tornava amb el seu exèrcit als turons i a les planes. És caçador de monstres i bèsties ferotges, i li agraden els cavalls i els gossos de caça; i estima tots els arbres, raó per la qual li diuen Àldaron, i els Síndar li diuen Tàuron, Senyor dels Boscos. Nàhar és el nom del seu cavall, blanc sota el sol i d’argent resplendent a la nit. Valaróma és el nom del gran corn, que sona com si el Sol s’enlairés envoltat d’escarlata, o com el raig que traspunxa els núvols. El seu so se sentia més fort que el de tots els corns del seu exèrcit en els boscos que Yavanna havia creat a Vàlinor; perquè allà Oromë instruïa la seva gent i ensinistrava les bèsties a perseguir les criatures dolentes de Mélkor. L’esposa d’Oromë és Vàna, la de l’eterna joventut: és la germana més petita de Yavanna. Les flors brollen quan ella passa i s’obren si ella les mira; i tots els ocells canten la seva arribada.

Aquests són els noms dels Vàlar i de les Vàlier, i aquí s’explica breument la seva semblança, tal com els Èldar els esguardaren a Aman. Però belles i nobles com eren les formes amb què es manifestaren als Fills de L’Ilúvatar, no eren més que un vestigi de llur bellesa i poder. I, tanmateix, si aquí hem dit poc de tot el que sabien els Èldar, això no és res comparat amb el seu ésser veritable, que es remunta a regions i èpoques inabastables per al nostre pensament. Entre ells, Nou eren els més poderosos i venerables; però un d’ells fou bandejat, i en quedaren Vuit, els Àratar, els Suprems d’Arda: Manwë i Varda, Ulmo, Yavanna i Aulë, Mandos, Nienna i Oromë. Si bé Manwë n’és el Rei i és ell qui assegura la submissió a L’Eru, són tots iguals en majestat i ultrapassen amb escreix tots els altres, tant si són Vàlar com Màiar, com qualsevol altre dels ordes que L’Ilúvatar envià a Eä.

Dels Màiar

Amb els Vàlar vingueren d’altres esperits l’existència dels quals era també anterior al Món, del mateix ordre que els Vàlar, i llurs servents i assistents. Els Elfs no en coneixen el nombre, i molt pocs tenen noms en alguna de les llengües dels Fills de L’Ilúvatar; car, per bé que a Aman és diferent, a la Terra Mitjana els Màiar no s’han mostrat gairebé mai amb formes visibles als Elfs i als Homes.

Els principals noms dels Màiar de Vàlinor que es recorden a les històries dels Dies de l’Antigor són Ilmarë, serventa de Varda, i Eönwë, el portador de l’estendard i herald de Manwë, amb un poder pel que fa a les armes mai no superat a Arda. Però, de tots els Màiar, Ossë i Uinen són els que els Fills de L’Ilúvatar conegueren millor.

Ossë és vassall d’Ulmo, i és el senyor dels mars que banyen les costes de la Terra Mitjana. No davalla als abismes sinó que prefereix les costes i les illes, i el complauen els vents de Manwë; s’adelita en les tempestes i el fa riure el brogit de les onades. La seva esposa és Uinen, Senyora dels Mars, els cabells de la qual jeuen estesos sobre totes les aigües sota el cel. Estima totes les criatures que viuen en els corrents salins i totes les herbes que hi creixen; a ella preguen els mariners, perquè pot moderar la fúria d’Ossë i apaivagar les onades. Els Númenóreans visqueren molt de temps sota la seva protecció i la veneraven tant com als Vàlar.

Mélkor detestava el Mar perquè no podia sotmetre’l. Diuen que, en la configuració d’Arda, maldava per aconseguir la lleialtat d’Ossë amb la promesa de donar-li tot el reialme i poder d’Ulmo si el servia. I per això fa molt temps s’alçaren grans tumults en el mar que arruïnaren les terres. Però Uinen, a prec d’Aulë, va poder contenir Ossë i portar-lo davant d’Ulmo; i, perdonat, retornà al seu servei i li fou fidel sempre més. Almenys en essència, perquè no l’abandonà mai del tot la dèria de la violència i, de vegades, s’enrabiava furiosament sense el consentiment d’Ulmo, el seu senyor. Per tant, pot ser que aquells que viuen vora el mar, o que s’embarquen, l’estimin, però no se’n refien.

Mèlian era el nom d’una Maia que servia a Vàna i Estë; visqué molt de temps a Lórien, a càrrec dels arbres que floreixen en els jardins d’Irmo, abans de venir a la Terra Mitjana. Allà on va, els rossinyols l’envolten amb el seu cant.

El més savi dels Màiar era Olórin. També ell vivia a Lórien, però els seus passos el duien sovint a la casa de Nienna, i d’ella aprengué la compassió i la paciència.

De Mèlian se’n parla molt al Quenta Silmaríl·lion. Però d’Olórin no, car, tot i que estimava els Elfs, caminava entre ells sense ser vist o amb la mateixa forma que ells, i no sabien d’on venien aquelles belles visions o els aires de saviesa que imprimia en els seus cors. En temps posteriors es féu amic de tots els Fills de L’Ilúvatar i es compadí de llurs dolors; i aquells que l’escoltaven despertaven del desesper i deixaven de banda els pensaments obscurs.

Dels Enemics

El darrer nom és el de Mélkor, Aquell que s’alça en Poder. Però ha perdut el dret a aquest nom; els Nóldor, que són els Elfs que més van haver de patir la seva malícia, mai no el pronuncien i li diuen Mórgoth, l’Enemic Fosc del Món. Gran poder li havia conferit L’Ilúvatar, i tenia la mateixa edat que Manwë. Gaudia dels mateixos poders i coneixements que tots els altres Vàlar, però els emprava amb propòsits garneus i els va malbaratar amb violència i tirania. Perquè cobejava Arda i tot el que hi havia, desitjava el regnat de Manwë i el domini sobre els reialmes dels seus iguals.

De l’esplendor davallà per arrogància al menyspreu de tot llevat d’ell mateix, un esperit estèril i implacable. Va convertir la comprensió en subtilesa per adaptar a la seva voluntat tot el que li era útil, fins que esdevingué un mentider sense escrúpols de cap mena. Començà amb el desig de Llum però, com que no la podia posseir per a ell sol, descendí pel foc i la còlera a una gran foguera, Tenebres avall. I foren les tenebres el principal instrument de les seves malvestats a Arda, i ompliren de terror totes les criatures que hi vivien.

No obstant això, fou tan gran el poder del seu alçament que, en èpoques oblidades, va lluitar contra Manwë i tots els Vàlar i durant molts anys assolí a Arda el domini de la majoria de regions de la Terra. Però no estava sol. Perquè molts dels Màiar se sentiren atrets per l’esplendor de la seva època de grandesa i li romangueren fidels en els temps de tenebres; i després en corrompé d’altres bo i atraient-los amb mentides i pèrfids regals. Terribles entre aquests esperits eren els Vàlaraukar, els flagells de foc que a la Terra Mitjana s’anomenaven Bàlrogs, dimonis de terror.

D’aquells dels seus servents que tenen nom, el més gran era l’esperit que els Èldar anomenaven Sàuron, o Gòrthaur el Cruel. Al començament era dels Màiar d’Aulë, i assolí molt poder en el saber d’aquest poble. En tots els actes de Mélkor el Mórgoth contra Arda, en les vastes maldats i en els enginyosos ardits, hi participà en Sàuron, i si era menys dolent que el seu mestre era perquè s’havia passat molt temps servint a un altre que no era ell. Però en anys posteriors, s’alçà com una ombra de Mórgoth i un fantasma de la seva malícia, i caminava al seu darrere pel mateix camí ruïnós que anava a parar al Buit.

AQUÍ ACABA EL VÀLAQUENTA





QUENTA SILMARÍL·LION


La història del Silmarils





1

Del començament dels dies


Diuen els savis que la Primera Guerra començà abans que Arda estigués del tot creada i fins i tot abans que res hi creixés o caminés per la terra; i que, durant molt temps, Mélkor s’endugué la millor part. Però, enmig de la guerra, un esperit de gran força i intrepidesa acudí en ajut dels Vàlar en sentir del cel estant que en el Petit Regnat es lliurava una batalla, i Arda s’omplí del so de les seves rialles. Així arribà Tulkas el Fort, la ràbia del qual bufa com un vent poderós precedit de núvols i de foscor; i, davant la seva ràbia i rialles, Mélkor fugí i abandonà Arda, i hi hagué un llarg període de pau. I Tulkas hi romangué i esdevingué un dels Vàlar del Regnat d’Arda; però Mélkor s’encauà a les tenebres exteriors i no deixà mai d’odiar Tulkas.

En aquella època, els Vàlar posaren ordre als mars, les terres i les muntanyes i Yavanna plantà a la fi les llavors que havia concebut feia molt temps. I, com que quan els focs quedaren sotmesos o sepultats sota els turons primitius hi havia necessitat de llum, Aulë, a prec de Yavanna, va fabricar dues llànties poderoses per il·luminar la Terra Mitjana i les va posar enmig dels mars circumdants. Varda omplí aleshores les llànties i Manwë les consagrà, i els Vàlar les posaren damunt d’altes columnes, molt més elevades que qualsevulla muntanyes dels dies posteriors. Una la dreçaren vora el nord de la Terra Mitjana, i l’anomenaren Íl·luin; i l’altra fou dreçada al sud, i l’anomenaren Òrmal; i la llum de les Llànties dels Vàlar s’escampà per damunt la Terra i la deixà enllumenada com si el dia fos immutable.

Aleshores les llavors que havia sembrat Yavanna començaren a brollar i rebrollar ràpidament i va aparèixer una multitud de coses que creixien, grans i petites, molses, herbam i grans falgueres, i arbres amb les copes coronades de núvols, com si es tractés de muntanyes vivents amb els peus embolicats en un crepuscle verdós. I hi acudiren bèsties que vivien a les planes frondoses, o als rius i als llacs, o que caminaven per les ombres dels boscos. Encara no havia florit cap flor ni havia cantat cap ocell, car aquestes coses continuaven esperant el seu moment en el pit de Yavanna; però hi havia molta riquesa sortida de la seva imaginació, i enlloc n’hi havia més que a les parts més centrals de la Terra, on convergien i es fonien els raigs de llum de les dues Llànties. I allà, a l’Illa d’Almaren, en el Gran Llac, establiren els Vàlar el seu primer sojorn quan tot era jove i el verd acabat de fer encara era una meravella per als ulls dels seus creadors; i visqueren molt temps satisfets.

Aleshores s’esdevingué que, mentre els Vàlar descansaven de la feina i contemplaven el creixement i desplegament de les coses que havien concebut i començat, Manwë decretà una gran festa; i els Vàlar i totes llurs hosts acudiren a la crida. Però Aulë i Tulkas estaven cansats; perquè l’ofici d’Aulë i la força de Tulkas havien estat al servei de tot, i no havien descansat en molts dies. I Mélkor sabia tot el que havien fet, car fins i tot llavors tenia amics i espies entre els Màiar convertits a la seva causa; i, allunyat a les tenebres, se sentia amarat d’odi, gelós de l’obra dels seus iguals, als quals desitjava sotmetre. Amb aquest fi va reunir els esperits que havia pervertit al seu servei fora dels estatges d’Eä, i es considerà fort. I, veient que havia arribat el seu moment, s’apropà novament a Arda i la contemplà, i la bellesa de la Terra en la seva Primavera l’omplí d’un odi encara més gran.

Els Vàlar s’havien reunit, doncs, a Almaren, sense temences, i la llum d’Íl·luin no els permeté de copsar l’ombra que Mélkor projectava al nord des de lluny; perquè havia esdevingut negre com la Nit del Buit. I diu la cançó que, en aquella festa de la Primavera d’Arda, Tulkas esposà Nessa, la germana d’Oromë, i ella ballà davant els Vàlar damunt l’herba verda d’Almaren.

Després Tulkas s’adormí, cansat i satisfet, i Mélkor considerà arribada la seva hora. I, tramuntant els Murs de la Nit amb el seu exèrcit, arribà a la Terra Mitjana pel nord, sense que els Vàlar ho advertissin.

Mélkor hi començà a excavar per construir una immensa fortalesa, molt endins de la Terra, sota muntanyes fosques on l’esclat d’Íl·luin era fred i pàl·lid. Aquella plaça forta s’anomenà Utumno. I, tot i que els Vàlar encara no en sabien res, de la fortalesa de Mélkor brollava la malícia i la pesta del seu odi, i malmenaren la Primavera d’Arda. Les plantes s’emmalaltien i es podrien, les males herbes i el llot escanyaven els rius, i aparegueren els pantans, fètids i verinosos, que proveïen les mosques d’aliment; i els boscos s’enfosquiren i esdevingueren perillosos, caus de temors; i les bèsties es convertiren en monstres de corn i d’ivori i assecaren la terra amb sang. Aleshores els Vàlar saberen ben segur que Mélkor tornava a actuar i cercaren el seu amagatall. Però Mélkor, confiat per la força d’Utumno i el poder dels seus servents, començà la guerra tot d’una i assestà el primer cop abans que els Vàlar poguessin preparar-se; i atacà els llums d’Íl·luin i Òrmal, en derruí els pilars i trencà les llànties. L’enderrocament dels poderosos pilars provocà que la terra s’esberlés i els mars s’alcessin tumultuosos; i, en vessar-se, les llànties escamparen la flama destructora per damunt la Terra. I, en aquell moment, l’aspecte d’Arda i l’equilibri de les seves aigües i terres fou destrossat i Arda no retrobà mai la forma que li havien donat els Vàlar.

Mélkor escapà enmig de la confusió i de la foscor, però duia la por a l’encalç; car per damunt del bramul dels mars va sentir la veu de Manwë com un vent poderós i la terra tremolà sota els peus de Tulkas. Però arribà a Utumno abans que Tulkas l’atrapés, i hi restà amagat. I aquell cop els Vàlar no el pogueren vèncer, perquè els calien totes les forces de què disposaven per contenir els tumults de la Terra i per salvar de la ruïna tot allò que el treball els permetés de salvar; i, després, no gosaren tornar a esberlar la terra fins que no sabessin on sojornaven els Fills de L’Ilúvatar, que encara havien d’arribar al món en un temps i en un lloc que encara no els havia estat revelat.

Així acabà la Primavera d’Arda. Els estatges dels Vàlar a Almaren quedaren totalment derruïts i no tenien cap altre lloc per viure damunt la faç de la Terra. En conseqüència abandonaren la Terra Mitjana i partiren cap a la Terra d’Aman, la regió més occidental dels límits del món; perquè les costes occidentals donaven al Mar Exterior, que els Elfs anomenaven Ekkaia, i envoltava el Regnat d’Arda. Ningú tret dels Vàlar no coneix la grandària d’aquell mar que limita amb els Murs de la Nit. Però les costes orientals d’Aman eren al marge de Belegaer, el Gran Mar de l’Oest, i, com que Mélkor havia tornat a la Terra Mitjana i encara no podien vèncer-lo, els Vàlar fortificaren els seus estatges i, a la vora del mar, dreçaren les Pelóri, les Muntanyes d’Aman, que eren les més altes de la Terra. I, dalt de tot de les muntanyes Pelóri, hi havia aquell cingle alterós on Manwë instal·là el seu tron. Els Elfs anomenen aquesta muntanya sagrada Taniquetil i Blancor Eterna d’Oiolossë, i Elerrína Coronat d’Estels, i molts altres noms; però els Síndar en diuen en la seva llengua Àmon Uilos. Des de llur sojorn dalt del Taniquetil, Manwë i Varda podien contemplar tota la Terra, fins a l’extrem més oriental.

Darrere els murs de les Pelóri, els Vàlar establiren el seu domini en aquella regió que s’anomena Vàlinor; i hi tenien les cases, els jardins i les torres. En aquella terra arrecerada, els Vàlar acumularen un gran cabal de llum i totes les coses belles que havien salvat de la ruïna; i en van fer moltes altres encara mes belles, i així Vàlinor esdevingué encara més bell que la Terra Mitjana a la Primavera d’Arda. I era una terra beneïda, perquè hi habitava la Immortalitat, i res no es pansia ni s’emmusteïa, tampoc no hi havia taques sobre cap flor o fulla d’aquella terra, i cap corrupció ni malaltia afectava els éssers vius; perquè fins i tot les pedres i les aigües estaven consagrades.

I quan Vàlinor va ser acabat i les mansions dels Vàlar establertes, enmig de la plana, més enllà de les muntanyes, construïren la seva ciutat, Vàlmar la de les moltes campanes. Davant la porta occidental hi havia un terraplè verd, Ezellohar, que també s’anomena Corollairë; i Yavanna, asseguda molta estona damunt l’herba verda, el consagrà bo i cantant una cançó de poder en la qual encabí tots els seus pensaments sobre les coses que creixen a la terra. Però Nienna pensava silenciosa, i amb les llàgrimes que li queien mullava el terraplè. En aquella ocasió els Vàlar s’havien reunit per sentir la cançó de Yavanna i romanien tots callats en els seus trons de consell instal·lats al Màhanaxar, l’Anell del Fat, a frec de les portes daurades de Vàlmar; i miraven Yavanna Kementàri que cantava davant seu.

I, tot mirant, veieren aparèixer en el terraplè dos rebrots ben abrinats; i, en aquell moment, un vel de silenci davallà sobre el món i no se sentia cap altre so que el cant de Yavanna. A mesura que cantava anaven creixent els rebrots i esdevenien alts i bells, i floriren; i així despertaren al món els Dos Arbres de Vàlinor, l’obra de més renom de Yavanna, i tots els relats dels Dies de l’Antigor són indissociables del seu destí.

L’un tenia unes fulles verd fosc que per sota eren com d’argent lluent, i de cadascuna de les seves flors incomptables queia incessantment una rosada de llum platejada i les fulles tremoloses clapaven el terra de claror i d’ombres. L’altre tenia unes fulles d’un verd tendre, com el del faig acabat de brollar; els voravius eren d’or resplendent. A les seves branques florien grapats de flama groga formant uns corns lluminosos que espargien una pluja daurada damunt la terra; i les flors d’aquell arbre emetien calor i una llum intensa. Telpèrion li deien a l’un a Vàlinor, i Sílpion, i Ninquelótë, i molts altres noms; i l’altre era Làurelin, i Malinalda, i Culúrien, i també molts altres noms en les cançons.

En set hores assolia la plenitud la glòria de cada arbre i es reduïa a no-res; i l’un es deixondia i despertava a la vida una hora abans que l’altre deixés de refulgir. Així doncs, a Vàlinor, dos cops al dia, quan els dos arbres defallien i es mesclaven els seus raigs daurats i argentats, hi havia una hora dolça de llum més suau. Telpèrion era l’arbre creat primer, el primer a desenvolupar-se i florir; i aquella primera hora en què va brillar, amb el blanc besllum d’una alba platejada, els Vàlar no la inclogueren en el còmput de les hores però l’anomenaren l’Hora d’Obertura, i a partir d’ella comptaren les edats del seu regne de Vàlinor. Així doncs, a la sisena hora del Primer Dia, i de cada dia de joia que la seguí fins a l’Enfosquiment de Vàlinor, acabava el temps de floriment de Telpèrion; i, a la dotzena hora, deixava de florir Làurelin. I cada dia dels Vàlar a Aman constava de dotze hores i acabava amb la segona barreja de llums, quan Làurelin defallia i Telpèrion s’eixorivia. Però la llum que irradiaven els arbres durava molta estona, fins que es fonia amb l’aire o s’enfonsava a la terra; i Varda atresorava la rosada de Telpèrion i la pluja que queia de Làurelin en uns grans cossis com llacs resplendents que eren com pous d’aigua i de llum per a totes les terres dels Vàlar. Així començaren els Dies de Felicitat de Vàlinor; i així començà també el Còmput del Temps.

Però, a mesura que les edats avançaven vers l’hora assenyalada per L’Ilúvatar per a l’arribada dels Primogènits, la Terra Mitjana s’anava immergint en un crepuscle enllumenat pels estels que havia forjat Varda en les edats oblidades quan treballava a Eë. I Mélkor vivia en la foscor, i encara sortia sovint al món exterior, amb diferents formes de poder i de temor, i empunyava el fred i el foc des dels cims de les muntanyes fins als fons profunds de la Terra; i a ell és adjudicada tota acció cruel, violenta o mortal d’aquells dies.

Poques vegades abandonaven els Vàlar la bellesa i felicitat de Vàlinor per creuar les muntanyes cap a la Terra Mitjana, però prenien cura de les terres més enllà de les Pelóri i les estimaven. I, al bell mig del Reialme Benaventurat, es trobaven les mansions on Aulë visqué i treballà molt temps. Car, en la creació de totes les coses d’aquesta terra, ell n’era part principal, i hi forjà moltes obres de meravellosa bellesa tant en secret com obertament. D’ell ens ve el coneixement de la Terra i de totes les coses que conté: tant el coneixement d’aquells que no produeixen res sinó que cerquen solament la comprensió del que és, com el secret de tots els artesans: els teixidors, els ebenistes i els que treballen els metalls, i també el llaurador i el conreador, per bé que aquests darrers i tots aquells que tracten amb coses que creixen i donen fruit han de comptar també amb l’esposa d’Aulë, Yavanna Kementàri. Aulë és l’anomenat Amic dels Nóldor, car d’ell aprengueren molt en dies més tardans i són ells els Elfs més dotats; i, a la seva manera, d’acord amb els dons que L’Ilúvatar els havia concedit, afegiren molts coneixements a l’ensenyament d’Aulë tot estudiant amb deler llengües i escriptures i aplicant-se en les figures del brodat, del dibuix i dels gravats. També foren els Nóldor els que primer aconseguiren fer gemmes; i les gemmes més belles eren els Silmarils, avui perduts.

Però Manwë Súlimo, el més gran i el més sant dels Vàlar, s’instal·là a les fronteres d’Aman sense deixar de pensar en les Terres Exteriors. El seu tron estava majestuosament enclavat al pinacle de Taniquetil, la muntanya més alta del món, que s’alçava a frec del mar. Dels seus palaus entraven i sortien sense parar esperits en forma de falcons i d’àguiles, els ulls dels quals podien veure fins a les profunditats del mar i penetrar les cavernes ocultes sota el món. Així li portaven noves de tot el que passava a Arda, per bé que hi havia coses que romanien ocultes fins i tot als ulls de Manwë i els seus servents, car Mélkor continuava a les tenebres envoltat d’ombres impenetrables.

Manwë no para gaire esment en el seu honor, i no està gelós del seu poder sinó que governa per fer la pau. De tots els Elfs, estimava per damunt de tot els Vànyar, i d’ell reberen la música i la poesia; car la poesia és el delit de Manwë i la cançó amb paraules, la seva música. El seu vestit és blau, blau és el foc dels seus ulls, i el seu ceptre, llaurat pels Nóldor, és de safir; i fou nomenat vice-regent de L’Ilúvatar, Rei del món de Vàlar, Elfs i Homes, i el principal defensor contra el mal de Mélkor. Amb Manwë vivia Varda la vella, aquella que en llengua síndarin es diu Élbereth, Reina dels Vàlar, creadora dels estels; i amb ells vivia plàcidament una gran host d’esperits.

Però Ulmo estava sol, i no vivia a Vàlinor, ni tan sols hi anava, tret de quan calia fer un gran consell; des del començament d’Arda visqué a l’Oceà Exterior, i encara hi viu. Des d’allà governa el flux de les aigües i les marees, els cursos de tots els rius i el cabal de les fonts, i la destil·lació de totes les rosades i pluges de totes les terres sota el cel. En les profunditats concep una música gran i terrible i l’eco d’aquesta música flueix per totes les venes del món, en les penes i en l’alegria; car, si bé és joiosa la font que raja al sol, el seu naixement es produeix en els inexplorats pous de tristor dels fonaments de la Terra. Els Tèleri aprengueren molt d’Ulmo i per això la seva música és alhora tristesa i encantament. En Sàlmar, aquell que forjà els corns d’Ulmo el so dels quals ningú no pot oblidar després d’haver-los sentit, va anar amb ell a Arda; i també Ossë i Uinen, a qui concedí el govern de les onades i els moviments dels Mars Interiors, i molts altres esperits. I així fou com, gràcies al poder d’Ulmo, malgrat les tenebres de Mélkor, la vida discorria per molts filons secrets i la Terra no moria; i tots aquells que es perdien en la foscor o s’allunyaven de la llum dels Vàlar, trobaven sempre atentes les orelles d’Ulmo; tampoc no ha oblidat mai la Terra Mitjana ni ha deixat de pensar mai en qualsevol desgràcia o canvi que s’hi hagi esdevingut, i així continuarà fins a la fi dels dies.

I, en aquell temps de foscor, també Yvanna es negava obstinadament a abandonar les Terres Exteriors; perquè totes les coses que creixen li són cares i li sabia molt greu que Mélkor hagués malmenat les obres per ella començades a la Terra Mitjana. Per això, de vegades, deixava la casa d’Aulë i les prades florides de Vàlinor per anar a guarir les ferides provocades per Mélkor; i, en tornar, sempre urgia els Vàlar a fer la guerra contra aquell domini maligne, una guerra que haurien d’emprendre sense cap mena de dubte abans de l’arribada dels Primogènits. I Oromë, ensinistrador de feres, també cavalcava de vegades en la foscor dels boscos sense llum; com un poderós caçador arribava amb arc i sagetes encalçant fins a la mort els monstres i criatures funestes del regnat de Mélkor, i el seu cavall blanc Nàhar resplendia com la plata entre les ombres. La terra adormida tremolava amb els cops dels seus cascs daurats i, en el crepuscle del món, Oromë feia sonar el Valaróma, el seu gran corn, sobre les planes d’Arda; les muntanyes li responien i les ombres del mal s’allunyaven, i Mélkor s’esporuguia a Utumno en pressentir la còlera que havia de venir. Però encara no havia marxat Oromë que els servents de Mélkor ja tornaven a aplegar-se; i les terres s’omplien d’ombres i de paranys.

Ha estat tot dit pel que fa al tarannà de la Terra i els seus governants en el començament dels dies i abans que el món esdevingués tal com el conegueren els Fills de L’Ilúvatar. Perquè Elfs i Homes són Fills de L’Ilúvatar, i com que els Ainur no havien entès del tot aquell tema per mitjà del qual entraren a la Música els Fills, cap d’ells no gosà afegir-hi res. És per aquest motiu que els Vàlar són els avantpassats i cabdills dels Ainur més que no pas llurs mestres; i si en els seus tractes amb Elfs i Homes els Ainur han mirat mai de forçar-los quan ells no desitjaven el seu consell, molt rarament n’ha resultat res de bo, per molt bona que fos la intenció. Els Ainur han tingut tractes principalment amb els Elfs, car L’Ilúvatar els donà una natura més semblant a ells, per bé que amb menys poder i estatura, mentre que als Homes els concedí dons estranys.

Diuen, doncs, que després de la partida dels Vàlar es féu el silenci i L’Ilúvatar romangué sol una edat, pensant. Després parlà i digué:

—Veieu que estimo la Terra, que serà el sojorn dels Quendi i dels Atani! Però els Quendi seran les criatures més belles de la terra i posseiran, concebran i produiran més bellesa que tots els altres Fills meus, i per a ells serà la més gran benaurança d’aquest món. Concediré, però, un nou do als Atani.

I així disposà que els cors dels Homes cercarien sempre més enllà del món i no trobarien el descans en els seus límits; però tindrien la virtut de modelar la seva vida, segons els poders i les possibilitats del món, sense limitar-los la Música dels Ainur, la qual és com un destí per a la resta de criatures; i serien ells, amb la seva activitat, els que completarien el món, tant per natura com mitjançant l’acció, i configurarien fins als darrers detalls i els més ínfims.

Però L’Ilúvatar sabia que els Homes, llançats a la confusió dels poders del món, s’extraviarien sovint i no farien servir els seus dons amb harmonia, i va dir:

—També ells sabran en el seu moment que tot el que facin serà únicament per a major glòria de la meva obra.

Però els Elfs creuen que els Homes tot sovint causen dolor a Manwë, que coneix millor que tots els altres el pensament de L’Ilúvatar; car troben que els Homes s’assemblen més a Mélkor que a cap altre dels Ainur, tot i que ell sempre els ha temut i odiat, fins i tot a aquells que el servien.

Té relació amb aquest do de llibertat que els fills dels Homes passin només un curt espai de temps vius en el món, que no s’hi aferrin i que parteixin tard o d’hora amb un destí que els Elfs desconeixen. En canvi, els Elfs hi romanen fins a la fi dels dies, i això fa que el seu amor per la Terra i per tot el món sigui més únic i més punyent i que es vagi fent més dolorós a mesura que es van escolant els anys. Perquè els Elfs no moren fins que mor el món, a menys que siguin assassinats o els consumeixi la pena (i, a aquestes dues formes de mort, hi són subjectes); tampoc l’edat no els minva la força, a menys que acabin cansant-se de deu mil segles; i, en morir, es reuneixen als palaus de Mandos a Vàlinor, d’on poden tornar al cap d’un temps. En canvi els fills dels Homes moren de debò, i deixen el món; per això els anomenen Convidats, o Forasters. La mort és el seu destí, un do de L’Ilúvatar que fins i tot envejaran els Poders quan arribi la fi del Temps. Però Mélkor també hi ha llançat la seva ombra i, tot fent brollar de la bondat el mal i de l’esperança el temor, l’ha fet confondre amb les tenebres. I, tanmateix, ja fa molt temps que els Vàlar explicaren als Elfs de Vàlinor que els Homes s’unirien a la Segona Música dels Ainur, mentre que L’Ilúvatar no ha revelat què reserva als Elfs després de la fi del Món i Mélkor encara no ho ha descobert.





2

D’Aulë i Yavanna


Diuen que, al començament, els Nans foren fets per Aulë en la foscor de la Terra Mitjana; perquè desitjava amb tant deliri l’arribada dels Fills per poder ensenyar a algú el seu saber i oficis que no es va veure amb cor d’esperar la realització dels designis de L’Ilúvatar. I Aulë féu els Nans tal com són encara ara, perquè no tenia una idea gaire clara de les formes dels Fills que havien de venir i perquè en Mélkor encara tenia poder a la Terra; per això volia que fossin forts i inflexibles. Però, temorós que els altres Vàlar poguessin blasmar la seva obra, les forjà en secret: i féu primer els Set Pares dels Nans, en un estatge sota les muntanyes de la Terra Mitjana.

Però L’Ilúvatar sabia què estava fent i tan bon punt Aulë acabava satisfet la seva obra i començava a instruir els Nans en la llengua que havia inventat per a ells, L’Ilúvatar li parlà:

—Per què ho has fet? Per què has fet una cosa que saps que sobrepassa el teu poder i la teva autoritat? Car el do que jo t’havia atorgat era solament per al teu propi ésser, res més, i ara les criatures per tu creades i concebudes poden viure únicament d’aquest ésser i s’hauran de moure quan tu pensis a moure-les i restar immòbils quan el teu pensament sigui en un altre lloc. És això el que vols?

I Aulë li respongué:

—Jo no volia aquest poder. Desitjava uns éssers diferents de mi, per estimar-los i ensenyar-los, per tal que també ells puguin percebre la bellesa d’Eä, per vós originada. Car em semblava que Arda tenia prou espai perquè s’hi poguessin complaure moltes criatures i, en canvi, la major part resta buida i muda. I la impaciència m’ha portat a la follia. Malgrat tot, el desig de crear que tinc al cor és obra vostra; i el fill que, per manca de coneixement, juga amb els actes del seu pare pot ser que no ho faci per insídia sinó perquè és fill de son pare. Però, què haig de fer ara per tal que la vostra còlera no m’encalci per sempre? Com un fill al seu pare us ofereixo aquestes criatures, obra d’unes mans per vós creades. Feu amb elles la vostra voluntat. O fóra millor destruir l’obra de la meva arrogància?

Agafà aleshores Aulë un gran martell per esmicolar els Nans i esclafí a plorar. Però la humilitat d’Aulë féu que L’Ilúvatar es compadís d’ell i de les criatures del seu desig; i els Nans s’encongiren en veure el martell i, espantats, baixaren el cap tot implorant misericòrdia. I la veu de L’Ilúvatar digué a Aulë:

—Accepto l’oferiment tal com me l’has fet. No t’adones que ara aquestes criatures tenen vida pròpia i parlen amb les seves pròpies veus? Altrament no haurien reculat davant la teva amenaça ni vacil·larien davant d’una ordre de la teva voluntat.

Llavors Aulë va abaixar el martell i se sentí feliç, i donà les gràcies a L’Ilúvatar tot dient:

—Que L’Eru beneeixi la meva obra i la millori!

Però L’Ilúvatar tornà a parlar per dir:

—De la mateixa manera que al començament del Món vaig donar ésser als pensaments dels Ainur, ara he acceptat el teu desig i li he fet lloc en el món; però no penso esmenar la teva obra de cap altra manera i, tal com tu els has fet, així seran. Tanmateix, no puc permetre que aquestes criatures arribin abans que els Primogènits per mi concebuts ni que la teva impaciència es vegi recompensada. Ara dormiran a la foscor sota les pedres i no apareixeran fins que hagin despertat els Primogènits a la Terra; i, fins aquell moment, tu i ells esperareu, encara que l’espera us sembli molt llarga, perquè quan arribi el moment jo els despertaré i seran com els teus fills; i sovint s’enfrontaran els teus fills i els meus, els fills per mi adoptats i els fills per tu elegits.

Aleshores Aulë va agafar els Set Pares dels Nans i els posà a reposar en llocs separats; i tornà a Vàlinor disposat a esperar el pas dels llargs anys.

Com que havien d’arribar a l’època del poder de Mélkor, Aulë va donar als Nans força i resistència. Per això són durs com la pedra, tossuts, ràpids en l’amistat i en l’enemistat, i més resistents al treball, la gana i els mals del cos que tots els altres éssers parlants; i viuen molt temps, molt més temps que els Homes, si bé no per sempre. En altres temps, els Elfs de la Terra Mitjana pensaven que els Nans, en morir, tornaven a la terra i a la pedra de la qual eren fets; però no és això el que ells creuen. Perquè diuen que Aulë el Creador, al qual diuen Mahal, mira per ells i els reuneix a Mandos en sojorns separats; i que ell declarà als seus Pares d’antic que L’Ilúvatar els santificaria i els oferiria un lloc entre els Fills en arribar la Fi. Tindran llavors la missió de servir Aulë i d’ajudar-lo en la reconstrucció d’Arda després de la Darrera Batalla. Diuen també que els Set Pares dels Nans retornaran per tornar a viure amb els del seu llinatge i tornaran a adoptar llurs antics noms, dels quals, en èpoques posteriors, el més notable fou en Durin, pare d’aquella raça tan amiga dels Elfs que vivien a Khazad-dûm.

Mentre treballava en la creació dels Nans, Aulë havia mantingut la seva obra oculta als altres Vàlar, però, en acabat, obrí els seus pensaments a Yavanna i li explicà tot el que havia passat. I Yavanna li va dir:

—L’Eru és misericordiós. Ara veig que el teu cor és ple de joia, i no és estrany, car no solament t’ha concedit el perdó sinó que ha estat generós. Però, com que m’has tingut ocult el teu pensament fins ara, els teus fills sentiran molt poc amor per les coses que jo estimo. Estimaran per damunt de tot les coses fetes amb les seves pròpies mans, com fa el seu pare. Excavaran la terra i no respectaran les coses que hi neixen i hi viuen. Més d’un arbre sentirà la mossada de llur ferro implacable.

Però Aulë li respongué:

—També hauria de ser així amb els Fills de L’Ilúvatar; perquè ells menjaran i construiran. I, encara que les coses del teu reialme tenen valor per elles mateixes, i en tindrien encara que no vinguessin els Fills, L’Eru els donarà poder i ells faran servir tot el que trobin a Arda, però mai sense respecte o gratitud envers L’Eru.

—Sempre que Mélkor no els enfosqueixi el cor —va dir Yavanna.

I no se sentia tranquil·la, sinó amb el cor amarat de dolor, temorosa d’allò que podria arribar-se a fer a la Terra Mitjana en dies venidors. Es presentà, doncs, a Manwë i, sense delatar el secret d’Aulë, li digué:

—Rei d’Arda, és cert, tal com m’ha dit Aulë, que quan arribin els Fills tindran poder sobre totes les coses que jo he creat i podran fer amb elles el que els plagui?

—És cert —va dir Manwë—. Però, per què m’ho preguntes si ja t’ho ha dit Aulë?

Yavanna restà una estona en silenci i contemplà els seus propis sentiments. I respongué:

—Perquè el meu cor passa ànsia pensant en els dies que vindran. Totes les meves obres em són cares. No és prou que Mélkor n’hagi malmenades tantes? No serà lliure del domini dels altres cap de les coses que jo he creat?

—Si poguessis escollir, quines en preservaries? —va dir Manwë—. De tot el teu reialme, què és el que més t’estimes?

—Tot té el seu valor —digué Yavanna— i cada cosa contribueix al valor de les altres. Però les kelvar poden volar i defensar-se, mentre que les olvar que creixen no poden. I, d’aquestes, són els arbres els que més m’estimo. Creixen amb temps, cauen amb un no-res i, si no paguen el seu tribut omplint de fruits les branques, el seu traspàs serà a penes plorat. Això és el que penso. Que els arbres puguin parlar en nom de totes les coses que tenen arrels i castigar aquells que els fan mal!

—És una idea estranya —digué Manwë.

—Però hi era a la Cançó —digué Yavanna—. Perquè, quan vós éreu als cels i construíeu amb Ulmo els núvols i abocàveu les pluges, jo vaig dreçar les branques dels grans arbres perquè rebessin l’aigua, i n’hi va haver que cantaren a L’Ilúvatar entre el vent i la pluja.

Manwë restà en silenci una estona mentre el pensament que Yavanna li havia posat al cor creixia i es desplegava; i L’Ilúvatar l’observava. Llavors a Manwë li semblà que la Cançó tornava a enlairar-se al seu voltant i hi sentí moltes coses que abans havia sentit sense parar-hi atenció. I, finalment, renovà la Visió, però ara no era llunyana, car ell mateix hi era a dins, per bé que podia veure que la mà de L’Ilúvatar ho sostenia tot; i la mà entrà a la Visió i en sortiren moltes meravelles que fins llavors li havien estat ocultes en els cors dels Ainur.

Llavor Manwë s’eixoriví i anà a trobar Yavanna a Ezellohar, i va seure al seu costat sota els Dos Arbres. I va dir:

—Oh Kementàri, L’Eru ha parlat tot dient: «Per ventura hi ha algun Vàlar que pensi que no he escoltat tota la Cançó fins a la nota més mínima de la veu més mínima? Escolteu-me! Quan despertin els Fills, despertarà també la idea de Yavanna i convocarà uns esperits llunyans que aniran a posar-se entre les kelvar i les olvar, i alguns d’ells s’hi quedaran a viure i se’ls venerarà, i llur còlera serà temuda. Això durarà un temps: quan els Primogènits mantinguin el seu poder i els Segons Nascuts siguin joves». Però és que ara no recordes, Kementàri, que el teu pensament no sempre canta sol? No és cert que el teu pensament i el meu es trobaren i emprenguérem plegats el vol com els grans ocells que suren damunt els núvols? Això també ocorrerà sota l’atenta mirada de L’Ilúvatar i, abans que els Fills despertin, apareixeran les àguiles dels Senyors d’Occident amb unes ales com el vent.

Yavanna se sentí feliç i, tot alçant els braços als cels, s’aixecà i digué:

—Tant creixeran els arbres de Kementàri que les àguiles del Rei podran fer s’hi el cau!

Però Manwë també s’aixecà, i semblava haver-se enlairat a tanta altura que la seva veu baixava cap a Yavanna com si fos en els camins dels vents.

—No —digué—, només els arbres d’Aulë seran prou grans. Les àguiles viuran a les muntanyes i sentiran les veus d’aquells que ens invoquen. Però, pels boscos, hi caminaran els Pastors dels Arbres.

Aleshores Manwë i Yavanna se separaren i Yavanna tornà a la farga, on Aulë abocava el metall fos en un motllo.

—L’Eru és generós —li digué—. Que vagin amb compte els teus fills! Perquè fóra perillós que despertessin la còlera d’un poder que caminarà pels boscos.

—Bé els caldrà tenir fusta —digué Aulë, i continuà treballant.





3

De l’arribada dels Elfs i de la captivitat de Mélkor


Molts anys visqueren feliços els Vàlar sota la llum dels Arbres a recer de les Muntanyes d’Aman mentre la Terra Mitjana vivia en un crepuscle sota els estels. Quan resplendien les Llànties havien començat a créixer plantes que ara veien refrenada llur crescuda perquè tot tornava a ser fosc. Però ja havien aparegut les criatures vivents més antigues: al mar, les algues, i, a la terra, l’ombra dels grans arbres; i a les valls dels turons vestits de nit hi havia fosques criatures fortes i velles. Rarament s’acostaven a aquestes terres i boscos els Vàlar, llevat de Yavanna i Oromë; Yavanna hi caminava entre les ombres tot lamentant l’ajornament del creixement i de la promesa de la Primavera d’Arda. I va adormissar moltes criatures que havien nascut a la Primavera per tal que sense envellir jaguessin en espera del moment del despertar, que encara havia d’arribar.

Però, al nord, Mélkor recomponia els seus efectius i no dormia, sinó que observava i treballava; i les malignes criatures que ell havia pervertit caminaven per les terres foranes i, en els boscos llòbrecs i inerts, els rondaven monstres i formes temibles. I reuní a Utumno els seus dimonis, aquells esperits que se li havien unit en els dies del seu esplendor i que esdevingueren corruptes com ell: els seus cors eren de foc, però eren amarats de foscor i sembraven el terror; duien fuets de flames. Bàlrogs és el nom que més endavant els posaren a la Terra Mitjana. I, en aquells temps de tenebres, Mélkor creà molts altres monstres de formes i menes diverses que torbaren el món durant molt temps; i el seu reialme s’anà estenent cap al sud de la Terra Mitjana.

I Mélkor féu també una fortalesa i armeria no gaire lluny de les costes del nord-oest per resistir un possible atac d’Aman. Aquella plaça forta era al càrrec d’en Sàuron, lloctinent de Mélkor, i fou anomenada Àngband.

Ocorregué que els Vàlar es reuniren en consell, preocupats per les noves que Yavanna i Oromë havien portat de les Terres Exteriors; i Yavanna es dirigí als Vàlar, i els digué:

—Poderosos d’Arda, la Visió de L’Ilúvatar fou breu i tan prompte ens fou arrabassada que potser no podrem predir exactament l’hora assenyalada. Però podeu estar segurs d’una cosa: s’acosta l’hora en què els Fills despertaran. Deixarem que les terres on han de viure estiguin desolades i plenes de mals? Hauran de caminar en les tenebres mentre nosaltres tenim llum? Hauran de dir senyor a Mélkor mentre Manwë és al cim del Taniquetil?

I Tulkas cridà:

—No! Anem a la guerra sense demora! No hem descansat ja prou temps, i no hem recuperat les nostres forces? Aconseguirà un de sol fer-nos fracassar per sempre?

Però Mandos parlà per ordre de Manwë, i digué:

—Sens dubte els Fills de L’Ilúvatar vindran en aquesta era, però no encara. A més a més, diu el destí que els Primogènits vindran en la foscor i contemplaran primer els estels. La llum intensa serà el senyal de l’ocàs. I, en la necessitat, recorreran a Varda.

Aleshores Varda sortí del consell, mirà enfora des de les altures del Taniquetil i contemplà les tenebres de la Terra Mitjana sota els innumerables estels, deslluïts i llunyans. Començà llavors tot d’una una gran tasca, la més gran obra dels Vàlar d’ençà de llur arribada a Arda. Agafà la rosada argentada dels cossis de Telpèrion i en féu nous estels, més lluents, per a l’arribada dels Primogènits; per això, aquella el nom de la qual des de la profunditat dels temps i dels treballs d’Eä fou Tintallë, la Inflamadora, fou anomenada després pels Elfs Elentàri, Regina dels Estels. En aquell temps féu Càrnil i Luinil, Nénar i Lumbar, Alcarinquë i Elemmíre, i molts altres dels antics estels que aplegà i fixà com a senyals en els cels d’Arda: Wilwarin, Telumendil, Soronúmë i Anarrima; i Menèlmacar, amb el cíngol resplendent que presagia la Darrera Batalla que s’esdevindrà en acabar els dies. I molt amunt, al nord, com un repte a Mélkor, col·locà la corona de set estels poderosos, Vàlacirca, la Falç dels Vàlar i signe del fat.

Diuen que, en acabar Varda les seves llargues obres, quan Menèlmacar solcava els cels per primer cop i el foc blau de Hèl·luin guspirejava en la boira damunt els límits del món, en aquella hora despertaren els Fills de la Terra, els Primogènits de L’Ilúvatar; i, ajaguts encara i silenciosos a la vora del Cuiviénen, la primera cosa que els seus ulls esguardaren foren els estels del cel. Per aquest motiu sempre estimaren la llum dels estels i adoraren Varda Elentàri més que cap altre dels Vàlar.

En els canvis del món, les formes de les terres i dels mars han estat trencades i refetes; els rius no han mantingut els seus cursos, ni les muntanyes han romàs fermes; i no es pot tornar ja a Cuiviénen. Però diuen els Elfs que queia lluny, a l’est de la Terra Mitjana, i cap al nord, i que era una badia del Mar Interior de Hèlcar; i que aquell mar es trobava on feia temps hi havia hagut les arrels de la muntanya d’Íl·luin abans que Mélkor l’enderroqués. Allà s’ajuntaven moltes aigües procedents de les altures orientals, i el primer so que mai sentiren els Elfs fou el de l’aigua corrent, i l’espetec de l’aigua que s’estavellava contra la pedra.

Molt temps visqueren en aquella llar primera vora l’aigua i sota els estels, i sotjaren la Terra meravellats; i començaren a inventar un llenguatge i a donar nom a totes les coses que veien. Van posar-se ells mateixos el nom de Quendi, que vol dir aquells que parlen amb veus; car, de moment, no havien trobat cap altre ésser viu que parlés o cantés.

I ocorregué en una ocasió que Oromë cavalcava cap a l’est de cacera i, en arribar a les costes del Hèlcar, girà cap al nord i continuà a l’ombra de l’Orocarni, les Muntanyes de l’Est. De cop i volta, Nàhar féu un renill potent i s’aturà. I Oromë esperà en silenci, perquè li havia semblat sentir a la llunyania, en la quietud de la terra sota els estels, unes veus que cantaven.

Així fou com finalment els Vàlar trobaren, ben bé per casualitat, aquells a qui esperaven feia tant de temps. I Oromë restà corprès contemplant els Elfs, com si fossin éssers instantanis, meravellosos i imprevistos; i aquesta seria sempre la impressió dels Vàlar. Perquè tots aquells que vénen de fora del Món, encara que hagin pogut ser previstos a la música o presagiats en una visió llunyana, quan entrin verament a Eä cadascun en el seu moment seran considerats com quelcom de nou i mai no predit.

De bon començament, els Primers Fills de L’Ilúvatar eren més forts i més grans del que han esdevingut des de llavors; però no eren més bells, car si bé la bellesa dels Quendi en els dies de llur joventut superava tota l’altra bellesa creada per L’Ilúvatar, aquesta bellesa no s’ha esvanit, sinó que viu a l’Oest, i el dolor i la saviesa l’han enriquit. Oromë sentí amor pels Quendi tot d’una, i els anomenà Èldar en la seva pròpia llengua, poble dels estels; però només adoptaren aquest nom aquells que el seguiren pel camí de l’oest.

Molts dels Quendi, però, acolliren amb terror la seva arribada; i això era obra de Mélkor. Perquè els savis pogueren assabentar-se després que Mélkor, sempre vigilant, havia estat el primer a adonar-se del despertar dels Quendi i hi havia enviat ombres i mals esperits per espiar-los i confondre’ls. Per això, uns anys abans de l’arribada d’Oromë, passava tot sovint que un Elf entrava a les terres foranes, sol o amb alguns companys, desapareixia i mai més no se’n sabia res; i els Quendi deien que l’havia enxampat el Caçador, i tenien por. I, de fet, les cançons més antigues dels Elfs, de les quals encara se sent el ressò a l’Oest, parlen de les ombres que caminaven per les muntanyes que envoltaven el Cuiviénen o que passaven sobtadament entre els estels; i del Genet tenebrós que cavalcava a l’encalç de tots aquells que vagarejaven per apressar-los i devorar-los. Mélkor odiava a mort i alhora temia les cavalcades d’Oromë i, o bé enviava els seus sinistres servents com genets, o bé propagava rumors maliciosos per fer que els Quendi s’allunyessin d’Oromë si s’arribaven a trobar.

Així doncs, el dia que Nàhar renillà i Oromë els descobrí, alguns Quendi s’amagaren i d’altres fugiren i s’extraviaren. Però aquells que tingueren valor per romandre quiets s’adonaren tot d’una que el Gran Genet no era sortit de les tenebres perquè en el seu rostre resplendia la llum d’Aman, i els Elfs més nobles s’hi sentiren atrets.

Però, d’aquells infeliços entabanats per Mélkor, no se’n sap res de cert. Perquè, qui d’entre els vius ha davallat als abismes d’Utumno o ha explorat les tenebres dels consells de Mélkor? No obstant, els savis d’Eressëa tenen per segur que tots els Quendi que caigueren en mans de Mélkor, abans de la caiguda d’Utumno, foren empresonats i, gràcies a les arts de persistent crueltat, corromputs i esclavitzats; i així crià Mélkor la raça dels Orcs infonent-los l’enveja i la burla dels Elfs, dels quals foren després els enemics més aferrissats. Perquè els Orcs vivien i es multiplicaven igual que els Fills de L’Ilúvatar; mentre que Mélkor, des de la seva rebel·lió a l’Ainulindalë abans del Començament, no tenia poder per conferir vida pròpia ni una semblança de vida a res: així ho diuen els savis. I, a la pregonesa dels seus cors tenebrosos, els Orcs odiaven amb temor l’Amo al qual servien, el culpable de llur misèria. Possiblement aquest fou l’acte més vil de Mélkor, i el més detestable per a L’Ilúvatar.

Oromë romangué un temps entre els Quendi i després tornà a Vàlinor cavalcant a tota pressa per terra i per mar per comunicar la nova a Vàlmar; i parlà de les ombres que pertorbaven Cuiviénen. Els Vàlar se n’alegraren, tot i que la joia era amarada de dubtes; i deliberaren llargament quin procedir era millor adoptar per protegir els Quendi de l’ombra de Mélkor. Però Oromë, sense esperar la deliberació, tornà a la Terra Mitjana i visqué un temps amb els Elfs.

Manwë restà llarga estona assegut meditant en el cim del Taniquetil, i cercà el consell de L’Ilúvatar. Davallà després a Vàlmar i convocà els Vàlar a l’Anell del Fat, i Ulmo hi acudí des del Mar Exterior.

Llavors Manwë digué als Vàlar:

—Aquest és el consell que L’Ilúvatar m’ha posat al cor: haurem de fer-nos novament amb el domini d’Arda, al preu que sigui, i alliberar els Quendi de l’ombra de Mélkor.

Tulkas se n’alegrà; però Aulë estava trist, perquè preveia les ferides que aquella lluita infligiria al món. Els Vàlar es prepararen i sortiren d’Aman en peu de guerra, decidits a atacar la fortalesa de Mélkor i donar-li fi. Mai oblidà Mélkor que els culpables d’aquella declaració de guerra eren els Elfs i que ells eren la causa de la seva caiguda. Però els Elfs no hi havien participat i poca cosa sabien de l’escomesa del poder de l’Oest contra el Nord en el començament dels seus dies.

Mélkor contingué l’atac dels Vàlar al nord-oest de la Terra Mitjana, i tota aquella regió en quedà molt afectada. Però la primera victòria dels exèrcits de l’Oest fou ràpida, i els servents de Mélkor fugiren cap a Utumno. Els Vàlar travessaren llavors la Terra Mitjana i muntaren guàrdia a Cuiviénen; i per això els Quendi no s’assabentaren de la gran Batalla dels Poders, llevat que la Terra tremolava i gemegava sota seu, les aigües es movien i al nord hi havia llums de focs poderosos. Llarg i dolorós fou el setge d’Utumno i davant les portes es lliuraren moltes batalles de les quals els Elfs no han sentit més que rumors. En aquells temps canvià la forma de la Terra Mitjana i el Gran Mar que la separava d’Aman va eixamplar-se i aprofundir-se; i les aigües s’endinsaren a la terra i crearen un golf profund cap al sud. Aparegueren moltes petites badies entre el Gran Golf i el Helcaraxë, nord enllà, on la Terra Mitjana i Aman gairebé s’unien. D’aquestes, la principal era la Badia de Bàlar, i cap a ella corria el poderós riu Sírion que baixava de les terres altes tot just emergides del nord: Dorthónion i les muntanyes a l’entorn de Hithlum. Les terres del nord llunyà quedaren totes desolades en aquells dies; perquè s’hi havia excavat Utumno a una profunditat desmesurada i els seus abismes eren plens de foc i de grans hosts dels servents de Mélkor.

Però finalment les portes d’Utumno cediren i els sostres s’enfonsaren, i Mélkor cercà refugi a l’abisme més profund. Tulkas, com a paladí dels Vàlar, féu un pas endavant i s’hi enfrontà, i el féu caure bocaterrosa; i el lligaren amb Àngainor, la cadena que havia forjat Aulë, i el feren captiu; i el món visqué una llarga època de pau.

Malgrat tot, els Vàlar no descobriren tots els poderosos subterranis i cavernes ocults amb tota astúcia sota les fortaleses d’Àngband i d’Utumno. Encara hi rondaven moltes criatures malvades, i d’altres s’escamparen i fugiren tenebres endins i erraren a la ventura pels deserts del món en espera de l’hora propícia; i no trobaren Sàuron.

Però, quan acabà la Batalla i de les ruïnes del Nord s’elevaren uns grans núvols que amagaren els estels, els Vàlar portaren Mélkor a Vàlinor, el lligaren de mans i peus i li taparen els ulls; i el presentaren a l’Anell del Fat. Allí jagué bocaterrós davant els peus de Manwë i implorà el perdó; però la seva pregària no fou escoltada i l’empresonaren a la fortalesa de Mandos, d’on no pot fugir ningú ja sigui Vàlar, Elf o Home mortal. Amples i forts són aquells palaus, construïts a l’oest de la terra d’Aman. El condemnaren a viure-hi tres llargues edats, passades les quals tornarien a jutjar el seu cas i li seria permès de tornar a implorar el perdó.

Els Vàlar tornaren després a reunir-se en consell i hi havia divisió de parers. Uns, amb Ulmo al capdavant, creien que els Quendi havien de ser alliberats perquè poguessin recórrer la Terra Mitjana a pler i fer servir els seus dons d’habilitat per ordenar les terres i guarir-ne les ferides. Però la majoria temien pels Quendi en aquell món perillós amb els enganys de les tenebres a la llum dels estels; i, a més a més, apreciaven amorosament la bellesa dels Elfs i desitjaven llur companyia. En acabat, doncs, els Vàlar convocaren els Quendi a Vàlinor perquè restessin per sempre als peus dels Poders, a la llum dels Arbres; i Mandos trencà el seu silenci per dir:

—El fat ha estat decidit.

D’aquesta decisió derivaren molts dels infortunis que més endavant s’esdevingueren.

Però els Elfs, de primer, estaven poc disposats a escoltar aquella crida, perquè, deixant de banda Oromë, dels Vàlar només n’havien vist la còlera, camí de la guerra; i estaven morts de por. Per això Oromë hi fou novament enviat perquè escollís entre ells uns ambaixadors que anessin a Vàlinor a parlar amb els seus; i hi anaren N’Ingwë, En Finwë i N’Elwë, que després foren reis. I en arribar els corprengué la glòria i la majestat dels Vàlar i desitjaren de tot cor la llum i l’esplendor dels Arbres. Després Oromë els tornà a acompanyar a Cuiviénen i aconsellaren als seus d’escoltar la crida dels Vàlar i de dirigir-se a l’Oest.

Tingué lloc aleshores la primera separació dels Elfs. Perquè el llinatge de N’Ingwë i la major part dels d’En Finwë i N’Elwë, convençuts per les paraules del seu senyor, acceptaren partir i seguir Oromë; i des d’aleshores se’ls conegué com els Èldar, el nom que Oromë havia atorgat als Elfs al començament, en la seva pròpia llengua. Però molts refusaren sotmetre’s a la crida i preferiren la llum dels estels i els espais amples de la Terra Mitjana a la remor dels Arbres; i aquests foren els Avari, els Desinclinats, els quals restaren separats dels Èldar i no tornaren a trobar-se més fins que van haver passat moltes edats.

Els Èldar prepararen la gran marxa de les seves primeres llars de l’est; i es disposaren en tres grups. El més petit i el primer que partí estava dirigit per N’Ingwë, el més gran senyor de tota la raça èlfica. Entrà a Vàlinor i s’assegué als peus dels Poders, i tots els Elfs veneren el seu nom; però mai més no tornà a veure la Terra Mitjana. Els Vànyar eren la seva gent; són els Elfs Bells, els preferits de Manwë i Varda, i molt pocs Homes han parlat mai amb ells.

Després anaven els Nóldor, un nom de saviesa, la gent d’En Finwë. Són els Elfs Profunds, els amics d’Aulë, famosos en les cançons perquè lluitaren i trescaren molt temps i amb molts pesars per les antigues terres del nord.

El grup més nombrós era el darrer, i se’ls anomena els Tèleri, perquè s’entretingueren pel camí, poc convençuts de passar de la foscor a la llum de Vàlinor. A l’aigua hi trobaven gran delit, i els que acabaren arribant a les costes occidentals s’enamoraren del mar. Així es convertiren en els Elfs del Mar a la terra d’Aman, els Fàlmari, perquè feien música a frec de les onades. Tenien dos senyors, car eren molts: N’Elwë Singollo (que vol dir Mantellgrís) i el seu germà N’Olwë.

Aquestes eren les tres tribus dels Eldalië que, arribades a la fi a l’extrem més occidental en els dies dels Arbres, formen els Calaquendi, Elfs de la Llum. Però també hi havia d’altres Èldar que sortiren camí de l’oest i es perderen en el llarg camí, o es desviaren, o romancejaren a les costes de la Terra Mitjana; tots aquests eren principalment dels Tèleri, com expliquem ara. Vivien a la vora del mar, o vagarejaven pels boscos i les muntanyes del món, però els seus cors miraven a l’oest. Els Calaquendi anomenen aquest Elfs Úmanyar, perquè mai no arribaren a la terra d’Aman i al Reialme Benaventurat; però als Úmanyar i als Avari també els diuen Moriquendi, Elfs de les Tenebres, perquè no veieren mai la Llum que existí abans del Sol i de la Lluna.

Diuen que quan les hosts dels Eldalië partiren de Cuiviénen, Oromë hi cavalcava al capdavant a llom de Nàhar, el cavall blanc amb ferradures d’or; i després de vorejar el Mar de Hèlcar pel nord giraren cap a l’oest. Davant seu flotaven encara els grans núvols negres del Nord que sortien de les ruïnes de la guerra, i els estels d’aquella regió eren ocults. S’estremiren no poc en veure això, es penediren d’haver emprès el camí, tornaren enrere i foren oblidats.

Llarga i lenta fou la marxa dels Èldar cap a l’oest, perquè les llegües de la Terra Mitjana eren incomptables i la manca de camins esgotadora. Tampoc sentien cap desig de córrer, perquè els corprenia tot allò que veien i volien romandre a les terres i rius que trobaven; i per bé que tots estaven disposats a continuar endavant, n’hi havia molts que veien amb més temor que desig la fi del viatge. I així, cada cop que Oromë marxava a ocupar-se d’altres afers, s’aturaven i no continuaven fins que ell no tornava per guiar-los. I, després de molts anys de viatjar d’aquesta manera, ocorregué que els Èldar s’endinsaren en un bosc i arribaren a un gran riu, més ample que tots els que havien vist fins aleshores; i a l’altra banda hi havia muntanyes amb unes banyes tan afilades que semblaven traspunxar el reialme dels estels. Diuen que aquest riu era aquell que després fou anomenat Ànduin el Gran, la frontera permanent de les terres occidentals de la Terra Mitjana. Però les muntanyes eren les Hithàeglir, els Cingles Boirosos, damunt les fronteres d’Èriador; tanmateix, en aquells dies eren més altes i més terribles, i les havia alzinat Mélkor a fi d’entorpir l’avanç d’Oromë. Els Tèleri restaren molt temps a la riba est d’aquell riu i hi haurien volgut romandre, però els Vànyar i els Nóldor el creuaren a gual i Oromë els conduí pels passos de les muntanyes. I quan Oromë se’n va haver anat, els Tèleri esguardaren aquelles altures obagues i els envaí la por.

Aleshores, un de l’host de N’Olwë, que era sempre la mes reressagada del grup, canvià de camí; Lenwë, li deien. Abandonà la marxa cap a l’oest i s’endugué molta gent cap al sud, camí del gran riu, i els Elfs no en tingueren més notícies fins que van haver passat molts anys. Aquells eren els Nàndor, i esdevingueren un poble a part, diferent de la seva raça en tot tret de l’amor a l’aigua, i visqueren gairebé sempre a la vora de cascades i corrents d’aigua. Tenien un coneixement de les criatures vivents, dels arbres i de les herbes, dels ocells i de les bèsties, superior al de tots els altres Elfs. En anys posteriors, en Dénethor, fill d’En Lenwë, tornà a emprendre el camí a l’oest i conduí per les muntanyes una part d’aquella gent a Beleríand, abans de la primera sortida de la Lluna.

A la fi els Vànyar i els Nóldor arribaren a Èred Luin, les Muntanyes Blaves, entre Èriador i la regió més occidental de la Terra Mitjana, a la qual els Elfs anomenaren després Beleríand; i els primers grups travessaren la Vall del Sírion i baixaren a les costes del Gran Mar entre Drengist i la Badia de Bàlar. Però quan esguardaren el mar se sentiren atemorits de valent, i la majoria reculà cap als boscos i les terres altes de Beleríand. Oromë els deixà i tornà a Vàlinor a demanar consell a Manwë.

I el grup dels Tèleri travessà les Muntanyes Boiroses i creuà les amples terres d’Èriador, apressats per N’Elwë Singollo, que tenia ànsia de tornar a Vàlinor i a la Llum que havia percebut; i no volia separar-se dels Nóldor perquè era molt amic d’En Finwë, llur senyor. Així, després de molts anys, els Tèleri acabaren travessant l’Èred Luin i s’endinsaren a les regions orientals de Beleríand. Allí s’aturaren i visqueren un temps més enllà del riu Gèlion.





4

D’En Thíngol i Na Mèlian


Mèlian era una Maia, de la raça dels Vàlar. Vivia en els jardins de Lórien i, entre tota la seva gent, no hi havia ningú més bell que ella, ni més intel·ligent, ni amb una veu més embruixadora. Diuen que els Vàlar deixaven la feina, i els ocells de Vàlinor el rebombori, que les campanes de Vàlmar restaven en silenci i les fonts deixaven de rajar quan a l’hora que es mesclaven els raigs de llum Mèlian cantava a Lórien. Els rossinyols anaven sempre amb ella i ella els ensenyava a cantar; i estimava les ombres profundes dels grans arbres. Abans que el Món fos fet s’assemblava a la mateixa Yavanna; i, en aquell temps en què els Quendi despertaren vora les aigües del Cuiviénen, sortia de Vàlinor per anar a les Terres d’Aquí i, abans de l’alba, omplia el silenci de la Terra Mitjana amb el seu cant i el cant dels seus ocells.

Ara que el viatge arribava a la fi, com ja hem dit, el grup dels Tèleri es quedaren a descansar molt temps a Beleríand Oriental, més enllà del riu Gèlion; i en aquell temps encara hi havia molts Nóldor a l’oest, en aquells boscos que després s’anomenaren Nèldoreth i Région. N’Elwë, senyor dels Tèleri, anava sovint als grans boscos a cercar el seu amic Finwë en els estatges dels Nóldor; i una vegada s’esdevingué que arribà tot sol al bosc il·luminat pels estels de Nan Élmoth i hi sentí de sobte el cant dels rossinyols. Com víctima d’un encanteri restà immòbil; i a la llunyania, més enllà de les veus dels lómelindi, sentí la veu de Mèlian i el cor se li omplí de meravella i de desig. Oblidà totalment la seva gent i els propòsits que duia al cap i, tot seguint els ocells a l’ombra dels arbres, s’endinsà a Nan Élmoth i es perdé. Però, finalment, arribà a una clariana oberta als estels, i hi veié Mèlian; i la mirà des de la foscor i va veure en el seu rostre la llum d’Aman.

Ella no digué ni una paraula; però, curull d’amor, N’Elwë se li acostà i li agafà la mà, i immediatament se sentí tan encantat que així romangueren mentre els estels que giraven damunt seu mesuraven el pas dels anys; i els arbres de Nan Élmoth es feren alts i foscos abans que ells diguessin una sola paraula.

Així doncs, la gent de N’Elwë que el cercava no el trobà, i N’Olwë esdevingué rei dels Tèleri i partiren, com explicarem després. N’Elwë Singollo no va tornar a creuar la mar per anar a Vàlinor mai més en tota la seva vida, i Mèlian no hi tornà mentre durà llur regnat; però d’ella aprengueren els Elfs i els Homes la tradició dels Ainur que estaven amb L’Ilúvatar abans d’Eä. Més tard, N’Elwë esdevingué un rei de renom, i la seva gent eren els Èldar de Beleríand; els deien Síndar, Elfs Grisos, Elfs del Crepuscle, i ell era el Rei Mantellgrís, Elu Thíngol en la llengua d’aquella terra. I Na Mèlian era la Reina, més sàvia que qualsevol fill de la Terra Mitjana; i visqueren als palaus ocults de Menegroth, les Mil Cavernes, a Dòriath. Gran poder cedí Na Mèlian a En Thíngol, que era gran entre els Èldar; perquè era l’únic de tots els Síndar que havia vist amb els seus ulls els Arbres en els dies de floriment i, tot i haver estat rei dels Úmanyar, no era comptat entre els Moriquendi sinó entre els Elfs de la Llum, poderosos a la Terra Mitjana. I de l’amor d’En Thíngol i Na Mèlia vingueren al món els més bells de tots els Fills de L’Ilúvatar que foren o seran.





5

D’Èldamar i els prínceps dels Eldalië


Amb el temps, les hosts dels Vànyar i dels Nóldor arribaren a les últimes costes occidentals de les Terres d’Aquí. Al nord, aquestes costes, en els dies antics després de la Batalla dels Poders, es decantaven cap a l’oest, fins que a les parts més al nord d’Arda un simple braç de mar era ple d’engrunes de gel provocades per les violentes gelades de Mélkor. Per això Oromë no va guiar les hosts dels Eldalië cap al nord llunyà sinó que els dugué a les generoses terres de la vora del riu Sírion, que després s’anomenaren Beleríand; i, des d’aquestes costes on els Èldar contemplaren per primer cop el Mar amb temor i meravella, s’estenia un oceà, ample, fosc i profund, entre ells i les Muntanyes d’Aman.

Ara Ulmo, per consell dels Vàlar, acudí a les costes de la Terra Mitjana i parlà amb els Èldar que l’esperaven tot contemplant les misterioses onades; i, gràcies a les seves paraules i a la música que els tocà amb els corns de conquilla, el seu temor del mar es convertí més aviat en desig. Ulmo desarrelà una illa que s’alçava feia temps solitària enmig del mar, lluny d’ambdues costes, des dels aldarulls de la caiguda d’Íl·luin i, amb l’ajut dels seus servents, la va traslladar, com si es tractés d’un vaixell poderós, i la va ancorar a la Badia de Bàlar, on el Sírion abocava les seves aigües. Aleshores els Vànyar i els Nóldor embarcaren en aquella illa que avançava pel mar i anava a topar a les llargues costes sota les muntanyes d’Aman; i entraren a Vàlinor i foren acollits en la benaurança. Però el corn oriental de l’illa, sòlidament encallat als bancs de sorra de les Goles del Sírion, es trencà i quedà enrere; i aquella és, diuen, l’Illa de Bàlar, a la qual, després, Ossë anava tot sovint.

Però els Tèleri encara eren a la Terra Mitjana, perquè vivien a Beleríand Oriental, lluny del mar, i no sentiren la crida d’Ulmo fins que fou massa tard; i molts d’ells encara cercaven el seu senyor, N’Elwë, i no es veien amb cor de partir sense ell. Però, quan van saber que N’Ingwë i En Finwë i la seva gent havien marxat, molts dels Tèleri es precipitaren cap a les costes de Beleríand i, d’aleshores ençà, visqueren a la vora de les Goles del Sírion, amb enyorança dels amics que havien partit; i nomenaren rei N’Olwë, germà de N’Elwë. Molt de temps romangueren a les costes del mar occidental, i Ossë i Uinen els anaren a visitar i es feren amics seus; i Ossë els instruïa, assegut dalt d’una roca al límit de la terra, i d’ell aprengueren tota mena de tradicions marines i de músiques del mar. I així s’esdevingué que els Tèleri, que de bon començament ja eren amants de l’aigua i els millors cantants de tots els Elfs, s’enamoraren per sempre més dels mars, i en els seus cants ressonava el soroll de les ones en trencar.

Després de molts anys, Ulmo escoltà les pregàries dels Nóldor i del seu rei Finwë, que penava per la llarga separació dels Tèleri, i s’oferí a portar-los a Aman, si volien anar-hi. I ara la majoria semblaven estar-hi disposats; però gran fou el dolor d’Ossë quan Ulmo tornà a les costes de Beleríand per endur-se’ls a Vàlinor; car ell s’ocupava dels mars de la Terra Mitjana i de les costes de les Terres d’Aquí, i no el complaïa gens ni mica que les veus dels Tèleri deixessin de sentir-se en el seu domini. Va persuadir-ne alguns perquè es quedessin; i aquells eren els Fàlathrim, els Elfs dels Falas, que en dies més tardans visqueren als ports de Brithombar i Eglarest, els primers mariners de la Terra Mitjana i els primers constructors de vaixells. En Círdam, el Mestre d’Aixa, era el seu senyor.

Els parents i amics de N’Elwë Singollo també romangueren a les Terres d’Aquí, encara mirant de trobar-lo, per bé que haurien partit encantats cap a Vàlinor i la llum dels Arbres si Ulmo i N’Olwë haguessin accedit a ajornar una mica més el viatge. Però N’Olwë havia de partir; i, finalment, el grup principal dels Tèleri embarcà damunt l’illa i Ulmo se’ls endugué mar enllà. Els amics de N’Elwë quedaren enrere i es posaren el nom d’Eglath, el Poble Oblidat. Vivien més en els boscos i a les muntanyes de Beleríand que no pas vora el mar, que els omplia de pena; però el desig d’Aman no abandonà mai els seus cors.

Però, quan N’Elwë despertà del seu llarg èxtasi a Nan Élmoth, tornà a Beleríand amb Na Mèlian i visqueren per sempre en els seus boscos. Havia desitjat de tot cor tornar a veure la llum dels Arbres, però a la cara de Na Mèlian hi veia la llum d’Aman com en un mirall sense tels, i aquella llum l’acontentava. El seu poble l’envoltava amb joia i se’l miraven amb gran sorpresa; car, bell i noble com havia estat, ara semblava un senyor dels Màiar, amb els cabells com de plata grisa, el més alt de tots els Fills de L’Ilúvatar; i gran era el destí que l’esperava. Un gran fat.

Ara Ossë seguia el grup de N’Olwë i, quan arribaren a la Badia d’Èldamar (que és la Llar dels Elfs), els cridà; i ells li reconegueren la veu i suplicaren a Ulmo que aturés el viatge. I Ulmo els concedí el prec i, a una ordre seva, Ossë afermà l’illa i l’arrelà als fonaments del mar. Ulmo ho féu de bon grat, perquè comprenia els cors dels Tèleri i, en el consell dels Vàlar, s’havia manifestat de parer contrari a la crida car li semblava que era millor per als Quendi romandre a la Terra Mitjana. Els Vàlar no veieren amb bons ulls el que havia fet; i En Finwë lamentà l’absència dels Tèleri i, més encara, en saber que N’Elwë havia estat abandonat i que no el veuria mai més, si no era en els palaus de Mandos. Però l’illa no es va tornar a moure i restà tota sola a la Badia d’Èldamar; i fou anomenada Tol Erèssëa, l’Illa Solitària. Els Tèleri hi visqueren a pler sota els estels del cel, però amb Aman i la costa immortal a la vista; i aquell llarg sojorn isolat a l’Illa Solitària propicià l’allunyament de la llengua dels Tèleri de la dels Vànyar i dels Nóldor.

Els Vàlar els havien donat a aquests darrers una terra i un lloc per viure. Malgrat trobar-se entre les flors radiants dels jardins il·luminats pels Arbres de Vàlinor, enyoraven encara de vegades la visió dels estels; i per això obriren un forat als grans murs del Pelóri i, en una vall enclotada que anava a parar al mar, els Èldar hi alçaren un alt turó verd: Tuna, l’anomenaren. La llum dels Arbres hi queia al damunt des de l’oest i l’ombra de la muntanya apuntava sempre a l’est, a la Badia de la Llar dels Elfs, a l’Illa Solitària i als Mars Obagosos. De part a part del Calacirya, el Congost de Llum, s’escolava l’esplendor del Reialme Benaventurat i encenia les fosques onades d’argent i d’or que trencaven a la costa oest de l’Illa Solitària, verda i formosa. Hi floriren les primeres flors que hi hagué mai a l’est de les Muntanyes d’Aman.

Al cimal del Tuna fou construïda la ciutat dels Elfs, les blanques murades i les terrasses de Tírion; i la torre més alta d’aquella ciutat era la Torre de N’Ingwë, Mindon Eldeliéva, amb un llum de plata que resplendia a la llunyania entre les boires del mar. Pocs són els vaixells d’Homes mortals que han vist el seu abrinat raig de llum. A Tírion, dalt del Tuna, visqueren els Vànyar i els Nóldor en germanor. I com que de totes les coses de Vàlinor la que més estimaven era l’Arbre Blanc, Yavanna els féu un arbre igual que Telpèrion, tret que no feia llum pròpia; fou anomenat Galàthilion en llengua síndarin. Aquest arbre fou plantat en els patis de la Mindon i les seves llavors s’escamparen fins a Èldamar. D’aquestes llavors, una fou plantada a Tol Eressëa, i hi prosperà i li posaren el nom de Cèleborn; d’ell sortí en la plenitud del temps, com expliquem en un altre lloc, Nímloth, l’Arbre Blanc de Númenor.

Manwë i Varda estimaven per damunt de tot els Vànyar, els Elfs Bells; però els Nóldor eren els preferits d’Aulë, i ell i el seu poble anaven sovint a visitar-los. Grans esdevingueren llurs coneixements i habilitat; però encara era més gran l’ànsia de coneixement que tenien i, en moltes coses, superaren aviat els seus mestres. Parlaven una llengua que canviava constantment, car estimaven les paraules amb delit i sempre miraven de trobar el nom adient per a les coses que coneixien o imaginaven. I s’esdevingué que els manobres de la casa d’En Finwë, tot excavant la muntanya per treure-hi pedra (perquè gaudien en la construcció de torres altes), descobriren per primer cop les gemmes de la terra i les tragueren en miríades incomptables; i dissenyaren eines per a la talla i conformació de gemmes, i les tallaren de formes múltiples. No les atresoraren, sinó que les regalaven alegrement i, amb la seva feina, enriquiren tot Vàlinor.

Després els Nóldor tornaren a la Terra Mitjana, i aquest relat tracta principalment dels seus actes; així, doncs, s’escau que esmentem ara els noms i parentiu dels seus prínceps tal com foren anomenats després en la llengua dels Elfs de Beleríand.

En Finwë era Rei dels Nóldor. Els fills d’En Finwë foren En Fèanor, En Fingolfin i En Finarfin; però la mare d’En Fèanor era Na Míriel Serindë, mentre que la mare d’En Fingolfin i En Finarfin era N’Indis, dels Vànyar.

En Fèanor tenia el més gran do de paraula i de destresa amb les mans, i era més instruït que els seus germans; el seu esperit cremava com una flama. En Fingolfin era el més fort, el més ferm i el més valent. En Finarfin era el més bell, i el de cor més savi; i després es féu amic dels fills de N’Olwë, senyor dels Tèleri, i escollí com a esposa N’Eärwen, la donzella-cigne d’Alqualondë, filla de N’Olwë.

El set fills d’En Fèanor eren en Maedhros l’alt; en Màglor, cantant poderós, amb una veu que se sentia per tota la terra i el mar; en Cèlegorm el bell, i en Carànthir el fosc; en Curufin l’artesà, que heretà gran part de l’habilitat manual del seu pare; i els més joves, n’Àmrod i n’Àmras, que eren bessons, idèntics d’aparença i de caràcter. En dies posteriors foren grans caçadors en els boscos de la Terra Mitjana; i caçador també fou en Cèlegorm, que a Vàlinor era amic d’Oromë, i seguia tot sovint el corn de Vala.

Els fills d’En Fingolfin eren En Fingon, que després fou Rei dels Nóldor al nord del món, i En Turgon, senyor de Góndolin; llur germana era n’Àredhel la Blanca, més jove segons els anys dels Èldar que els seus germans i, quan assolí la plenitud d’altura i bellesa, era esvelta i forta, i li agradava molt muntar a cavall i caçar als boscos. Hi anava sovint en companyia dels fills d’En Fèanor, el seu parent; però a ningú no va donar el seu cor. Ar-Fèiniel, li deien, la Blanca Senyora dels Nóldor, perquè era pàl·lida, encara que amb cabells foscos, i no anava abillada més que de blanc i argentat.

Els fills d’En Finarfin eren En Fínrod el lleial (que després fou anomenat Felagund, Senyor de les Cavernes), n’Oròdreth, n’Àngrod i n’Aegnor; aquests quatre tenien una amistat tan íntima amb els fills d’En Fingolfin com si fossin germans. Tenien una germana, Na Galàdriel, la més bella de la casa d’En Finwë; els seus cabells destil·laven or, com si l’esplendor de Làurelin s’hagués embolicat a la seva xarxa.

Hem d’explicar aquí com arribaren finalment els Tèleri a la terra d’Aman. Visqueren una llarga edat a Tol Erèssëa; però a poc a poc els seus cors anaren canviant i se sentiren atrets per la llum que corria sobre el mar cap a l’Illa Solitària. Estaven dividits entre l’amor per la música de les onades a les costes i el desig de tornar a veure els seus germans i contemplar l’esplendor de Vàlinor; però, a la fi, el desig de la llum fou més fort Per això Ulmo, sotmetent-se a la voluntat dels Vàlar, els envià Ossë, el seu amic, i els ensenyà, amb certa recança, l’ofici de mestres d’aixa; i quan els vaixells ja eren construïts, els donà com a regal de comiat molts cignes d’ales potents. Els cignes conduïren els vaixells blancs dels Tèleri pel mar sense vent; i així arribaren finalment, els darrers, a Aman i a les costes d’Èldamar.

S’hi instal·laren a viure i podien veure la llum dels Arbres i trepitjar els carrers daurats de Vàlmar sempre que ho volien, i les escales de cristall de Tírion dalt del Tuna, el turó verd; però la majoria navegaven en llurs ràpids vaixells per les aigües de la Badia de la Llar dels Elfs, o caminaven per les onades de la costa amb els cabells amarats de llum de més enllà de la muntanya. Els Nóldor els donaren moltes joies, òpals, diamants i cristalls pàl·lids, que escamparen per les ribes i els bassals; esplèndides eren les platges d’Elendë en aquells dies. I, del mar, en tragueren moltes perles, i els seus palaus eren de perles, i de perles eren les mansions de N’Olwë a Alqualondë, el Port els Cignes, enllumenat amb molts llums. Car aquella era llur ciutat, i el port dels seus vaixells; i aquests foren fets amb els cignes com a model, amb becs d’or i ulls d’or i d’atzabeja. L’entrada al port era un arc de pedra viva excavada al mar; i s’alzinava en els límits d’Èldamar, al nord del Calacirya, on la llum dels estels era clara i brillant.

Els anys s’anaven escolant i els Vànyar estimaven cada cop més la terra dels Vàlar i la llum plena dels Arbres, oblidaren la ciutat de Tírion dalt del Tuna i visqueren sempre més a la muntanya de Manwë o a les planes i boscos de Vàlinor, i acabaren separant-se dels Nóldor. Però en el cor dels Nóldor encara vivia el record de la Terra Mitjana sota els estels, i visqueren al Calacirya i a les muntanyes i valls on arribava el so del mar occidental; i encara que molts d’ells anaven sovint a la terra dels Vàlar i viatjaven en cerca dels secrets de la terra i de l’aigua, i de totes les coses vivents, els pobles de Tuna i Alqualondë s’uniren en aquells dies. En Finwë era rei a Tírion i N’Olwë a Alqualondë; però N’Ingwë continuava sent el Rei Suprem dels Elfs i visqué per sempre als peus de Manwë, al cim de Taniquetil.

En Fèanor i els seus fills no vivien gairebé mai un temps llarg enlloc sinó que viatjaven pels confins de Vàlinor, al llarg i a l’ample, fins a les fronteres de la Foscor i a les costes fredes del Mar Exterior en cerca de coses desconegudes. Tot sovint eren hostes als palaus d’Aulë; però en Cèlegorm tenia més tirada a anar a la casa d’Oromë, i hi adquirí un gran coneixement dels ocells i les bèsties, i aprengué totes les seves llengües. Perquè llavors, tota criatura vivent existent o deixada d’existir en el Regne d’Arda, tret dels caiguts i de les criatures malèfiques de Mélkor, vivia a la terra d’Aman; i també hi havia moltes altres criatures que mai no havien estat vistes a la Terra Mitjana i que potser no ho serien mai per motiu dels canvis en la configuració del món.





6

D’En Fèanor i del desencadenament de Mélkor


Els tres llinatges dels Èldar s’havien reunit per fi a Vàlinor, i Mélkor estava encadenat. Eren a l’Apogeu del Reialme Benaventurat, la culminació de la glòria i benaurança, llarg en el còmput dels anys però massa breu en el record. En aquells dies els Èldar varen atènyer la plenitud del creixement de cos i de ment, i els Nóldor augmentaven sòlidament en habilitat i coneixements; i l’alegria en el treball omplí els llargs anys en què es dissenyaren moltes coses noves belles i meravelloses. Fou aleshores quan els Nóldor conceberen per primer cop les lletres, i Rúmil de Tírion era el nom del mestre que aconseguí els primers signes adients per a la conservació de discursos o de cançons, uns signes que podien ser gravats al metall o a la pedra i d’altres per dibuixar amb pinzell o amb ploma.

En aquell temps nasqué a Èldamar, a Tírion, a la casa del Rei del cim del Tuna, el fill primogènit d’En Finwë, i el més estimat. El seu nom era Curufinwë, però la seva mare li deia Fèanor, Esperit de Foc; i amb aquest nom se’l recorda en totes les històries dels Nóldor.

Míriel era el nom de la seva mare, a qui anomenaven Serindë per l’habilitat suprema que tenia en el teixit i en el brodat; perquè les seves mans eren més hàbils que cap altres dels Nóldor. L’amor d’En Finwë i Na Míriel era gran i alegre, car havia començat en el Reialme Benaventurat dels Dies de Benaurança. Però l’embaràs del seu fill li consumi el cos i l’esperit i, després del part, el seu únic anhel era alliberar-se del treball de viure. I quan li va haver posat nom, li digué a En Finwë:

—Mai més no tornaré a concebre un fill, perquè la força que hauria pogut alimentar la vida de molts ha anat a parar tota a En Fèanor.

Desolat se sentí En Finwë, car els Nóldor encara eren una raça jove i ell desitjava portar molts fills a la felicitat d’Aman; i va dir:

—A Aman hi ha sens dubte mitjans de guariment. Aquí tot cansament pot trobar repòs.

Però com Na Míriel continuava esllanguint-se, En Finwë demanà consell a Manwë, i aquest l’encomanà a la custòdia d’Irmo, a Lórien. En partir Na Míriel (per un temps curt, pensava ell), En Finwë estava trist, car li semblava una infeliç circumstància que la mare hagués de marxar i perdre’s els primers temps d’infantesa del seu fill.

—És certament infeliç —digué Na Míriel— i, si no estigués tan cansada, ploraria. Però pots tenir-me per innocent en això, com en tot el que pugui passar a partir d’ara.

Anà llavors als jardins de Lórien i s’ajagué a dormir; però malgrat tenir aspecte d’adormida, l’esperit abandonà el seu cos, i es dirigí silenciosament als palaus de Mandos. Les donzelles d’Estë prengueren cura del seu cos, que romangué incorrupte; però ella no tornà. En Finwë vivia, doncs, amarat de tristor i anava sovint als jardins de Lórien a seure sota els salzars d’argent, al costat del cos de la seva esposa, i cridava els seus noms. Però era inútil; i solament ell en tot el Reialme Benaventurat vivia mancat d’alegria. Al cap d’un temps va deixar d’anar a Lórien.

D’aleshores ençà dedicava tot el seu amor al fill, i En Fèanor creixia amb rapidesa, com si dugués a dins un foc secret. Era alt, de rostre bell i molt destre, amb els ulls afiladament brillants i els cabells negres com l’atzabeja; ràpid i ferm en la consecució dels seus objectius. Pocs el farien canviar mai de camí amb consells, cap amb la força. Esdevingué de tots els Nóldor, d’abans o després, el més subtil de ment i el de mans més hàbils. A la seva joventut, superant l’obra d’en Rúmil, inventà les lletres que de llavors porten el seu nom i que els Èldar han fet servir des d’aleshores; i fou ell el primer dels Nóldor que descobrí que, amb habilitat, podien fer-se gemmes més grans i més brillants que les de la Terra. Les primeres gemmes que féu En Fèanor eren blanques i incolores però, en posar-les sota la llum dels estels, espargien un esclat de blavor i d’argent més viu que el de Hèl·luin; i també féu d’altres cristalls, dins dels quals s’hi podien veure coses remotes, petites però clares, com mirades amb els ulls de les àguiles de Manwë. Molt rarament reposaven les mans i la ment d’En Fèanor.

Encara molt jove es casà amb Na Nerdanel, filla d’un gran ferrer de nom Mahtan, un dels Nóldor més estimat per Aulë; i d’en Mahtan aprengué l’art de treballar el metall i la pedra. Na Nerdanel també era de voluntat ferma, però més pacient que En Fèanor, amb un desig més gran de comprendre els altres que no pas de dominar-los, i a la primeria el contenia quan el foc del seu cor s’atiava massa; però el recent comportament d’En Fèanor l’amoïnava i, a la llarga, acabaren allunyant-se. Set fills li donà Na Nerdanel a En Fèanor, i alguns heretaren el seu tarannà, però no pas tots.

Va resultar que En Finwë esposà en segones núpcies N’Indis la Bella. Era una Vanya, parenta propera de N’Ingwë el Rei Suprem, amb els cabells daurats i abrinada, diferent en tots els aspectes de Na Míriel. En Finwë l’estimava molt, i tornava a estar content. Però l’ombra de Na Míriel no abandonà mai la casa d’En Finwë, ni el seu cor; i de tots aquells que estimava, sempre En Fèanor ocupà la part principal del seu pensament.

El casament del seu pare no havia complagut gens En Fèanor i no sentia gran amor envers N’Indis ni envers En Fingolfin i En Finarfin, els seus fills. Vivia allunyat d’ells, explorant la terra d’Aman, o aqueferat en el coneixement de les arts que el delectaven. En aquelles desgràcies que més tard s’esdevingueren, i de les quals ell fou líder, molts hi veieren la conseqüència d’aquesta desavinença a la casa d’En Finwë i consideraren que si En Finwë hagués acceptat la seva pèrdua i s’hagués acontentat amb la paternitat del seu poderós fill, els camins d’En Fèanor haurien estat uns altres i molts mals haurien pogut ser previstos; car el dolor i les lluites de la casa d’En Finwë són gravats a la memòria dels Elfs Nóldorin. Però els fills de N’Indis eren grans i gloriosos, i també llurs fills; i si ells no haguessin viscut, la història dels Èldar hauria perdut grandesa.

Alhora que En Fèanor i els artesans dels Nóldor treballaven amb deler sense pensar en la fi dels seus treballs, i alhora que els fills de N’Indis assolien la plenitud, l’Apogeu de Vàlinor arribava a la fi. Perquè, tal com havien decretat els Vàlar, s’esdevingué la fi del confinament solitari de Mélkor al llarg de tres edats a la presó de Mandos. Tal com Manwë havia promès, fou portat novament davant els trons dels Vàlar i, en contemplar llur glòria i felicitat, l’enveja s’ensenyorí del seu cor; contemplà els Fills de L’Ilúvatar que seien als peus dels Poderosos, i l’odi el dominà; contemplà la riquesa de les gemmes que refulgien, i sentí cobdícia; però, bo i ocultant els seus pensaments, ajornà la venjança.

Davant les portes de Vàlmar s’abaté Mélkor als peus de Manwë i implorà perdó tot jurant que, si li fos permès de ser encara que fos la darrera de les criatures lliures de Vàlinor, ajudaria els Vàlar en totes les seves obres i, principalment, en el guariment de les moltes ferides que havia inferit al món. I per bé que Nienna recolzà aquella súplica, Mandos restà en silenci.

Aleshores Manwë li atorgà el perdó; però els Vàlar no li permeteren encara de fugir de llur camp de visió i vigilància, i el confinaren a viure rere les portes de Vàlmar. Però, en aquell temps, totes les paraules i els actes de Mélkor tenien una aparença amable, i tant els Vàlar com els Èldar tragueren profit del seu ajut i consell, quan el necessitaven; i així, passat un temps, li donaren permís per viure lliurement a la terra, i Manwë pensà que el mal de Mélkor era ja guarit. Perquè Manwë estava mancat de mal i no podia comprendre’l, i sabia que de bon començament, en el pensament de L’Ilúvatar, Mélkor havia estat com ell; i no veié les profunditats del cor de Mélkor ni s’adonà que l’amor ja no hi tenia cabuda. Però Ulmo no s’havia deixat enganyar, i Tulkas cloïa els punys sempre que veia passar el seu enemic Mélkor; car, per bé que li costa d’encolerir-se, també li costa d’oblidar. No obstant això, acataren la sentència de Manwë; perquè aquells que defensen l’autoritat contra la rebel·lió no poden rebel·lar-se.

Mélkor, en el fons del seu cor, odiava els Èldar per damunt de tot, tant perquè eren bells i alegres com perquè hi veia la raó de l’ascens dels Vàlar i de la seva caiguda. Per això fingia sentir amor envers ells i cercava llur amistat, i posà al seu servei els coneixements de què disposava i el seu treball en qualsevol gran acció que emprenguessin. Els Vànyar, evidentment, sospitaven de les seves intencions, perquè vivien a la llum dels Arbres i estaven satisfets; i als Tèleri no els parava gaire atenció, car els considerava de poc valor, instruments massa febles per als seus designis. Però els Nóldor apreciaven els coneixements ocults que podia revelar-los; i alguns escoltaren paraules que hauria estat molt millor per a ells no haver sentit mai. De fet, Mélkor declarà temps després que En Fèanor havia après moltes coses d’ell secretament i que ell l’havia instruït en la més gran de les seves obres; però l’enveja i la cobdícia el feien mentir, perquè cap dels Eldalië odià mai tant Mélkor com En Fèanor, fill d’En Finwë, el qual li posà el nom de Mórgoth; i si bé Mélkor l’embolicà a les xarxes de la seva malícia contra els Vàlar, mai no va parlar amb ell ni acceptà el seu consell. Perquè En Fèanor només es guiava pel foc del seu propi cor i treballava amb celeritat i tot sol, i mai no demanà ajut ni cercà el consell de cap dels habitants d’Aman, ni gran ni petit, tret únicament, i durant un temps molt curt, del de la seva esposa Na Nerdanel la Sàvia.





7

Dels Silmarils i de la inquietud dels Nóldor


En aquell temps foren fetes les obres que assoliren més renom de tots els treballs dels Elfs. Car En Fèanor, havent arribat a la plenitud del seu poder, era farcit de nous pensaments, o potser era que l’encalçava l’ombra d’un pressentiment sobre el funest destí que s’acostava; i rumiava la manera de conservar per sempre la llum dels Arbres i la glòria del Reialme Benaventurat. Començà, doncs, una tasca llarga i secreta que englobava tot el seu saber, tot el seu poder i tota la seva habilitat; i, a la fi, féu els Silmarils.

De forma eren com tres grans joies. Però fins a la Fi, fins que retorni En Fèanor, que morí abans que el Sol fos fet i roman a les Sales d’Espera sense poder tornar amb els seus; fins que el Sol no s’esvaneixi i la Lluna caigui, no se sabrà de quina substància foren fets. Tenien l’aspecte dels cristalls del diamant, i tanmateix eren més durs que el diamant, de manera que cap mena de violència podia espatllar-los o trencar-los dins el Regne d’Arda. Malgrat tot, la relació d’aquest cristall amb els Silmarils era com la del cos amb els Fills de L’Ilúvatar; era el refugi del seu foc intern, que és a dins seu i alhora a tot arreu, i és la vida. I el foc interior dels Silmarils el féu En Fèanor de la mescla de llum dels Arbres de Vàlinor, que hi és encara viva, per bé que els Arbres fa temps que s’han marcit i han deixat de refulgir. Per això, fins i tot en la foscor de la tresoreria més profunda, els Silmarils resplendien com els estels de Varda; i, tot i així, com que eren verament éssers vivents, els plaïa la llum i la irradiaven amb un to més meravellós del que rebien.

Tots els que vivien a Aman admiraren i es recrearen amb aquella obra d’En Fèanor. I Varda consagrà els Silmarils per tal que mai no poguessin tocar-los carn mortal, ni mans brutes, ni cap criatura dolenta a risc de marcir-se i consumir-se; i Mandos presagià que en el seu cor residirien els destins d’Arda, la terra, el mar i l’aire. El cor d’En Fèanor quedà estretament lligat a aquelles peces que havia fet ell mateix.

Mélkor cobejava els Silmarils, i el mer record de llur esplendor era com un foc que li abrusava el cor. Des d’aquell temps, inflamat d’aquest desig, cercava amb anhel la manera de destruir En Fèanor i de posar fi a l’amistat dels Vàlar amb els Elfs; però dissimulava aquests propòsits amb astúcia i, en el seu semblant, no s’hi podia veure encara tota la malícia. Molt temps hi treballà i, al començament, la tasca era lenta i estèril. Però el sembrador de mentides tard o d’hora obté la seva collita, i llavors pot creuar-se de braços mentre altres seguen i sembren per ell. Mélkor sempre trobava orelles que l’escoltaven i llengües que escampaven el que havien sentit; i les seves mentides passaren d’amic a amic, com si fossin secrets el coneixement dels quals fes més savi el que els propaga. Dolorosament pagaren els Nóldor la follia d’haver parat orelles a Mélkor en els dies que seguiren.

Quan Mélkor s’adonà que molts s’inclinaven al seu pas, els visitava sovint i entre les paraules belles en filava d’altres amb tanta subtilesa que molts d’aquells que les sentien creien, després d’haver-hi pensat una mica, que se’ls havien acudit a ells mateixos. Feia néixer en el seus cors una imatge dels poderosos reialmes que podien haver governat segons la seva voluntat, lliures i poderosos, a l’Est; i després escampà el rumor que els Vàlar havien fet anar els Èldar a Aman perquè n’estaven gelosos, i temien que la bellesa dels Quendi i el poder creador que els havia concedit L’Ilúvatar esdevingués massa immens i escapés del domini dels Vàlar si els Elfs creixien i s’escampaven per les amples terres del món.

A més a més, si bé els Vàlar ja tenien coneixement en aquells dies de la propera arribada dels Homes, els Elfs encara no sabien res; Manwë no els ho havia revelat. Però Mélkor els parlà secretament dels Homes Mortals, convençut que el silenci dels Vàlar podia ser reconduït cap al mal. Molt poc sabia ell llavors dels Homes perquè, immers com estava en el seu propi pensament quan componien la Música, havia parat molt poca atenció al Tercer Tema de L’Ilúvatar; però ara corria el rumor entre els Elfs que Manwë els tenia captius amb el fi que quan arribessin els Homes poguessin ocupar els seus llocs en els regnats de la Terra Mitjana, perquè els Vàlar veien de més bon sotmetre aquesta raça feble i de curta vida, i d’aquesta manera havien arrabassat als Elfs el llegat de L’Ilúvatar. Poc de cert hi havia en tot això, i el domini que assoliren els Vàlar damunt les voluntats dels Homes fou certament minso, però molts Nóldor cregueren, del tot o en part, aquelles malignes paraules.

Així, abans que els Vàlar se n’adonessin, la pau de Vàlinor ja estava enverinada. Els Nóldor començaren a murmurar contra ells, i molts s’inflaren d’orgull bo i oblidant quantes coses de les que tenien i sabien els havien estat donades pels Vàlar. Amb més ferocitat cremava la nova flama del desig de llibertat i de reialmes més amples en el cor ansiós d’En Fèanor; i Mélkor reia en secret perquè aquell era ben bé el blanc de les seves mentides, car odiava En Fèanor per damunt de tot i sempre cobejava els Silmarils. Però no li era permès d’acostar-s’hi; perquè, si bé En Fèanor els duia a les grans festes i espurnejaven en les seves celles, normalment els tenia ben amagats, tancats amb pany i clau a les pregones cambres del tresor, a Tírion. Perquè En Fèanor començava a estimar els Silmarils amb un amor cobdiciós i n’escatimava la visió a tothom, llevat del seu pare i dels seus set fills; molt rarament recordava ara que la llum que duien a dins no era d’ell.

Prínceps il·lustres eren En Fèanor i En Fingolfin, els fills grans d’En Finwë, venerats per tothom a Aman; però ara s’havien tornat orgullosos i molt gelosos dels drets i dels béns que els corresponien. Mélkor escampà aleshores noves mentides a Èldamar, i arribà a orelles d’En Fèanor el rumor que En Fingolfin i els seus fills estaven planejant manllevar el liderat d’En Finwë i de la línia més antiga d’En Fèanor, i suplantar-los amb el permís dels Vàlar; car els Vàlar no veien amb bons ulls que els Silmarils fossin a Tírion i no els hagués estat confiada la custòdia. Però a En Fingolfin i En Finarfin se’ls digué:

—Compte! Minso és l’amor que l’orgullós fill de Na Míriel ha sentit mai envers els fills de N’Indis. Ara que ha assolit la grandesa, té el seu pare a la butxaca. No trigarà gaire a fer-nos fora de Tuna!

I quan Mélkor veié que aquestes mentides estaven ben calivoses i que havien despertat l’orgull i la ràbia entre els Nóldor, els parlà d’armes; i en aquell temps els Nóldor començaren a forjar espases, llances i destrals. També feren escuts que mostraven els motius de moltes cases i llinatges que rivalitzaven les unes amb les altres; i només se’ls posaven fora del regne, i no parlaven als altres de les armes perquè tots creien haver estat els únics que havien rebut l’avís. I En Fèanor féu una farga secreta, de la qual ni tan sols Mélkor no sabia res; i hi trempà espases fatals per a ell i per als seus fills, i hi féu elms alts amb plomalls vermells. Amargament va deplorar en Mahtan el dia que ensenyà al marit de Na Nerdanel tots els secrets de la metal·lúrgia que ell havia après d’Aulë.

Així, a força de mentides, rumors malignes i consells falsos, Mélkor encengué l’afany de lluita en els cors dels Nóldor; i de llurs baralles provingué finalment la fi dels grans dies de Vàlinor i el crepuscle de la seva antiga glòria. Car En Fèanor havia començat a proferir obertament paraules de rebel·lia contra els Vàlar tot fent saber que marxaria de Vàlinor per tornar al món exterior i que alliberaria de l’esclavatge tots els Nóldor que volguessin seguir-lo.

Després d’això es copsava un gran desassossec a Tírion i En Finwë estava preocupat; i convocà tots els senyors a consell. Però en Fingolfin anà a corre-cuita als seus palaus i se li palplantà al davant per dir-li:

—Rei i pare, no penses refrenar l’orgull del nostre germà Curufinwë, massa pròpiament anomenat Esperit de Foc? Amb quin dret gosa parlar per veu de tots els nostres, com si en fos el Rei? Vas ser tu qui fa molt temps parlares als Quendi per aconsellar-los d’acceptar la crida dels Vàlar a Aman. Vas ser tu qui guià els Nóldor, pel llarg i perillós camí de la Terra Mitjana, a la llum d’Èldamar. Si és que ara no te’n penedeixes, sàpigues que tens almenys dos fills disposats a fer honor a les teves paraules.

Però, quan En Fingolfin encara estava parlant, entrà En Fèanor, a la cambra, armat fins a les dents: l’elm alt damunt el cap i, al costat, la poderosa espasa.

—Heus ací que és ben bé com pensava —digué—. El meu mig-germà arriba abans que jo a veure el meu pare, com sempre. —Tan bon punt va haver dit això, es girà cap a En Fingolfin, desembeinà l’espasa i li va dir cridant—: Vés-te’n d’aquí i ocupa el lloc que et pertoca.

En Fingolfin féu una reverència a En Finwë i, sense dirigir paraula ni mirada a En Fèanor, sortí de la cambra. Però En Fèanor el seguí i, a la porta de la casa del rei, l’aturà i li posà la punta de l’espasa relluent al pit.

—Mira, mig-germà! —li digué—. Això és més afilat que la teva llengua! Intenta una sola vegada furtar-me el lloc que em correspon i l’amor del meu pare, i alliberaré els Nóldor d’aquell que només cerca ser cap d’esclaus.

Aquestes paraules foren sentides per molts, car la casa d’En Finwë era a la gran plaça part darrere de la Mindon; però En Fingolfin tampoc no va respondre, i, bo i passant entre la multitud silenciosa, anà a cercar el seu germà Finarfin.

No és que la inquietud dels Nóldor hagués restat oculta als Vàlar, però la llavor havia estat sembrada a la foscor; i per tant, com que En Fèanor havia estat el primer a parlar obertament contra ells, el consideraren promotor del descontentament, eminent com era en l’obstinació i l’arrogància, per bé que tots els Nóldor havien esdevingut orgullosos. I Manwë estava trist, però s’ho mirava sense dir res. Els Vàlar havien portat els Èldar a la seva terra perquè hi visquessin o en marxessin lliurement; i, malgrat pensar que la partida era una bogeria, no pensaven impedir-la. Però ara era impossible ignorar els actes d’En Fèanor, i els Vàlar estaven enrabiats i afligits; i el convocaren a presentar-se davant d’ells a les portes de Vàlmar per respondre de les seves paraules i dels seus actes. També foren convocats tots aquells que tenien res a veure amb l’assumpte o que en sabien alguna cosa; i En Fèanor, dret davant de Mandos a l’Anell del Fat, va rebre l’ordre de respondre les preguntes que li feien. Així quedà descobert l’origen de tot allò i la malícia de Mélkor; i immediatament Tulkas marxà del consell per encalçar-lo i portar-lo a judici un altre cop. En Fèanor, però, també fou considerat culpable, car era ell qui havia trencat la pau de Vàlinor i havia posat l’espasa damunt el seu parent; i Mandos li digué:

—Tu parles d’esclavatge. Si fos certament un esclavatge, no podries escapar-ne; car Manwë és Rei d’Arda, no solament d’Aman. I el que has fet és il·lícit, tant a Aman com fora d’Aman. Per tant, hauràs de complir aquesta sentència: seràs bandejat per un termini de dotze anys de Tírion, on fou feta l’amenaça. Al llarg d’aquest temps, reflexiona i recorda qui i què ets. Però, passat aquest termini, quedarà tancat l’assumpte i resolt en pau, si els altres t’alliberen.

Aleshores En Fingolfin digué:

—Jo alliberaré el meu germà.

Però En Fèanor, dempeus davant dels Vàlar, restà en silenci. Després es girà i marxà del consell i de Vàlmar.

Amb ell partiren a l’exili els seus set fills, i al nord de Vàlinor construïren una plaça forta i una sala del tresor dins les muntanyes; i allà, a Fórmenos, s’hi guardà una gran quantitat de gemmes i d’armes, i els Silmarils foren tancats en una cambra de ferro. Amb ells marxà també En Finwë, el Rei, empès per l’amor que sentia vers En Fèanor; i En Fingolfin governà els Nóldor a Tírion. Així esdevingueren aparentment certes les mentides de Mélkor, si bé el desencadenant dels fets havia estat l’acte d’En Fèanor, i l’amargor sembrada per Mélkor durà molt de temps, tant que encara era viva molt després entre els fills d’En Fingolfin i d’En Fèanor.

Quan Mélkor s’assabentà que les seves maquinacions havien estat revelades, decidí ocultar-se i viatjar d’un lloc a l’altre com un núvol entre les muntanyes; i Tulkas el cercà debades. Aleshores va semblar que, a Vàlinor, els Arbres perdien llum i les ombres de totes les coses s’allargaven i enfosquien.

Diuen que Mélkor va trigar molt de temps a tornar a ser vist a Vàlinor, i que no se sentia parlar d’ell, fins que de sobte arribà a Fórmenos i parlà amb En Fèanor a les portes. Bo i simulant una gran amistat amb astuts arguments, l’apressà a desempallegar-se dels Vàlar; i li digué:

—Has pogut observar que tot el que he dit és veritat, i que t’han bandejat injustament. Però si el cor d’En Fèanor encara és lliure i valerós, com ho palesaren les paraules pronunciades a Tírion, jo l’ajudaré i el portaré lluny d’aquesta terra angosta. Per ventura no sóc Vala també jo? Sí, molt més que aquests que seuen orgullosos a Vàlimar; i jo he estat sempre amic dels Nóldor, el més hàbil i més valent de tots els pobles d’Arda.

En Fèanor encara sentia al cor l’amargor de la humiliació soferta davant de Mandos, i restà silenciós tot fitant Mélkor i rumiant si se’n podia refiar de debò pel que feia a ajudar-lo a fugir. I Mélkor, en veure que En Fèanor dubtava, i sabent que els Silmarils li tenien el cor esclavitzat, va dir:

—Aquest és un lloc segur, i ben protegit; però no pensessis pas que els Silmarils estaran segurs en cap estatge del regne dels Vàlar!

Però l’astúcia de Mélkor n’havia fet un gra massa; les seves paraules li havien tocat un punt massa profund i atiaren un foc més ferotge del que ell pretenia; i En Fèanor se’l mirà amb el foc abrusador dels seus ulls, ocults en un bell semblant, que traspuà les disfresses de la seva ment i copsà que solament el guiava la cobdícia dels Silmarils. L’odi superà tots els temors d’En Fèanor, que maleí Mélkor i el foragità tot dient-li:

—Fuig de la meva porta, presidiari de Mandos!

I tancà les portes de casa seva a la cara de l’habitant més poderós d’Eä.

Mélkor partí capcot, perquè estava en perill i no podia veure encara el moment de la revenja; però tenia el cor negre de ràbia. I En Finwë, atemorit, envià tot d’una a Vàlmar missatgers per parlar amb Manwë.

Els Vàlars eren asseguts en consell davant les portes, esporuguits per l’allargament de les ombres, quan arribaren els missatgers de Fórmenos. Oromë i Tulkas s’alçaren d’un bot, però quan anaven ja a llançar-se a la persecució de Mélkor, arribaren missatgers d’Èldamar dient que havia fugit pel Calacirya i que des del turó de Tuna els Elfs l’havien vist passar com una tempesta de còlera. I van dir que havia girat cap al nord, perquè els Tèleri d’Alqualondë havien vist passar la seva ombra pel port, camí d’Araman.

Així Mélkor partí de Vàlinor i els Dos Arbres tornaren a resplendir un temps, i la terra era plena de llum. Però els Vàlar cercaven en va notícies de llur enemic; i com un núvol que s’allunya i s’enlaira cada cop més, transportat per un ronser oreig fred, un desassossec minava l’alegria de tots els habitants d’Aman, la por dels mals inconeguts que els podien escometre.





8

De l’enfosquiment de Vàlinor


Quan Manwë s’assabentà del camí que havia pres Mélkor, li semblà força evident que pretenia fugir cap a les seves fortaleses antigues del nord de la Terra Mitjana; i Oromë i Tulkas partiren a tota velocitat cap al nord amb l’objectiu d’encalçar-lo si podien, però no en trobaren rastres ni rumors un cop traspassades les costes dels Tèleri, en els deserts deshabitats que arribaven gairebé fins al Gel. A partir d’aleshores es redoblà la vigilància al llarg de les tanques del nord d’Aman; però sense èxit perquè, ja abans que comencés la persecució, Mélkor havia girat cua i, en secret, s’havia allunyat sud enllà. Perquè, com que era un Vala, podia canviar de forma, o caminar desabillat, com podien fer-ho els seus germans; tanmateix, no trigaria gaire a perdre aquest poder per sempre.

Així, invisible, arribà finalment a la regió fosca d’Avathar. Aquella terra angosta queia al sud de la Badia d’Èldamar, a sota del vessant oriental dels Pelóri, i les ribes allargassades i sinistres s’estenien cap al sud, ombrívoles i inexplorades. Allà, sota els murs de les muntanyes i en el mar fosc i fred, hi havia les ombres més profundes i espesses del món; i a Avathar, secreta i desconeguda, na Ungòliant havia establert el seu estatge. Els Èldar no sabien d’on havia sortit: però n’hi ha que han dit que davallà fa moltes edats de les tenebres exteriors a Arda, quan Mélkor esguardà per primer cop amb enveja el Regnat de Manwë, i que, al començament, ella havia estat una de les corrompudes i posades al seu servei. Però després havia renegat del seu Amo amb el desig de ser mestressa de la seva pròpia cobdícia i d’amassar riqueses per alimentar la seva buidor; i fugí cap al sud, escapant als atacs dels Vàlar i dels caçadors d’Oromë, perquè ells vigilaven el nord, i el sud va estar molt temps desatès. Des d’allí havia anat arrossegant-se cap a la llum del Reialme Benaventurat perquè, malgrat odiar la llum, n’estava afamada.

Vivia en un congost, i adoptà la forma d’una aranya monstruosa que anava teixint negres teranyines en una clivella de les muntanyes. Absorbia tota la llum que podia i la teixia en tenebroses xarxes d’una foscor asfixiant que no permetien que la llum penetrés en el seu estatge; i estava afamada.

Aleshores arribà Mélkor a Avathar i anà a cercar-la; i adoptà novament la forma que havia escollit com a tirà d’Utumno: un Senyor obscur, alt i terrible. Amb aquella forma romangué per sempre més. A les ombres foscants, fora de l’abast dels ulls de Manwë des dels seus altíssims palaus, Mélkor planejava la revenja amb na Ungòliant. Però ella, en adonar-se del propòsit de Mélkor, se sentí subjugada per les emocions oposades de cobdícia i de por; perquè temia enfrontar-se als perills d’Aman i al poder dels terribles Senyors, i no volia sortir del seu cau. Però Mélkor li digué:

—Fes el que et dic i, si un cop fet encara tens fam, jo et donaré tot allò que la teva cobdícia exigeixi. Sí, amb les dues mans.

Amb lleugeresa fou feta aquesta promesa, com les feia sempre; i rient-se’n obertament. Era aquesta la mena de paranys que el gran lladre parava als incauts.

Mélkor i na Ungòliant es posaren en marxa embolcallats amb un mantell de foscor que ella havia teixit al seu entorn: una Negror en què les coses semblaven desaparèixer i que els ulls no podien traspassar, perquè era el buit. Després, a poc a poc, anà eixamplant les teranyines; fil rere fil, de clivella a clivella, de la roca sobresortint; al pinacle de pedra, sempre amunt, escalant, arrossegant-se i grimpant fins que arribà a la fi al cim del Hyarmentir, la muntanya més alta d’aquella regió del món, al sud del gran Taniquetil. Els Vàlar no vigilaven aquella zona, perquè l’oest del Pelóri era una terra buida amb llum crepuscular i, a l’est, tret de l’oblidada Avathar, les muntanyes donaven únicament a les somortes aigües d’un mar sense camins.

Però ara la fosca Ungòliant ja era al cim de la muntanya; i llançà avall una escala de teranyines perquè Mélkor pogués pujar fins aquell cimal i, un cop a dalt, es quedà dret al seu costat mirant el Reialme Protegit de baix. Just a sota hi havia els boscos d’Oromë i, a l’oest, els camps i prades de Yavanna resplendien com l’or sota l’abrinat blat dels déus. Però Mélkor mirà cap al nord i, a la llunyania, va veure la plana refulgent i les cúpules d’argent de Vàlmar que espurnejaven en l’hora que les llums de Telpèrion i Làurelin es mesclaven. Aleshores esclafí a riure i arrencà a córrer rost avall, amb na Ungòliant al costat i la foscor embolcallant-los tots dos.

Era època de festes, com sabia molt bé Mélkor. Encara que les marees i les estacions eren sotmeses a la voluntat dels Vàlar, i a Vàlinor no hi havia hiverns de mort, és ben cert que vivien en el Regne d’Arda i que allò no era més que un petit reialme d’Eä, la vida de la qual és el Temps, que flueix sempre de la primera nota al darrer acord de L’Eru. I encara que llavors els Vàlar es delien (com expliquem a l’Ainulindalë) per abillar-se amb les formes dels Fills de L’Ilúvatar, també menjaven, bevien i collien els fruits de la Terra de Yavanna, que havien estat concebuts sota l’autoritat de L’Eru.

Yavanna assignà, doncs, el moment per la florida i la maduració de totes les coses que creixien a Vàlinor; i a la primera collita de fruits, Manwë organitzava una gran festa en lloança de L’Eru en què tots els pobles de Vàlinor compartien l’alegria amb música i cançons damunt del Taniquetil. Havia arribat aquell joiós moment, i Manwë decretà una festa més gloriosa que cap de les celebrades des de l’arribada dels Elda a Aman. Perquè, si bé la fugida de Mélkor presagiava penes i treballs en el futur i de fet ningú no era capaç d’imaginar les ferides que podia infligir a Arda abans de tornar a ser detingut, Manwë volia aprofitar l’avinentesa per guarir el mal que s’havia congriat entre els Nóldor; i tothom fou convidat als palaus del cim de Taniquetil, per deixar de banda les disputes entre llurs prínceps i oblidar per sempre les mentides de l’Enemic.

S’hi trobaren reunits els Vànyar, els Nóldor de Tírion i els Màiar, i els Vàlar lluïen tota llur bellesa i majestat; i cantaren davant de Manwë i Varda en llurs estatges alterosos o dansaren als verds vessants de la Muntanya que miraven a l’oest, cap als Arbres. Aquell dia els carrers de Vàlmar eren buits, i els estels de Tírion, silenciosos; i tota la terra dormia en pau. Només els Tèleri, més enllà de les muntanyes, continuaven cantant a la vora del mar; car ben poc els preocupaven les estacions o les èpoques i no havien parat esment a les preocupacions dels Sobirans d’Arda ni a l’ombra que havia caigut sobre Vàlinor, la qual, de moment, no els havia afectat.

Una sola cosa malmetia el pla de Manwë. En Fèanor hi havia anat, és clar, perquè era l’únic a qui Manwë ho havia ordenat; però En Finwë no, ni cap altre dels Nóldor de Fórmenos. Car En Finwë deia:

—Mentre el meu fill Fèanor continuï exiliat de Tírion, jo em considero destronat, i no penso reunir-me amb el meu poble.

I En Fèanor no hi anà amb abillament de festa ni portava cap mena d’ornament, ni de plata ni d’or, ni cap gemma; deixà els Silmarils tancats en llur cambra de ferro de Fórmenos i en negà la visió als Vàlar i als Èldar. Però, malgrat tot, es reuní amb En Fingolfin davant del tron de Manwë i es reconciliaren, si més no de paraula; i En Fingolfin va fer compte que el desembeinament de l’espasa no havia estat res, perquè allargà la mà i li digué:

—Tal com ho vaig prometre, ho faig. T’allibero, i no recordo cap greuge.

Aleshores En Fèanor xocà de mans en silenci, però En Fingolfin digué:

—Ja sóc mig germà teu de sang, ara seré germà sencer de cor. Tu em guiaràs i jo et seguiré. Que res no torni a dividir-nos.

—T’escolto —digué En Fèanor—. Que sigui així. —Però no sabien el significat que ocultaven aquelles paraules.

Diuen que encara eren En Fèanor i En Fingolfin davant de Manwë quan s’esdevingué la mescla de llums, aquella hora en què els Dos Arbres relluïen i la silenciosa ciutat de Vàlmar s’omplia d’un esplendor d’argent i d’or. I, en aquell precís instant, Mélkor i na Ungòliant s’acostaven rabents pels camps de Vàlinor, com l’ombra d’un núvol negre suportat pel vent que travessava la terra il·luminada pel sol; i arribaren al verd terraplè d’Ezellohar. La Negror de na Ungòliant arribà a l’acte a les arrels dels Arbres i Mélkor saltà damunt el terraplè; i amb la seva llança negra colpejà els Dos Arbres fins al moll de l’os, els féu una profunda ferida i la saba com sang que hi rajava esquitxà la terra. Però na Ungòliant la xuclà i desprès clavà el seu bec negre a les ferides de cada Arbre fins que els va assecar; i el verí de Mort que duia a dins penetrà en els teixits dels Arbres i els marcí, arrel, branques i fulles; i moriren. I, com que encara estava assedegada, anà als Pous de Varda i hi va beure fins a assecar-los; però a mesura que bevia eructava uns vapors negres, i s’anà inflant fins a assolir una forma tan immensa i repugnant que va arribar a espantar Mélkor.

Així es féu de nit a Vàlinor. Dels fets d’aquell dia se’n parla molt a l’Aldudénië, fet per n’Elemmirë dels Vànyar i conegut per tots els Èldar. Però no hi ha cançó ni història que pugui referir tot el mal i el terror que s’esdevingué. La Llum minvà, però les Tenebres que s’abateren damunt la terra eren molt més que una pèrdua de llum. En aquella hora aparegueren unes Tenebres que no semblaven la manca de llum sinó que eren quelcom amb existència pròpia; perquè, sens dubte, era quelcom tret per malícia de la Llum, i tenia poders per perforar l’ull i per entrar al cor i a la ment i ofegar-hi la voluntat.

Varda mirà avall des del Taniquetil i esguardà l’Ombra que s’enlairava en sobtades filagarses de foscam; Vàlmar era enfonsat a les profunditats d’un mar de nit. De seguida la Muntanya Sagrada restà sola, una darrera illa en un món que s’ofegava. Cessaren les cançons. A Vàlinor regnava el silenci, i no se sentia cap soroll, llevat dels laments dels Tèleri que el vent portava de la llunyania com freds xiscles de gavines a través dels passos de les muntanyes. Perquè en aquella hora bufava un vent gelat de l’est i les immenses ombres del mar s’estavellaven sorollosament contra els espadats de la costa.

Però Manwë mirà enfora des del seu alt setial i els seus ulls foren els únics que traspassaren la nit per veure una Tenebra més fosca, impenetrable, immensa però llunyana, que es dirigia cap al nord a gran velocitat; i sabé llavors que Mélkor havia vingut i marxat.

Aleshores començà la persecució: i la terra tremolà sota els cavalls de l’exèrcit d’Oromë, i el foc que encenien els cascs de Nàhar fou la primera llum que tornà a Vàlinor. Però, tan bon punt es trobaren amb el Núvol de na Ungòliant, els genets dels Vàlar quedaren encegats i consternats i arrencaren a córrer sense saber on anaven; i el so del Valaróma vacil·là i es perdé. I Tulkas quedà enxampat en una xarxa negra de nit, sense poder de cap mena i batent l’aire debades. I, quan s’aclarí la Tenebra, ja era massa tard: Mélkor havia arribat allà on volia i havia consumit la venjança.





9

De la fugida dels Nóldor


Al cap d’un temps es reuní una gran concurrència a l’Anell del Fat; i els Vàlar segueren a les tenebres, car era de nit. Però ara els estels de Varda resplendien damunt seu i l’aire era clar; perquè els vents de Manwë s’havien endut els vapors de mort i havien fet recular les ombres del mar. Llavors Yavanna s’aixecà i es posà dempeus damunt d’Ezellohar, el Terraplè Verd, que ara era nu i negre; i posà les mans damunt els Arbres, però eren morts i foscos, i la branca que tocava branca que es trencava i queia sense vida als seus peus. Se sentiren en aquell moment moltes veus que es lamentaven, i tots aquells que ploraven pensaven haver begut ja la darrera gota de la copa d’aflicció que els havia servit Mélkor. Però no era així.

Yavanna parlà llavors als Vàlar per dir-los:

—La Llum dels Arbres s’ha esvanit i ara viu únicament en els Silmarils d’En Fèanor. Que previsor va ser! Hi ha certes obres que fins i tot aquells més poderosos sota l’autoritat de L’Ilúvatar poden assolir un sol cop i mai més. Jo vaig donar existència a la Llum dels Arbres i ja no puc tornar a fer-ho mai més dins d’Eä. Tanmateix, amb una mica d’aquella llum podria tornar a donar vida als Arbres, abans que se’n podreixin les arrels; i així guariríem les nostres ferides i la malícia de Mélkor quedaria rescabalada.

Aleshores parlà Manwë per dir:

—Has sentit, Fèanor, fill d’En Finwë, les paraules de Yavanna? Li concediràs el que et demana?

Hi hagué un llarg silenci, i En Fèanor no respongué res. Aleshores Tulkas cridà:

—Digues, oh Noldo, sí o no! Tanmateix, qui podria negar res a Yavanna? I no era d’ella que provenia la llum dels Silmarils, a la primeria?

Però Aulë el Creador li va dir:

—No corris tant! Estàs demanant una cosa que supera els teus coneixements. Deixa’l una estona en pau.

Però llavors parlà En Fèanor, i ho féu amb amargor:

—Hi ha algunes obres que tant els més humils com els més grans poden escometre una sola vegada; i en aquesta obra hi posen el cor. Pot ser que jo pugui obrir les meves joies, però no en faré mai més unes d’iguals; i, si les trenco, trencaré el meu cor, i seré el primer a morir de tots els Èldar d’Aman.

—El primer no —digué Mandos, però no l’entengueren; i tornà a fer-se el silenci, mentre En Fèanor cavil·lava a la foscor. Li semblava que estava parat enmig d’un cercle d’enemics, i li bullien al cap les paraules de Mélkor quan li deia que els Silmarils no eren en lloc segur si els Vàlar els volguessin posseir. «I no és ell Vala com ells?», li deia una veu al cap, «i no comprèn ell els seus cors? Sí, un lladre sempre delata els altres lladres!». Es decidí llavors a dir en veu alta:

—No ho faré lliurement. I, si els Vàlar m’hi obliguen, això em demostrarà que Mélkor és dels seus.

Aleshores Mandos digué:

—Has parlat.

I Nienna s’aixecà i pujà a l’Ezellohar, es tragué la caputxa grisa i amb les llàgrimes rentà les taques fetes per na Ungòliant; i canta amb dolor per l’amargor del món i pel Malmenament d’Arda.

Però quan Nienna encara era gemegant, arribaren uns missatgers de Fórmenos, i eren gent dels Nóldor que portaven més males noves. Perquè explicaren que havia arribat al nord una Tenebra encegadora i que per la boira caminava un poder que no té nom, i d’ell sortia la Tenebra. I també hi era Mélkor, que anà a la casa d’En Fèanor i, davant les portes, matà En Finwë, el Rei dels Nóldor, i féu vessar la primera gota de sang del Reialme Benaventurat; perquè En Finwë era l’únic que no havia fugit de l’horror de la Tenebra. I van dir que Mélkor havia enderrocat la fortalesa de Fórmenos i s’havia endut totes les joies dels Nóldor que hi eren atresorades; i els Silmarils havien desaparegut.

Aleshores En Fèanor s’aixecà, alçà la mà davant de Manwë i maleí Mélkor, i li posà el nom de Mórgoth, l’Enemic Negre del Món; i aquest és el nom que li adjudicaren els Èldar d’aleshores ençà. I maleí també la crida de Manwë i l’hora en què havia partit cap al Taniquetil, convençut en la follia de la ràbia i del dolor que si hagués romàs a Fórmenos la seva força li hauria evitat de caure mort també ell, com hauria pretès Mélkor. Després En Fèanor marxà de l’Anell del Fat i s’endinsà en la nit; perquè el seu pare li era més car que la Llum de Vàlinor o que les obres sense parió de les seves mans; i qui d’entre els fills, tant dels Elfs com dels Homes, ha venerat mai tan plenament com ell els seus pares?

A molts els sabia greu el turment d’En Fèanor, però ell no era l’únic que havia perdut algú; Yavanna plorava al costat del terraplè per por que les Tenebres engolissin els darrers raigs de la Llum de Vàlinor. Perquè encara que els Vàlar no entenien del tot què havia passat, s’adonaven que algú de fora d’Arda havia ajudat Mélkor. Els Silmarils havien desaparegut, i poc importava ara que En Fèanor hagués dit que sí o que no a Yavanna; en qualsevol cas, potser si hagués dit que sí abans que arribessin les noves de Fórmenos, els seus actes posteriors haurien estat diferents. Però la fatalitat dels Nóldor ja s’acostava.

Mentrestant, Mórgoth, tot fugint dels Vàlar, arribà als deserts d’Araman. Aquesta terra era al nord, entre les Muntanyes del Pelóri i el Gran Mar, mentre que Avathar era al sud; però Araman era una terra més extensa i, entre les costes i les muntanyes, hi havia planes estèrils, sempre fredes, car eren molt a prop del Gel. A pas redoblat travessaren Mórgoth i na Ungòliant la regió i arribaren entre les grans boires d’Oiomúrë a Helcaraxë, on l’estret que separava Araman de la Terra Mitjana era cobert de gel cruixent; i el creuaren, i així retornà ell al nord de les Terres Exteriors. Continuaren endavant plegats perquè Mórgoth no podia eludir na Ungòliant, i encara l’envoltava el seu núvol, i tenia tots els seus ulls clavats al damunt; i arribaren a aquelles terres que s’estenen al nord de l’Estuari de Drengist. Mórgoth s’estava acostant a les ruïnes d’Àngband, que havia estat la seva gran fortalesa occidental; i na Ungòliant s’adonà de les intencions que tenia, que miraria d’escapar d’ella, i el deturà per demanar-li el compliment de la promesa.

—Pervers! —li digué—. He obeït les teves ordres. Però encara estic afamada.

—Què més vols? —digué Mórgoth—. Que potser desitges tenir tot el món a la panxa? No vaig prometre donar-t’ho tot. Jo en sóc el Senyor.

—No vull tant —digué na Ungòliant—. Però tu tens un gran tresor de Fórmenos; el vull tot. Sí, me’l donaràs amb les dues mans.

Aleshores Mórgoth es va veure obligat a donar-li les gemmes que portava al damunt, una a una, i remugant; i ella les engolí i llur bellesa morí per al món. Na Ungòliant s’anava fent cada cop més grossa i més fosca, però la seva cobdícia continuava insaciable.

—Amb una sola mà m’ho has donat —digué ella—, amb l’esquerra. Ara obre la dreta.

A la mà dreta Mórgoth hi tenia els Silmarils, i malgrat ser dins d’un estoig de vidre, l’havien començat a cremar i tenia el puny clos de dolor; però no pensava obrir-lo.

—No! —digué—. Ja t’he donat el que et devia. Perquè gràcies al poder que jo et vaig donar vas poder realitzar la teva obra. Ja no et necessito més. Aquestes peces no les tindràs, ni tan sols les veuràs. Me les faig meves per sempre.

Però na Ungòliant havia crescut i ell s’havia encongit pel poder que havia hagut d’esmerçar; i s’alçà contra ell, li tancà el núvol al damunt i l’embolicà en una xarxa de fils llefiscosos per escanyar-lo. Però Mórgoth llançà un terrible esgarip que ressonà a les muntanyes i, per això, aquella regió rebé el nom de Làmmoth; perquè hi habitaven els ecos de la seva veu i sempre que algú feia un crit en aquella terra els despertava i tot el desert entre les muntanyes i el mar s’omplia d’un clamor com de veus angoixades. El crit de Mórgoth en aquella hora era el més agut i terrible que s’havia sentit mai al món del nord; les muntanyes retrunyiren, la terra trontollà i les pedres s’esberlaren. En els abismes més remots se sentí aquell crit. Molt avall, en els estatges enderrocats d’Àngband, en subterranis als quals els Vàlar, amb la pressa de l’atac, no havien baixat aguaitaven encara els Bàlrogs, sempre en espera del retorn del seu Senyor; i ara s’aixecaren tot d’una i travessaren Hithlum per córrer cap a Làmmoth com una tempesta de foc. Amb llurs fuets de flames destriaren la xarxa de na Ungòliant i ella, després de fer un rot, es girà per emprendre el vol expel·lint vapors negres que la cobrien; i tot fugint nord enllà va anar a parar a Beleríand i es quedà a viure sota d’Èred Gòrgoroth, en aquella vall fosca que després s’anomenà Nan Dungortheb, la Vall de la Mort Terrible, per motiu de l’horror que hi congrià. Perquè, des dels dies en què fou excavat Àngband, hi vivien d’altres criatures folles amb forma d’aranya, i s’entreteixí amb elles i les devorà; i tot i que després na Ungòliant partí i es dirigí cap a l’oblidat sud del món, els seus hereus hi visqueren i teixiren sense parar les seves odioses teranyines. Del destí de na Ungòliant no en parla cap història. Però n’hi ha que han dit que acabà fa molt temps, quan, afamada com mai, es devorà a ella mateixa.

I així el temor de Yavanna que els Silmarils fossin engolits i es convertissin en no-res no va fer-se realitat; però romanien en poder de Mórgoth. I, alliberat, reuní tots els servidors que pogué trobar i s’encaminà cap a les ruïnes d’Àngband. Hi excavà novament amples cambres i calabossos i, damunt les portes, hi erigí el triple cim de Thangoròdrim, i hi enroscà a l’entorn una columna perpètua de fum. Innombrables esdevingueren les hosts de bèsties i dimonis, i la raça dels Orcs, creada temps enrere, creixia i es multiplicava a les entranyes de la terra. Fosca era ara l’ombra que queia damunt Beleríand, com explicarem més endavant; però, a Àngband, Mórgoth es féu forjar una gran corona d’or i es nomenà Rei del Món i, com a prova que ho era, encastà els Silmarils a la corona. Les mans se li cremaren en tocar aquelles joies sagrades i li quedaren negres per sempre, i mai no s’alliberà del dolor de la cremada i de la ràbia del mal. No es treia mai la corona del cap, malgrat que el pes era francament aclaparador. Tan sols una vegada abandonà secretament el seu domini del Nord; de fet, molt rarament sortia dels indrets més profunds de la seva fortalesa i governava els seus exèrcits des d’aquell tron del nord. I únicament en una ocasió, mentre durà el seu regnat, empunyà ell una arma.

Perquè ara, més que en el temps d’Utumno abans de la humiliació, el devorava l’odi i dedicava tot l’esperit a governar els seus servents i a inspirar-los la cobdícia del mal. Tanmateix, però, conservà un temps molt llarg la majestat com a Vala, si bé convertida en terror, i davant seu tots, llevat dels més poderosos, se submergiren en un profund abisme de terror.

Quan van saber que Mórgoth havia fugit de Vàlinor i que era inútil perseguir-lo, els Vàlar romangueren molta estona asseguts a la foscor a l’Anell del Fat, i els Màiar i els Vànyar eren al seu costat i ploraven; però la major part dels Nóldor retornaren a Tírion i lamentaren l’enfosquiment de la bella ciutat. A través del fosc congost del Calacirya avançaven flotant unes boires dels mars obagosos que cobriren les torres, i la llàntia de la Mindon cremava amb llum pàl·lida a la foscor.

De sobte aparegué En Fèanor a la ciutat i convocà tothom a la il·lustre cort del Rei, al cim del Tuna: però la condemna a l’exili que pesava damunt seu no havia estat revocada, i es rebel·là contra els Vàlar. Es reuní de seguida una gran multitud, doncs, per escoltar les seves paraules; i la muntanya i els estels, i els carrers que hi pujaven, estaven il·luminats amb llum de les torxes que cadascun duia a la mà. En Fèanor era un mestre amb les paraules i la seva llengua tenia gran poder sobre els cors quan ell volia: i aquella nit féu un discurs als Nóldor que tots recordarien sempre més. Ferotges i funestes foren les seves paraules, curulles de ràbia i d’orgull, i atiaren en els Nóldor que el sentien un sentiment de follia. La ràbia i l’odi anaven dirigits principalment contra Mórgoth i, tanmateix, gairebé tot el que deia s’originava en les mentides del mateix Mórgoth; però ell estava foll de dolor per l’assassinat del seu pare i d’angoixa per la violació dels Silmarils. Ara que En Finwë era mort, reclamava el regnat de tots els Nóldor i menyspreava els decrets dels Vàlar.

—Per què, oh gent de Nóldor —cridà—, per què hem de continuar servint els gelosos Vàlar, que no són capaços de protegir-nos ni a nosaltres ni el seu reialme de l’Enemic? I, si bé ara ell és enemic seu, no són per ventura de la mateixa raça? M’incita l’ànsia de revenja però, encara que fos altrament, em negaria a viure més temps a la mateixa terra que els germans de l’assassí del meu pare i del que ha manllevat el meu tresor. I jo no sóc l’únic valent d’aquest poble de valents. No som tots que hem perdut el nostre Rei? I què més no haureu perdut, tancats aquí en una terra angosta entre les muntanyes i el mar?

»Abans aquí hi havia llum, una llum que els Vàlar denegaren a la Terra Mitjana, però ara la foscor és pertot. Ens hem de quedar aquí lamentant-nos sense fer mai res, com un poble fantasma encalçat per la boira i vessant llàgrimes inútils al mar desagraït? O hem de tornar a casa? A Cuiviénen les aigües discorren dolces sota estels sense núvols i les terres tenen prou amplada perquè hi camini un poble lliure. Allà són encara, i ens hi esperen, a nosaltres que follament les abandonàrem. Marxem! Deixem aquesta ciutat als covards!

Llarga estona parlà, i sempre instant els Nóldor a seguir-lo i a guanyar-se amb coratge la llibertat i els grans reialmes de les terres de l’Est, abans que no fos massa tard; perquè repetia les mentides de Mélkor, que els Vàlar els havien enganyat i els mantindrien captius per tal que els Homes poguessin governar la Terra Mitjana. Molts Èldar sentiren parlar llavors per primer cop dels Rerevinguts.

—Formosa serà la fi —cridà—, per bé que el camí sigui llarg i dur! Digueu adéu a l’esclavatge! Digueu adéu també a l’assossec! Digueu adéu a la feblesa! Digueu adéu als vostres tresors! En farem de més grans. Viatgeu sense equipatge: però no us deixeu les espases! Perquè anirem més lluny que Oromë i suportarem més adversitat que Tulkas: mai no ens farem enrere. A l’encalç de Mórgoth fins a la fi de la Terra! Li farem la guerra amb un odi imperible. Però quan haguem conquistat i recuperat els Silmarils, serem nosaltres, i només nosaltres, els senyors de la Llum immaculada i els amos de la benaurança i bellesa d’Arda. Cap altra raça ens farà fora!

Llavors En Fèanor féu un terrible jurament. Els seus set fills s’alçaren d’un bot i li feren costat per pronunciar plegats la mateixa promesa i, a la llum de les torxes, llurs espases desembeinades resplendien amb un vermell de sang. Feren un jurament que cap d’ells no gosaria mai trencar ni bescantar, ni tan sols en nom de L’Ilúvatar, a risc de caure immers a les Tenebres Perdurables; i posaren Manwë i Varda i la muntanya sagrada de Taniquetil com a testimonis del jurament de perseguir amb odi i ànsia de venjança fins a la fi del Món qualsevol Vala, Dimoni, Elf o Home, nascut o nonat, o qualsevol criatura, gran o petita, bona o dolenta que pogués venir al món fins a la fi dels dies que agafés, s’endugués o guardés un Silmaril.

Així parlaren en Maedhros i en Màglor i en Cèlegorm, en Curufin i en Carànthir, n’Àmrod i n’Àmras, prínceps dels Nóldor; i molts s’esporuguiren en sentir aquelles terribles paraules. Car un jurament, bo o dolent, fet d’aquella manera no podia ser mai trencat i comprometia tant el que l’havia fet com el que el trencava fins a la fi del món. En Fingolfin i el seu fill Turgon parlaren llavors contra En Fèanor, i tan ferotges paraules pronunciaren que la ràbia tornà a encendre les fulles de les espases. Però En Finarfin parlà suaument, com solia fer, i mirà de calmar els Nóldor tot persuadint-los d’aturar-se i meditar els seus actes abans de fer quelcom que no podria ser desfet; i únicament n’Oròdreth, entre els seus fills, parlà de manera semblant. En Fínrod estava d’acord amb En Turgon, el seu amic; però Na Galàdriel, l’única dona dels Nóldor que es mantingué erta i valenta entre els prínceps contendents, frisava per marxar. Ella no proferí el jurament, però les paraules d’En Fèanor sobre la Terra Mitjana li havien encès el cor, car anhelava veure les terres amples i desprotegides i fer-hi un reialme a la seva voluntat. Del mateix parer que Na Galàdriel era En Fingon, fill d’En Fingolfin, que se sentí commogut per les paraules d’En Fèanor, tot i que l’estimava ben poc; i amb En Fingon estaven com sempre n’Àngrod i n’Aegnor, fills d’En Finarfin. Però aquests mantingueren la calma i no parlaren contra llurs pares.

A l’últim, després de molt debatre, prevalgué el parer d’En Fèanor, que havia encès en la majoria dels Nóldor allí reunits el desig de coses noves i d’estranyes contrades. Per tant, quan En Finarfin tornà a parlar aconsellant la reflexió i l’ajornament, s’alçà un gran crit: «No, marxem!». I, immediatament, En Fèanor i els seus fills començaren a fer els preparatius.

Poc podien preveure què esperava a tots aquells que gosaven emprendre un camí tan fosc. Però tot fou fet sense treva; perquè En Fèanor els esperonava temorós que, en refredar-se’ls el cor, el foc de les seves paraules s’esvanís i prevalguessin d’altres consells; i, malgrat l’orgull de les paraules, no oblidava el poder dels Vàlar. Però no arribà cap missatge de Vàlmar i Manwë restava en silenci. Ell no prohibiria ni posaria entrebancs a l’objectiu d’En Fèanor; perquè als Vàlar els havia dolgut molt l’acusació de tenir mals sentiments envers els Èldar i de mantenir-los captius contra la seva voluntat. Ara esperaven i observaven, sense creure’s del tot que En Fèanor pogués sotmetre tot el llinatge dels Nóldor a la seva voluntat.

I, de fet, quan En Fèanor començà a donar ordres als Nóldor per a la partida, sorgiren les dissensions. Perquè, si bé havia mentalitzat els reunits per partir, no eren tots de cap manera del parer d’acceptar En Fèanor com a Rei. Els més estimats eren En Fingolfin i els seus fills, i tant els seus parents com la major part d’habitants de Tírion es negaren a renunciar-hi, si els acompanyava; i així, finalment, com dues tribus dividides, els Nóldor emprengueren l’amarg camí. En Fèanor i el seu seguici anaven al davant, però el grup més nombrós anava darrere En Fingolfin, el qual partia contra el seu savi parer, perquè el seu fill Fingon havia insistit molt i perquè no volia separar-se dels seus súbdits que frisaven per marxar ni deixar-los sotmesos als arrauxats consells d’En Fèanor. Tampoc no oblidava les seves paraules davant el tron de Manwë. Amb En Fingolfin hi anava En Finarfin, i per les mateixes raons; però encara li sabia més greu marxar. I de tots els Nóldor de Vàlinor, que ara havia esdevingut un gran poble, només una desena part refusà d’emprendre el camí; alguns per amor als Vàlars (i no menys a Aulë), d’altres per amor a Tírion i a moltes coses que hi havien fet; val a dir que cap no hi refusà per por dels perills.

Però just quan sonava la trompeta i En Fèanor sortia per les portes de Tírion, arribà un missatger de Manwë, i va dir:

—A la follia d’En Fèanor oposaré jo el meu consell. No marxeu! Perquè és una mala hora i el camí porta a desgràcies que no podeu preveure. Els Vàlar no us oferiran cap ajut en aquesta peregrinació; però tampoc hi posaran entrebancs; perquè heu de saber que, igual que vau venir aquí lliurement, lliurement marxareu. Però tu, Fèanor, fill d’En Finwë, quedes bandejat pel teu jurament. Hauràs de comprendre en l’amargor les mentides de Mélkor. És un Vala, has dit. Després has jurat en va, perquè no pots vèncer a cap dels Vàlar ni ara ni mai dins de les estances d’Eä, ni tan sols si L’ru, a qui has esmentat, t’hagués fet tres vegades més gran del que ets.

Però En Fèanor esclafí a riure i respongué, no a l’herald, sinó als Nóldor, i els digué:

—Bé, vaja! Així que aquest poble valent ha d’enviar a l’exili l’hereu del seu rei i els seus fills per tornar-los a sotmetre a l’esclavatge? Doncs si algú vol venir amb mi, jo li dic: Us presagien dolor? Ja l’hem conegut a Aman. A Aman hem passat de la benaurança a l’aflicció. Ara intentarem una altra cosa: assolir la joia per mitjà de l’aflicció; o, si més no, la llibertat. —Després, bo i dirigint-se a l’herald, cridà—: Digue-li a Manwë Súlimo, Rei Suprem d’Arda, que si En Fèanor no pot vèncer Mórgoth, almenys no ajorna l’atac ni viu ociós plorant de pena. I podria ser que L’Eru m’hagués donat un foc més gran del que vós coneixeu. Si més no, obriré una ferida a l’Enemic dels Vàlar que farà espaordir fins i tot els poderosos de l’Anell del Fat quan se n’assabentin. Sí, acabaran seguint-me. Adéu!

En aquell moment la veu d’En Fèanor es féu tan gran i tan potent que fins i tot l’herald dels Vàlar li féu una reverència com a resposta abans de marxar; i els Nóldor res no pogueren fer. Així, doncs, continuaren la marxa, i la Casa d’En Fèanor avançava a l’avantguarda per les costes d’Elendë: no van mirar enrere ni una sola vegada per veure Tírion dalt del verd turó del Tuna. Més a poc a poc, i amb menys ànsia, els seguia la parentela d’En Fingolfin. D’aquests, En Fingon anava al capdavant, i al darrere hi anaven En Finarfin i en Fínrod, i molts dels Nóldor més nobles i savis; i tot sovint miraven enrere per veure la bella ciutat, fins que la llum de la Mindon Eldaliéva s’esvaní en la nit. Més que cap altre dels Exiliats s’enduien records de la benaurança que abandonaven, i alguns s’enduien fins i tot algunes coses de les que hi havien fet: un alleujament i alhora una càrrega per al camí.

De primer, En Fèanor menà els Nóldor cap al nord, perquè el seu objectiu principal era encalçar Mórgoth. A més a més, el Tuna, darrere del Taniquetil, era a prop del cinturó d’Arda, allà on el Gran Mar era incommensurablement ample, mentre que, cap al nord, les mars divisòries s’anaven estrenyent i el desert d’Araman i les costes de la Terra Mitjana s’anaven ajuntant. Però així que la ment d’En Fèanor es va anar refredant i es posà a reflexionar, copsà, massa tard, que totes aquelles companyies no podrien vèncer les llargues llegües fins al nord ni podrien creuar els mars si no era amb l’ajut de vaixells; i caldria molt de temps i de treballs per construir una flota, per molt experts que fossin alguns dels Nóldor que l’acompanyaven. Va haver de decidir, doncs, convèncer els Tèleri, sempre bons amics dels Nóldor, d’unir-se a ells; i, obcecat per la rebel·lia, li semblà que d’aquesta manera minvaria encara més la benaurança de Vàlinor i augmentaria el seu poder per fer la guerra a Mórgoth. Es dirigí llavors ràpidament a Alqualondë i parlà als Tèleri tal com abans havia parlat a Tírion.

Però els Tèleri escoltaren insensibles tot el que els deia. No hi ha dubte que els sabia molt greu la partida dels seus parents i amics d’antic, però preferien no dissuadir-los ni ajudar-los; i no els donarien cap vaixell, ni els ajudarien a construir-los, contra la voluntat dels Vàlar. Pel que feia a ells, no desitjaven altra llar que els arenys d’Èldamar, i cap altre senyor que N’Olwë, príncep d’Alqualondë. I ell no havia parat mai l’orella a les mentides de Mórgoth ni l’havia acollit a la seva terra, i encara confiava que Ulmo i d’altres grans dels Vàlar redreçarien els greuges de Mórgoth i la nit acabaria donant pas a una nova alba.

En Fèanor s’inflamà d’ira, perquè el retard encara el feia patir; i acaloradament es dirigí a N’Olwë:

—Renegueu dels vostres amics en el moment que us necessitem —digué—. I, tanmateix, bé que us alegràreu de rebre el nostre ajut quan vau arribar en aquestes costes, vagarejant d’esma i amb les mans pràcticament buides. Encara viuríeu en cabanes a la platja si els Nóldor no haguéssim excavat el vostre port i dreçat els vostres murs.

Però N’Olwë li respongué:

—No reneguem de l’amistat. Sinó que, com a amics, rebutgem la follia d’un amic. I, quan els Nóldor ens acolliren i ens ajudaren, de diferent manera ens parlares: havíem de viure per sempre a la terra d’Aman, un al costat de l’altre com germans. I, pel que fa als vaixells blancs, no fores tu qui ens els donares. No vam aprendre l’ofici dels Nóldor sinó dels Senyors del Mar; i cisellàrem les fustes blanques amb les nostres mans, i les nostres dones i les nostres filles teixiren les blanques veles. Per tant, no els donarem ni els vendrem per aliances o amistat. Perquè et dic, Fèanor fill d’En Finwë, que per a nosaltres són com les gemmes dels Nóldor: una obra dels nostres cors, i mai no en farem d’altres iguals.

Amb aquestes paraules En Fèanor s’allunyà i esperà amb negres pensaments fora dels murs d’Alqualondë que es reunís el seu exèrcit. Quan va considerar que ja tenia prou força, es dirigí al Port dels Cignes i començà a donar ordres als vaixells que hi eren ancorats i a ocupar-los per la força. Però els Tèleri es resistiren i en tiraren més d’un al mar. Llavors desembeinaren les espases i s’entaulà una amarga lluita en els vaixells i en els molls enllumenats del Port, i fins i tot damunt la gran arcada de la porta. Tres vegades els Tèleri repel·liren els súbdits d’En Fèanor, i en moriren molts d’ambdós bàndols; però l’avantguarda dels Nóldor fou assistida per En Fingon amb els capdavanters de la gent d’En Fingolfin que en arribar s’havien trobat la batalla començada i, veient que queien membres de la seva pròpia raça, s’hi ficaren sense saber exactament quina n’era la causa; n’hi hagué que pensaren que els Tèleri havien mirat d’entorpir la marxa dels Nóldor per ordre dels Vàlar.

Finalment, doncs, els Tèleri foren vençuts, i la major part dels mariners que vivien a Alqualondë, perversament assassinats. Perquè els Nóldor eren cada cop més ferotges i desesperats, i els Tèleri tenien menys forces i anaven armats essencialment d’arcs lleugers. Els Nóldor s’endugueren els vaixells blancs i es posaren a remar cap al nord per la costa tan bé com sabien. I N’Olwë cridà Ossë, però no hi acudí, perquè els Vàlar no permetien que la fuga dels Nóldor fos entorpida per la força. Però Uinen plorà pels mariners dels Tèleri; i la ira del mar esclatà contra els assassins i féu que molts dels vaixells s’esfondressin i se n’ofeguessin les tripulacions. De la Matança Fratricida d’Alqualondë se’n parla en aquell lament anomenat Noldolantël, la Caiguda dels Nóldor, que va compondre en Màlgor abans de desaparèixer.

Malgrat tot, la major part dels Nóldor escaparen i, quan escampà la tempesta, continuaren camí, alguns en vaixells, d’altres per terra; però el camí era llarg i, com més avançaven, més mals hi trobaven. Després d’haver avançat llarga estona per la nit sense límits, arribaren a la frontera nord del Reialme Protegit, al límit del desert buit d’Araman que era muntanyós i fred. Hi veieren de sobte una figura fosca que contemplava la costa dempeus dalt d’una roca. Alguns digueren que era Mandos en persona i no un simple herald de Manwë. I sentiren una veu molt alta, solemne i terrible, que els ordenà d’aturar-se i parar l’orella. S’aturaren tots i restaren palplantats i, d’una punta a l’altra dels exèrcits dels Nóldor, se sentí una veu que parlava de la maledicció i profecia que s’anomena la Profecia del Nord i de la Fatalitat dels Nóldor. Molts presagis expressaren aquelles fosques paraules, presagis que els Nóldor no comprengueren fins que els mals els caigueren al damunt; però tots sentiren la maledicció emesa per a aquells que no s’aturessin per demanar el judici i el perdó dels Vàlar.

—Vessareu llàgrimes incomptables; i els Vàlar tancaran Vàlinor i us deixaran a fora per tal que ni tan sols l’eco dels vostres laments traspassi les muntanyes. Sobre la Casa d’En Fèanor caurà la ira dels Vàlar, des de l’oest fins al punt més llunyà de l’est, i sobre tots aquells que els segueixin. El jurament que van fer els guiarà i els trairà alhora, i acabarà arrabassant-los els tresors que han jurat perseguir. Malament acabaran les coses que bé començaren; i serà així perquè un germà trairà l’altre i sempre els farà por la traïció. Seran per sempre els Desposseïts.

»Heu fet vessar erradament la sang dels vostres germans i heu embrutat la terra d’Aman. Amb sang pagareu la sang, i viureu fora d’Aman a l’ombra de la Mort. Perquè si bé L’Eru us destinà a no morir a Eä, i no us pot atacar cap malaltia, sí que podeu ser assassinats, i ho sereu; amb armes, amb turments i amb dolor; i llavors els vostres esperits errants aniran a Mandos. Hi viureu molt temps i anhelareu els vostres cossos, i hi trobareu poca compassió encara que preguin per vosaltres tots els que heu assassinat. I aquells que restin a la Terra Mitjana i no vagin a Mandos se sentiran aclaparats per la gran càrrega del món, es decandiran i esdevindran ombres de penediment quan arribi la raça més jove que ha de venir després. Són paraules dels Vàlar.

N’hi va haver molts que s’esfereïren; però En Fèanor hi féu el cor fort i digué:

—Hem fet un jurament, i no pas a la lleugera. Mantindrem el jurament. Ens amenacen amb molts mals, dels quals la traïció no és el menor; però no ens diuen una cosa: que haurem de patir per covardia, per covardia o per por als covards. Per tant, us dic que seguirem endavant, i afegeixo una profecia: les cançons lloaran els nostres actes fins a la fi dels dies d’Arda.

Però, en aquell moment, En Finarfin abandonà la marxa i tornà enrere, ple de dolor i de ràbia contra la Casa d’En Fèanor, per motiu del seu parentiu amb N’Olwë d’Alqualondë; i molts dels seus el seguiren i desferen el camí apesarats fins que esguardaren de bell nou l’esclat llunyà de la Mindion dalt del Tuna que encara resplendia a la nit, i així arribaren finalment a Vàlinor. Hi reberen el perdó dels Vàlar i En Finarfin es va fer càrrec dels Nóldor del Reialme Benaventurat. Però els seus fills no eren amb ell, perquè no volien abandonar els fills d’En Fingolfin, i tota la parentela d’En Fingolfin continuava avançant, empesos per llurs parents i per la voluntat d’En Fèanor, i temorosos d’enfrontar-se a la profecia dels Vàlar, ja que no tots havien estat innocents en la Matança Fratricida d’Alqualondë. A més a més, En Fingon i en Turgon eren valents i de cor ferotge i no es resignaven a abandonar cap tasca començada fins a tenir-la acabada, per molt amarga que fos. Així doncs, el grup principal continuà endavant i el mal presagiat no es féu esperar gaire.

Els Nóldor arribaren per fi al nord d’Arda; i, en veure les primeres dents de gel que suraven al mar, s’adonaren que s’estaven apropant a Helcaraxë. Perquè, entre la terra d’Aman, que al nord girava cap a l’est, i les costes orientals d’Éndor (que és la Terra Mitjana), que van cap a l’oest, hi havia un minúscul estret pel qual fluïen les aigües gelades del Mar Circumdant i les onades del Belegaer, i hi havia unes boires i una nebulosa de fred mortal, i els corrents del mar eren plens de turons de gel i de trossos de gel mig enfonsat. Allò era el Helcaraxë, i mai ningú no havia gosat posar-hi els peus tret dels Vàlar i de na Ungòliant.

En Fèanor s’aturà i els Nóldor debateren quin camí havien de prendre. Però començava a angoixar-los el fred i aquella boira enganxosa que no deixava passar el fulgor dels estels; i molt es penediren d’haver continuat endavant i començaren a renegar, especialment els seguidors d’En Fingolfin, que maleïen En Fèanor i el feien culpable de tots els mals dels Èldar. Però En Fèanor, coneixedor de tot el que es deia, es reuní amb els seus fills; i només veieren dues maneres de fugir d’Araman i d’arribar a Éndor: bé pels estrets o bé en vaixell. Però els semblà que el Helcaraxë era impassable i, de vaixells, en tenien molt pocs. N’havien perdut molts en el llarg viatge, i no en quedaven prou per suportar de cop el pes de tot aquell grup; i, tanmateix, ningú no volia esperar a la costa oest mentre el vaixell feia un primer viatge: la por de la traïció ja començava a despertar entre els Nóldor. Aleshores En Fèanor i els seus fills decidiren agafar els vaixells tot d’una i marxar; perquè mantenien el domini de la flota des de la batalla del Port i els vaixells eren sempre tripulats per aquells que hi havien lluitat i eren fidels a En Fèanor. I, com aparegut per ordre seva, s’alçà de cop un vent del nord-est i En Fèanor s’esmunyí en secret amb tots aquells que li romanien fidels, pujà a bord i s’allunyà mar endins tot deixant En Fingolfin a Araman. I, com que allí el mar era estret, navegant rumb a l’est i una mica cap al sud, avançà sense entrebancs i fou el primer Nóldor que mai posà el peu a les costes de la Terra Mitjana; i desembarcaren a la boca de l’estuari anomenat de Drengist que anava a parar a Dor-lomin.

Però quan ja eren a terra, en Maedhros, el més gran dels seus fills i amic d’En Fingon fins que les mentides de Mórgoth els allunyaren, va dir a En Fèanor:

—Quins vaixells i remers farem tornar, i qui hi embarcarà primer? Potser el valent Fingon?

Aleshores En Fèanor esclafí a riure com un foll i cridà:

—Cap ni un! Res del que he deixat enrere ho considero una pèrdua; ha demostrat ser un bagatge innecessari pel camí. Deixem que aquells que han maleït el meu nom continuïn maleint-me i que això els obri el camí de tornada a les gàbies dels Vàlar! Cremem els vaixells!

Només en Maedhros hi era en desacord, però En Fèanor va manar calar foc als vaixells blancs dels Tèleri. I així, en aquell indret que abans de la formació de l’Estuari de Drengist s’anomenava Losgar, acabaren els vaixells més bells que mai havien solcat la mar, en una gran foguera, guspirejant i terrible. I En Fingolfin i la seva gent veieren de lluny la llum vermella sota els núvols i s’adonaren que havien estat traïts. Eren els primers fruits de la Matança Fratricida i de la Fatalitat dels Nóldor.

Llavors En Fingolfin, en veure que En Fèanor els havia enfrontat al dilema de morir a Araman o retornar avergonyits a Vàlinor, s’enrabià amargament; però ara més que mai desitjava arribar d’una manera o altra a la Terra Mitjana i trobar-se amb En Fèanor. I ell i el seu grup caminaren molt temps en la misèria, però llur valor i resistència creixia en la dificultat; perquè eren un poble poderós, els primogènits imperibles de L’Eru Ilúvatar, arribats feia poc del Reialme Benaventurat i encara no cansats del cansament de la Terra. El foc dels seus cors era jove i, conduïts per En Fingolfin i els seus fills, i per En Fínrod i Na Galàdriel, gosaren endinsar-se al Nord més amarg; i, com que no trobaren un altre camí, hagueren de suportar l’horror del Helcaraxë i de les cruels muntanyes de gel. Pocs dels actes dels Nóldors superaren mai en temeritat i en infortuni aquell pas a gual desesperat. Hi perderen N’Elenwë, l’esposa d’En Turgon, i molts altres hi moriren; fou, doncs, amb un exèrcit reduït que En Fingolfin posà finalment els peus a les Terres Exteriors. Poc amor envers En Fèanor i els seus fills sentien aquells que caminaven ara al seu encalç i que feren sonar llurs trompetes a la Terra Mitjana quan la Lluna pujà als cels per primer cop.





10

Dels Síndar


Com ja hem dit, a la Terra Mitjana augmentà el poder de N’Elwë i Na Mèlian, i tots els Elfs de Beleríand, des dels mariners d’En Círdam fins als caçadors errants de les Muntanyes Blaves, passat el riu Gèlion, tenien N’Elwë com a senyor; Elu Thíngol, li deien, Rei Mantellgrís en la llengua del seu poble. Els diuen els Síndar, els Elfs Grisos de Beleríand, sota la llum dels estels; i tot i ser Moriquendi, sota el senyoriu d’En Thíngol i l’ensenyament de Na Mèlian esdevingueren els Elfs més bells, més intel·ligents i més destres de tots els de la Terra Mitjana. I, a la fi de la primera edat de l’Encadenament de Mélkor, quan hi havia pau a tota la Terra i la glòria de Vàlinor estava en el moment culminant, vingué al món Na Lúthien, l’única filla d’En Thíngol i Na Mèlian. La Terra Mitjana jeia pràcticament tota en el Son de Yavanna, però a Beleríand, sota el poder de Na Mèlian, hi havia vida i alegria i els estels brillants relluïen com focs de plata; i allí, en el bosc de Nèldoreth, hi nasqué Na Lúthien, i el níphedril es guarní de flors blanques com estels de la terra per acollir-la.

S’esdevingué durant la segona edat de la captivitat de Mélkor que els Nans franquejaren les Muntanyes Blaves d’Èred Luin camí de Beleríand. Ells s’anomenaven els Khazâd, però els Síndar els batejaren com els Naugrim, el Poble Esquifit, i Gónnhirrim, Mestres de la Pedra. Lluny, est enllà, hi havia els antics estatges dels Naugrim però, com era tradició entre els de la seva raça, havien excavat grans palaus i mansions en el flanc oriental d’Èred Luin; i en aquelles ciutats els posaren nom en la seva llengua pròpia: Gabilgathol i Tumúnzahar. Gabilgathol era al nord de l’alterós Puig Dolmed i els Elfs ho traduïren a la seva llengua com Bélegost, és a dir, Mickleburg; i, al sud, hi havien excavat Tumúnzahar, anomenada Bucbastit pels Elfs Nogrod. La ciutat més gran dels Nans era Khazad-dûm, el Nanminaire, Hadhodrond en llengua èlfica, que després, en els dies de tenebres, s’anomenaria Mòria; però era molt lluny, a les Muntanyes de Boira, més enllà de les vastes llegües d’Èriador i, per als Èldar, no era més que un nom, un rumor, que pronunciaven els Nans de les Muntanyes Blaves.

Els Naugrim arribaren a Beleríand provinents de Nogrod i Bélegost; i els Elfs es quedaren bocabadats, perquè creien ser les úniques criatures vives de la Terra Mitjana que parlaven amb paraules o feien coses amb les mans, i que tots els altres eren o bé ocells o bé bèsties. Però no podien entendre ni una paraula de la llengua dels Naugrim, que els sonava desmanegada i antipàtica; i molt pocs dels Èldar han aconseguit mai dominar-la. Però els Nans aprenien de pressa i no hi ha dubte que preferien aprendre la llengua èlfica que no pas haver d’ensenyar la seva a una raça aliena. Pocs Èldar van anar mai a Nogrod i Bélegost, tret de n’Eöl de Nan Élmoth i el seu fill Màeglin; en canvi els Nans anaven a comerciar a Beleríand, i construïren un gran camí que passava per sota els espadats del Puig Dolmed seguint el curs del riu Ascar, i creuava el Gèlion a Sarn Athrad, el Gual de Pedres, on després es lliurà una gran batalla. L’amistat entre els Naugrim i els Èldar fou sempre freda, per bé que tant uns com altres en van treure bon profit; però, en aquella època, encara no s’havien esdevingut les baralles que els separarien, i el Rei Thíngol els acollí de bon grat. Tanmateix, els Naugrim, en dies posteriors, oferiren llur amistat amb més disposició als Nóldor que no pas a d’altres Elfs o Homes per motiu del seu amor i veneració envers Aulë; i lloaven, per damunt de tota riquesa, les gemmes dels Nóldor. A les tenebres d’Adra els Nans ja forjaven grans obres, perquè des dels primers dies de llurs Pares tenien una habilitat meravellosa amb els metalls i la pedra; però, en aquells temps antics, els agradava treballar el ferro i el coure més que no pas la plata i l’or.

Na Mèlian, com tots els Màiar, tenia el do de la predicció i, quan va haver passat la segona edat del captiveri de Mélkor, previngué a En Thíngol que la Pau d’Arda no duraria per sempre. Això el féu pensar a fer-se uns estatges reials i una fortalesa resistent per si tornava a despertar el mal a la Terra Mitjana; i cercà el consell i l’ajut dels Nans de Bélegost. Ells l’hi donaren de bon grat, car en aquells temps no estaven cansats, i frisaven per començar noves feines; i tot i que els Nans demanaven sempre un preu per tot el que feien, tant si ho feien amb plaer com amb fatigues, aquesta vegada es donaren per pagats. Perquè Na Mèlian els ensenyà moltes coses que es delien per aprendre, i En Thíngol els recompensà amb moltes perles belles. Els les havia donades En Círdam, perquè a les aigües someres de l’Illa de Bàlar n’hi havia a bastament; però els Naugrim no n’havien vistes mai d’iguals i les servaren amb amor. N’hi havia una de tan gran com l’ou d’un colom, que resplendia com la llum d’un estel a l’escuma del mar; la batejaren amb el nom de Nímphelos i el cabdill dels Nans de Bélegost la considerava de més valor que una muntanya de riquesa.

Els Naugrim treballaren, doncs, molt temps satisfets per a En Thíngol, i li construïren unes mansions com les de la seva gent, excavades a la terra. En el curs de l’Esgàlduin, que separava Nèldoreth de Région, al bell mig del bosc, hi havia un turó de pedra amb el riu discorrent als seus peus. Allí feren les portes del palau d’En Thíngol, i construïren un pont de pedra sobre el riu que era l’únic camí d’accés. Portes endins hi havia amples passadissos que baixaven a espaioses sales i cambres tallades a la pedra viva, i n’hi havia tantes que el palau fou anomenat Menegroth, les Mil Cavernes.

Però els Elfs també participaven a la feina, i Elfs i Nans plegats, cadascun amb les seves habilitats, executaren les visions de Na Mèlian, imatges de la bellesa i meravella de Vàlinor, més enllà del mar. Els pilars de Menegroth foren cisellats talment com els faigs d’Oromë, tronc, branca i fulla, i estaven il·luminats amb llanternes d’or. Els rossinyols hi cantaven com en els jardins de Lórien, i hi havia fonts d’argent, aiguamans de marbre i terres multicolors. En els murs hi havien tallat figures de bèsties i d’ocells, que pujaven pels pilars o entrellucaven entre les branques entortolligades amb moltes flors. I, a mesura que els anys s’escolaven, Na Mèlian i les seves donzelles anaven omplint les sales de tapissos en els quals podien llegir-se les gestes dels Vàlar i moltes coses que s’havien esdevingut a Arda des del començament, i les ombres de coses que encara havien de passar. Era el palau més bell que havia tingut mai un rei a l’est del Mar.

I, quan acabà la construcció de Menegroth i en el reialme d’En Thíngol i Na Mèlian regnava la pau, els Naugrim creuaven de tant en tant les muntanyes i anaven a comerciar a d’altres terres; però molt rarament anaven al Falas, perquè odiaven el soroll del mar i els feia por contemplar-lo. A Beleríand no arribaven rumors ni noves del món de fora.

Però, en acostar-se la tercera edat del captiveri de Mélkor, els Nans se sentien confosos, i es dirigiren al Rei Thíngol per dir-li que els Vàlar no havien desarrelat totalment els mals del Nord i que ara, el mal restant, després d’haver-se multiplicat en les tenebres, apareixia un cop més i errava a la ventura.

—A la part de l’est de les muntanyes hi ha bèsties salvatges —li digueren—, i els vostres antics parents que hi viuen estan fugint de les planes cap a les muntanyes.

I no van trigar gaire a arribar a Beleríand les criatures del mal, pels passos de les muntanyes o procedents del sud per boscos tenebrosos. Hi havia llops, o criatures que caminaven amb forma de llop, i d’altres bèsties salvatges de les ombres; i, entre ells, hi havia els Orcs, que més endavant portarien la ruïna a Beleríand; però encara eren pocs, i cansats, i solament estaven ensumant els camins de la terra en espera del retorn del seu senyor. D’on venien o què eren, no ho sabien pas els Elfs, si bé pensaven que potser eren Avari que, perduts en els boscos, havien esdevingut dolents i salvatges; i val a dir que no anaven del tot errats.

Per això pensà En Thíngol d’armar-se, cosa abans innecessària per a la seva gent, i foren els Naugrim els que li forjaren les armes, car eren molt hàbils en aquella feina, si bé cap d’ells superava l’ofici dels Nogrod, dels quals en Tèlchar el ferrer era el més reconegut. Raça guerrera d’antic eren tots els Naugrim, i s’alçaven enfurismats contra qualsevol que gosés fer-los mal ja fossin servents de Mélkor, Èldar o Avari, bèsties salvatges i, si calia, fins i tot contra germans de raça. Nans d’altres mansions i senyorius. Els Síndar aprengueren en un no-res l’art de la ferreria; però, en l’art de trempar l’acer, mai ningú no superà els Nans, ni tan sols els Nóldor, i en la fabricació de cotes de malla d’anelles relligades, concebuda per primer cop pels ferrers de Bélegost, la destresa dels Nans no tenia rival.

Així doncs, en aquells temps els Síndar estaven ben armats i no els costà gaire de foragitar les criatures del mal i tornar a tenir pau; però les armeries d’En Thíngol eren plenes de destrals, llances i espases, elms alts i llargues cotes de malla brillants, perquè les cotes dels Nans eren tan perfectes que no es rovellaven sinó que refulgien sempre com si fossin acabades d’enllustrar. I, en temps venidors, això seria de molta utilitat per a En Thíngol.

Ja hem explicat abans que un tal Lenwë, del seguici de N’Olwë, abandonà la marxa dels Èldar a l’època en què els Tèleri s’aturaren a les ribes del Gran Riu, en els límits de les terres occidentals de la Terra Mitjana. Poc se sap dels Nàndor que el seguiren cap a l’Ànduin; diuen que alguns visqueren més d’una edat en els boscos de la Vall del Gran Riu, d’altres arribaren a la fi a la desembocadura i s’instal·laren a viure vora el Mar, i encara uns altres van franquejar les Muntanyes Blanques per Èred Nímrais i van tornar al nord per endinsar-se al desert d’Èriador entre Èred Luin i les llunyanes Muntanyes de Boira. Però era un poble de bosc i, com que no tenien armes d’acer, l’arribada de les bèsties salvatges del Nord els omplí de por, tal com declararen els Naugrim al Rei Thíngol a Menegroth. Aleshores en Dénethor, fill d’En Lenwë, havent sentit rumors del poder d’En Thíngol i de la seva majestat, i de la pau del seu reialme, reuní la host més nombrosa que va poder amb tota la seva gent dispersa i els guià per les muntanyes camí de Beleríand. Hi foren acollits per En Thíngol, com a parents perduts que retornen, i visqueren a Ossiríand, la Terra dels Set Rius.

Dels llargs anys de pau que seguiren a l’arribada d’en Dénethor, poca cosa se’n pot dir. Diuen que, en aquell temps, en Dàeron el Joglar, primer contaire del regnat d’En Thíngol, ideà les seves Runes; i els Naugrim que acudiren a En Thíngol les aprengueren, complaguts per l’invent, i apreciaren més l’habilitat d’en Dàeron que no pas els Síndar, la seva pròpia gent. Van ser els Naugrim els que portaren les Cirth cap a l’est, muntanyes enllà, i les feren conèixer a molts pobles; però els Síndar no les empraren gaire en les cròniques fins als dies de la guerra i moltes de les coses retingudes a la memòria s’esfondraren a les ruïnes de Dòriath. Però, de la benaurança i de la felicitat, poca cosa se’n pot dir mentre dura; com les obres belles i meravelloses, que mentre encara existeixen i poden ser contemplades són la seva pròpia memòria i només quan són en perill o cauen per sempre passen a formar part de la cançó.

A Beleríand, aquells dies, els Elfs caminaven, els rius fluïen i els estels refulgien, i les flors de nit expel·lien llurs aromes; i la bellesa de Na Mèlian era en el punt culminant, i la bellesa de Na Lúthien era com l’alba a la primavera. A Beleríand, el Rei Thíngol, assegut al seu tron, era com els senyors dels Màiar, el poder dels quals és en repòs, la joia dels quals és un aire que respiren cada dia, el pensament dels quals flueix com una onada impertorbable que va dels cims a les profunditats. A Beleríand encara es veia passar de vegades Oromë el gran, que creuava les muntanyes com el vent i el so del seu corn davallava des dels llunyans estels de llum, i els Elfs el temien per l’esplendor del seu semblant i per l’aldarull immens de la cavalcada de Nàhar; però quan l’eco del Valaróma sonava a les muntanyes, se sabia de segur que tota criatura dolenta fugiria esperitada.

Però la fi de la benaurança semblava haver arribat a tocar de mans i el migdia de Vàlinor cedia el pas al seu crepuscle. Perquè com ja hem dit i tothom sap, com expliquen les cròniques i canten moltes cançons, Mélkor matà els Arbres dels Vàlar amb l’ajut de na Ungòliant i escapà per tornar a la Terra Mitjana. Nord enllà fou la batalla de Mórgoth i na Ungòliant; però el descomunal esgarip de Mórgoth ressonà a Beleríand, i tota la seva gent s’encongí de por; car, si bé no sabien què presagiava, hi havien sentit l’herald de la mort. Poc després, na Ungòliant fugí del nord i arribà al reialme del Rei Thíngol, embolicada amb un terror de foscam; però el poder de Na Mèlian la detingué i no entrà a Nèldoreth, sinó que visqué un temps molt llarg a l’ombra dels precipicis, allà on Dorthónion es desplomava abruptament cap al sud. I per això es coneixien pel nom d’Èred Gòrgoroth, les Muntanyes del Terror, i ningú no gosava acostar-s’hi ni passar-hi a la vora; la llum i la vida s’hi apagaven i totes les aigües duien verí. Però Mórgoth, com ha estat referit, retornà a Àngband i ho reconstruí, i al damunt de les portes erigí les torres fètides de Thangoròdrim. La fortalesa de Mórgoth no era a més de cinquanta llegües del pont de Menegroth; lluny i tanmateix massa a prop.

Els Orcs que es multiplicaven en la foscor de la terra esdevingueren forts i salvatges i llur fosc senyor els feia cobejar la destrucció i la mort; i sortiren pel cancell d’Àngband sota els núvols congriats per Mórgoth i passaren silenciosament a les terres altes del nord. I, tot d’una, un gran exèrcit entrà a Beleríand i atacà al Rei Thíngol. Però en aquell ample reialme hi havia molts Elfs que vagarejaven lliurement pels camps o que vivien en petits grups escampats; i als encontorns de Menegroth, al bell mig de la terra, i en el país dels mariners al llarg dels Falas, hi havia molta gent. Però els Orcs atacaren Menegroth per les dues bandes i pels camps de l’est entre el Celon i el Gèlion i, a l’oest, assolaren les planes entre el Sírion i el Nàrog. En Thíngol no podia comunicar-se amb En Círdam a Eglarest, i demanà ajut a en Dénethor; i els Elfs de Région, més enllà d’Aros, i d’Ossiríand hi acudiren en gran nombre i lliuraren la primera batalla de les Guerres de Beleríand. L’host de l’est dels Orcs quedà enxampada entre els exèrcits dels Èldar, al nord d’Àndram i a mig camí entre l’Aros i el Gèlion, i fou absolutament destruïda, i aquells que aconseguiren fugir cap al nord de la gran matança es trobaren les destrals dels Naugrim que els esperaven al Puig Dolmed: certament, molt pocs tornaren a Àngband.

Però el preu de la victòria dels Elfs havia estat molt alt. Perquè els d’Ossiríand tenien armes lleugeres i no eren enemic per als Orcs, que anaven enfundats de ferro, amb escuts també de ferro, i empunyaven espases de fulla ampla; i en Dénethor quedà aïllat i envoltat d’enemics al turó d’Àmon Ereb. Allà caigueren ell i tota la seva parentela, abans que l’exèrcit d’En Thíngol fos a temps d’ajudar-lo. La revenja fou molt consistent quan En Thíngol arribà a la rereguarda dels Orcs i els matà a grapats, però la gent plorà en Dénethor per sempre més i no volgué nomenar cap altre rei. Després de la batalla, alguns tornaren a Ossiríand i les noves que portaven infongueren tanta por a la resta de la gent que, d’aleshores ençà, no tornaren a participar mai més en una guerra oberta i s’atingueren a la cautela i al secret; i els anomenaren Laiquendi, els Elfs Verds, pels seus vestits del color de les fulles. Però molts d’ells anaren cap al nord i arribaren al reialme protegit d’En Thíngol i es barrejaren amb la seva gent.

I quan En Thíngol tornà a anar a Menegroth s’assabentà que l’ala occidental de l’exèrcit dels Orcs havia sortit victoriosa i que tenien En Círdam assetjat a la vora del mar. Convocà llavors a tota la gent que sentís la seva crida de les fortaleses de Nèldoreth i Région, i Na Mèlian exercí els seus poders per encerclar tot aquell domini amb un mur invisible d’ombra i de desconcert: el Cinturó de Na Mèlian, una tanca que ningú no podia travessar contra la voluntat d’ella o contra la voluntat del Rei Thíngol, llevat que fos algú amb un poder superior al de Na Mèlian la Maia. I aquella terra interior, que s’anomenà molt temps Èglador, després fou anomenada Dòriath, el regne protegit, la Terra del Cinturó. Part de dins hi havia encara una pau alerta, però part de fora hi havia perills i grans amenaces, i els servents de Mórgoth anaven per allà on volien, tret dels ports emmurallats dels Falas.

Però començaren a arribar noves que a la Terra Mitjana ningú no havia previst, ni Mórgoth en els seus abismes ni Na Mèlian a Menegroth; perquè d’Aman no sortien notícies, ni missatgers, ni esperits, ni visions somniades, des de la mort dels Arbres. En aquella època arribà En Fèanor per mar amb els vaixells blancs dels Tèleri i desembarcà a l’Estuari de Drengist, i allí mateix, a Losgar, manà calar foc als vaixells.





11

Del sol i de la Lluna i l’ocultament de Vàlinor


Diuen que, després de la fugida de Mélkor, els Vàlar restaren immòbils asseguts en llurs trons de l’Anell del Fat; però no s’estaven sense fer res, com declarà En Fèanor en la follia del seu cor. Perquè els Vàlar treballen més amb el pensament que no pas amb les mans i, en silenci, sense veus, poden comunicar-se l’un amb l’altre. Així vetllaren la nit de Vàlinor i, amb el pensament, anaren més enllà d’EÄ i arribaren a la Fi; però cap poder ni saviesa no assuaujava el dolor i el coneixement que tenien del mal en el moment de produir-se. I no ploraven menys per la mort dels Arbres que pel malmenament d’En Fèanor: una de les pitjors obres de Mélkor. Perquè En Fèanor era el més gran de tots els Fills de L’Ilúvatar, tant de cos com de ment, en valor, resistència, bellesa, comprensió, habilitat, força i subtilesa, i duia una flama encesa a dins. Només Manwë era capaç de concebre, fins a cert punt, les meravelloses obres que hauria pogut realitzar per a la glòria d’Arda. I, segons contaven els Vànyar que vetllaven amb els Vàlar, quan els missatgers li feren saber les respostes que En Fèanor havia donat als seus heralds, Manwë plorà i abaixà el cap. Però, en sentir la darrera paraula d’En Fèanor (que, si més no, els Nóldor havien de fer gestes per viure sempre més en les cançons), alcà el cap, com aquell que sent una veu de lluny, i digué:

—Doncs que així sigui! Ben cares s’hauran de pagar aquestes cançons, però serà una bona compra. Perquè el preu no pot ser cap altre. Com ens digué L’Eru, Eä veurà néixer una bellesa fins ara impensable, i el mal haurà estat per bé.

Però Mandos va dir.

—Però no deixarà de ser mal. En Fèanor no trigarà a venir a mi.

Però quan a la fi els Vàlar s’assabentaren que els Nóldor havien sortit realment d’Aman i que havien tornat a la Terra Mitjana, s’aixecaren i començaren a convertir en actes les decisions que havien deliberat per al redreçament de les malvestats de Mélkor. Aleshores Manwë ordenà a Yavanna i Nienna d’exercir llurs poders de creixement i guariment en els Arbres. Però les llàgrimes de Nienna no serviren per guarir-los les ferides mortals, i Yavanna cantà llarga estona sola a l’ombra. Però quan ja li flanquejaven les esperances i el seu cant defallia, Telpèrion engendrà a la fi damunt una fulla una gran flor d’argent i Làurelin un únic fruit d’or.

Yavanna collí la flor i el fruit, i després els Arbres moriren i llurs troncs sense vida restaren dempeus a Vàlinor, com un monument a una joia esvanida. Però Yavanna oferí la flor i el fruit a Aulë, i Manwë els consagrà, i el poble d’Aulë féu uns vaixells per estotjar-los i protegir el seu esplendor: tal com és descrit en el Narsílion, la Cançó del Sol i de la Lluna. Els Vàlar donaren aquests vaixells a Varda perquè, en ser més a prop d’Arda, poguessin esdevenir llums dels cels amb una refulgència més gran que els antics estels; i ella els atorgà el poder de travessar les regions inferiors d’Ilmen i els marcà un itinerari pel cinturó de la Terra, de l’Oest a L’Est, i tornada.

Tot això feren els Vàlar bo i recordant en llur crepuscle la foscor de les terres d’Arda; i decidiren il·luminar la Terra Mitjana i destarotar mitjançant la llum els plans de Mélkor. Perquè recordaven els Avari que romanien vora les aigües del seu despertar, i no havien abandonat totalment els Nóldor a l’exili; i Manwë també sabia que l’hora de l’arribada dels Homes era propera. I diuen, certament, que de la mateixa manera que els Vàlar havien fet la guerra a Mélkor per ajudar els Quendi, ara se n’abstingueren pels Híldor, els Rerevinguts, els Fills Més Joves de L’Ilúvatar. Perquè les ferides infringides a la Terra Mitjana en la guerra contra Utumno eren tan doloroses que els Vàlar tenien por que s’esdevinguessin coses encara pitjors: com que els Híldor eren mortals, serien més febles que els Quendi per suportar la por i els tumults. A més a més, no havia estat revelat a Manwë l’indret on s’esdevindria el naixement dels Homes, si al nord, al sud o a l’est. Per tant, els Vàlar feren la llum alhora que fortificaven la terra que ells habitaven.

Ísil la Fulgurant anomenaven els antics Vànyar a la Lluna, la flor de Telpèrion de Vàlinor; i Anar el Foc Auri al Sol, fruit de Làurelin. Però els Nóldor també els deien Rana la Vel·leitosa i Vasa el Cor de Foc, que eixoriveix i consumeix; perquè el Sol era el senyal del despertar dels Homes i de la desaparició dels Elfs, mentre que la Lluna en perpetua el record.

La donzella que escolliren els Vàlar entres els Màiar per conduir el vaixell del Sol es deia Arien, i el que governava l’illa de la Lluna era Tílion. En el temps dels Arbres, Arien s’encarregava de les flors daurades dels jardins de Vàna, i les regava amb la rosada fulgent de Làurelin; però Tílion era un caçador de la companyia d’Oromë i tenia un arc de plata. Estimava l’argent amb deler i, quan volia descansar, abandonava els boscos d’Oromë i anava a jeure i a somiar a Lórien, al costat dels bassiols d’Estë, a la llum dels raigs parpellejants de Telpèrion; i suplicà que li encomanessin la tasca de prendre cura per sempre de la darrera Flor d’Argent. Arien, la donzella, era més poderosa que ell, i fou escollida perquè no temia l’escalfor de Làurelin, i no l’afectava, essent com era des del principi un esperit de foc, al qual Mélkor no havia pogut enganyar ni atraure al seu servei. Els ulls d’Arien tenien un fulgor tal que ni els Èldar podien fitar-los i, en marxar de Vàlinor, abandonà la forma i abillament dels Vàlar que havia adoptat quan era allà i esdevingué una flama nua, terrible en la plenitud del seu esplendor.

Ísil fou la primera a ser feta i la primera a enlairar-se al reialme dels estels, i era la primogènita dels nous estels, com Telpèrion havia estat el primogènit dels Dos Arbres. Aleshores el món tingué llum de lluna una estona i moltes criatures que portaven molt temps esperant immerses en el son de Yavanna es deixondiren i despertaren. Els servents de Mórgoth eren enllangorits de por, però els Elfs de les Terres Exteriors alçaren els ulls al cel amb delit; i quan la Lluna s’alçà a les tenebres de l’oest, En Fingolfin féu sonar les trompetes de plata i començà la marxa per la Terra Mitjana precedit per l’ombra del seu seguici, llarga i fosca.

Tílion havia travessat el cel set cops i tornava a ser a l’est llunyà quan va estar llest el vaixell d’Arien. Anar s’alçà llavors gloriós i la primera alba del Sol fou com un gran foc damunt les torres del Pelóri: els núvols de la Terra Mitjana s’encengueren, i sentí la remor de molts salts d’aigua. Allò sí que esparverà Mórgoth, que davallà als abismes més profunds d’Àngband, despatxà els servents i congrià un gran núvol pudent i fosc per ocultar la seva terra a la llum de l’Estel del Dia.

Varda disposà llavors que els dos estels viatgessin per Ilmen, sempre per les altures, però mai alhora; cadascun aniria de Vàlinor a l’est i retornaria, i l’altre sortiria per l’oest quan el primer tornava de l’est. Així fou concebut el primer dels nous dies, a la manera dels Arbres, perquè la mescla de llums quan Arien i Tílion recorrien llurs camins es produiria just enmig de la Terra. Però Tílion era capriciós i anava a una velocitat incerta, i no se cenyia al recorregut fixat; i es delia per acostar-se a Arien, atret pel seu esplendor, tot i que la flama d’Anar el cremava i l’illa de la Lluna s’enfosquia.

Per culpa de l’entremaliadura de Tílion, doncs, i encara més de les pregàries de Lórien i Estë, que deien que la son i el descans havien desaparegut de la Terra i que els estels eren ocults, Varda canvià de parer i disposà un espai de temps en què el mon tindria ombra i mitja llum. Així, Anar descansava una mica a Vàlinor, ajagut al fresc si del Mar Exterior, i el Vespre, el moment del descens i descans del Sol, era l’hora de més llum i més joia a Aman. Però el Sol no trigava a ser engolit pels servents d’Ulmo, i llavors davallava veloçment per dins la terra i arribava, invisible, a l’est, on tornava a enlairar-se de nou, no fos cas que la nit s’allargués massa i el mal pogués actuar sota la Lluna. Però Anar escalfà les aigües del Mar Exterior i els donà la lluïssor d’un foc de colors, i Vàlinor tenia una estona de llum després que es pongués Arien. Però, quan viatjava sota la Terra per anar cap a l’est, la lluïssor s’esvaïa i Vàlinor quedava a les fosques, i llavors els Vàlar ploraven la mort de Làurelin. A l’alba, les afilades ombres de les Muntanyes de Defensa es projectaven contra el Reialme Benaventurat.

Varda ordenà a la Lluna un itinerari igual i, després de viatjar per sota la Terra, s’havia d’enlairar per l’est, però només quan el Sol ja hagués davallat del cel. Tílion, però, duia un ritme incert, com encara el duu ara, i continuava sentint-se atret per Arien, com s’hi sentiria sempre; i per això tot sovint poden veure’s tots dos damunt la Terra i podria passar algun cop que s’hi acostés tant que l’ombra per ell projectada cobrís la seva lluïssor i es fes de nit a ple dia.

Així doncs, els Vàlar iniciaren el còmput dels dies segons els anars i venirs d’Arien, fins al Canvi del Món. Perquè Tílion rarament romania a Vàlinor, més aviat passava ràpidament per les terres occidentals, per Avathar, Araman o Vàlinor, i se submergia a l’avenc més enllà del Mar Exterior, avançant tot sol per les grutes i cavernes de les arrels d’Arda. Amb freqüència hi romania molta estona, i després tornava.

Tot i així, després de la Llarga Nit, la llum de Vàlinor era més gran i abundant que a la Terra Mitjana; perquè era on descansava el Sol, i les llums del cel s’acostaven més a la Terra en aquella regió. Però ni el Sol ni la Lluna no poden evocar la llum de l’antigor, la llum dels Arbres quan encara no els havia tocat el verí de na Ungòliant. Ara aquella llum viu només en els Silmarils.

Però Mórgoth odiava aquelles llums noves i restà un temps confós per aquell cop inesperat dels Vàlar. Mirà d’atacar Tílion fent-li arribar esperits de l’ombra, i esclatà una lluita a Ilmen, sota els camins dels estels; però Tílion en sortí victoriós. I Mórgoth temia profundament a Arien, però no gosava acostar-s’hi car, de fet, ja no en tenia el poder; perquè, a mesura que creixia la seva malícia i anava concebent el mal en forma de mentides i criatures de maldat, els anava traspassant tot el seu poder, que es dispersava i en limitava l’abast del que li quedava a la terra, i no es veia amb cor de sortir d’aquella fosca fortalesa. Amb ombres s’ocultà ell i ocultà els seus servents d’Arien, el fulgor dels ulls de la qual no podien suportar més; i les terres dels encontorns eren amortallades de vapors i de núvols.

Però, en veure l’atac a Tílion, els Vàlar vacil·laren, astorats de la malícia i l’astúcia que Mórgoth era capaç d’exercir encara contra ells. No estaven disposats a fer-li la guerra a la Terra Mitjana, però això no vol dir que haguessin oblidat la destrucció d’Almaren; i decidiren que no passaria una cosa igual a Vàlinor. Per això, en aquells dies, tornaren a fortificar les seves terres i alçaren els murs muntanyosos del Pelóri, d’una altura nua i temible, a l’est, al nord i al sud. Els vessants exteriors eren foscos i llisos, sense sortints ni forats per afermar el peu, i es desplomaven en profunds precipicis de façanes dures com el vidre, i s’enlairaven en torres coronades de gel blanc. Hi instal·laren una guàrdia permanent, i no hi havia més camí d’entrada que el del Calacirya; però els Vàlar no el tancaren, perquè els Èldar eren lleials i, a la ciutat de Tírion, dalt del pujol verd, En Finarfin encara governava uns quants Nóldor en una clivella de les muntanyes. Perquè tots els de raça èlfica, fins i tot els Vànyar, i N’Ingwë, llur senyor, han de respirar de vegades l’aire exterior i l’aire que ve pel mar de les terres on van néixer; i els Vàlar no volien separar totalment els Tèleri dels seus germans. Però alzinaren al Calacirya fortes torres i hi posaren molts sentinelles i, a la sortida, a les planes de Vàlmar, hi acamparen un exèrcit per tal que ni ocell ni bèstia, ni elf ni home, ni cap altra criatura que no visqués a la Terra Mitjana, no pogués entrar-hi.

I també en aquell temps que les cançons anomenen Nurtalë Valinóreva, l’Ocultament de Vàlinor, foren fetes les Illes Encantades, i tots els mars del voltant s’ompliren d’ombres i fantasmes. I aquelles illes foren esteses com una xarxa en els Mars Obagosos, de nord a sud, abans de Tol Erèssëa, l’Illa Solitària, navegant cap a l’oest. Era difícil que un vaixell pogués passar-hi pel mig, perquè les onades s’estavellaven incessantment contra les fosques roques amortallades de boira. I, en el crepuscle, els mariners sentien una gran llangor i aversió al mar; però aquells que arribaven mai a posar els peus a les illes, quedaven embadalits i adormits fins al Canvi del Món. Així fou, tal com els havia advertit Mandos a Araman, com el Reialme Benaventurat fou tancat als Nóldor; i dels molts missatgers que salparen cap a l’Oest en dies posteriors, cap d’ells no anà mai a Vàlinor… cap tret d’un: el mariner més poderós de la llegenda.





12

Dels Homes


Els Vàlar vivien en pau darrere llurs muntanyes i, havent donat llum a la Terra Mitjana, la deixaren molt temps desatesa, i el senyoriu de Mórgoth no era discutit més que pel valor dels Nóldor. Ulmo, que rebia noves de la Terra per mitjà de totes les aigües, pensava sobretot en els exiliats.

Des d’aquella època es comptaren els Anys del Sol. Passen més ràpid i són més breus que els llargs Anys dels Arbres de Vàlinor. En aquell temps, l’aire de la Terra Mitjana s’espesseí amb l’hàlit de creixement i de mortalitat i s’acceleraren amb excés el canvi i l’envelliment de totes les coses; la terra i les aigües bullien de vida a la Segona Primavera d’Arda, els Èldar augmentaren i, sota el nou Sol, Beleríand esdevingué verda i formosa.

A la primera sortida del Sol, els Fills Més Joves de L’Ilúvatar despertaren a la terra de Hildórien, a les regions orientals de la Terra Mitjana; però el primer Sol s’alçà per l’Oest i els Homes el veieren en obrir els ulls, i cap allà miraren sempre llurs passes per caminar damunt la Terra. Els Èldar els anomenaren Atani, el Segon Poble; però també els deien Híldor, els Següents, i molts altres noms: Apanónar, els Nascuts Després, Engwar, els Malaltissos, i Fírimar, els Mortals; i els batejaren com els Usurpadors, els Forasters, i els Inescrutables, els Automaleïts, els de Mà Dura, els Temorosos de la Nit, els Fills del Sol. Dels homes no se’n parla gaire en els contes que tracten dels Dies de l’Antigor, abans de l’ascensió dels mortals i de la desaparició dels Elfs, llevat d’aquells pares dels humans, els Atanatàri, que en els primers anys de Sol i Lluna entraren al Nord del món. No anà cap Vala a Hildórien per guiar els Homes o per convocar-los a viure a Vàlinor; i els Homes sempre han sentit més por que amor entre els Vàlar i no han entès els objectius de llurs Poders, car els troben diferents d’ells i en guerra amb el món. Malgrat tot, Ulmo intercedí per ells i recolzà el paper i voluntat de Manwë; i arribaven sovint missatges seus per corrents i rieres. Però els Homes no estan dotats per a aquestes coses i encara ho estaven menys en aquells temps, abans de trobar-se els Elfs. I, per tant, estimaven l’aigua i els commovia, però no entenien els missatges. Diuen, emperò, que no van trigar gaire a trobar-se Elfs Foscos a molts llocs, i s’hi feren amics; i els Homes esdevingueren companys i deixebles d’infantesa d’aquell poble antic, rodamons de la raça èlfica que no havien trepitjat mai Vàlinor i només coneixien els Vàlar d’una manera molt remota.

Feia temps, doncs, que Mórgoth no sortia a la Terra Mitjana, i el seu poder ja no arribava gaire lluny i, a més a més, havia estat posat a prova per la sobtada arribada de llum. Hi havia pocs perills a les terres i les muntanyes; i, concebudes llargues edats abans en el pensament de Yavanna i sembrades com llavors a la foscor, brotaren i floriren noves espècies. Per l’oest, el nord i el sud s’escamparen i vagarejaren els fills dels Homes, i els omplia de joia l’hora del matí quan la rosada encara no és seca i totes les fulles són verdes.

Però l’alba és breu i molt sovint el ple dia en desdiu la promesa; i ara s’acostava el temps de les grans guerres de poders del Nord en què els Nóldor, els Síndar i els Homes lluitarien contra els exèrcits de Mórgoth Bàuglir, i caurien derrotats. Era aquest fi cercat per les astutes mentides que Mórgoth havia sembrat abans i que sembrava sempre entre els seus enemics, i per la maledicció pronunciada a la matança d’Alqualondë i el jurament d’En Fèanor. Només referirem aquí una part dels fets d’aquells dies i parlarem sobretot dels Nóldor i dels Silmarils, i dels mortals que es creuaren en llur destí. En aquells dies, els Elfs i els Homes eren iguals d’estatura i de força corporal, però els Elfs eren més savis i més bells, i estaven més dotats; i, en aquest aspecte, els que havien viscut a Vàlinor i havien contemplat els Poders eren molt superiors als Elfs Foscos, talment com ells al seu torn eren superiors als de la raça mortal. Només en el reialme de Dòriath, la reina del qual, Na Mèlian, era parenta dels Vàlar, aconseguiren els Síndar igualar els Calaquendi del Reialme Benaventurat.

Immortals eren els Elfs, i llur saviesa anava augmentant d’edat en edat, i no hi havia malaltia ni pesta que els matés. Llurs cossos eren ben bé del material de la Terra, i podia ser destruït; i, en aquells temps, eren més semblants als cossos dels Homes, ja que no duien gaire temps posseïts pel foc de l’esperit que amb el temps els acaba consumint per dins. Però els Homes eren més fràgils, més vulnerables a les armes i als infortunis, i més difícils de guarir; subjectes a malalties i a molts mals; i es feien vells i morien. Què passava amb llurs esperits després de la mort, els Elfs no ho sabien. N’hi ha que diuen que ells també van als palaus de Mandos; però l’indret de l’espera no és el mateix que el dels Elfs i, sota l’ègida de L’Ilúvatar, únicament Mandos i Manwë saben on van després del període de recolliment en aquelles estances silencioses del Mar Exterior. Ningú no ha tornat mai de les mansions dels morts, tret únicament d’En Beren, fill d’en Bàrahir, la mà del qual havia tocat un Silmaril; però després de tornar no va parlar mai amb cap Home mortal. Podria ser que el destí dels Homes després de la mort no fos en mans dels Vàlar, car no tot fou predit en la Música dels Ainur.

En dies posteriors, quan arran del triomf de Mórgoth els Elfs i els Homes s’allunyaren, com tant havia desitjat ell, aquells de la raça èlfica que encara vivien a la Terra Mitjana s’encongiren i desaparegueren, i els Homes usurparen la llum del sol. Llavors els Quendi rondaren pels indrets solitaris de les grans terres i illes i s’afeccionaren a la llum de la lluna i dels estels, als boscos i a les cavernes, i esdevingueren ombres i records, tret d’aquells que ara i adés inflaven veles rumb a l’oest i desapareixien de la Terra Mitjana. Però, a l’alba dels anys, els Elfs i els Homes eren aliats i vivien com parents i alguns homes hi hagué que assoliren la saviesa dels Èldar i esdevingueren grans i valents entre els caps dels Nóldor. I en la glòria i la bellesa dels Elfs, i en llur destí, hi participà a bastament el descendent d’un elf i una mortal: N’Eàrendil i N’Èlwing, i llur fill Élrond.





13

Del retorn dels Nóldor


Hem explicat abans que En Fèanor i els seus fills foren els primers dels Exiliats que arribaren a la Terra Mitjana i desembarcaren als deserts de Làmmoth, el Gran Eco, a l’altra banda de l’Estuari de Drengist. I tan bon punt els Nóldor posaren el peu a l’arena, les muntanyes recolliren els seus crits i els multiplicaren, i les costes del Nord quedaren immerses en un clamor d’incomptables veus potents, i els vents marins arrossegaren el rebombori de la crema de vaixells a Losgar mar endins com el tumult d’una ira ferotge, i tots els que ho sentiren de lluny s’esbalaïren.

Les flames de la crema no les havia vistes solament En Fingolfin, abandonat per En Fèanor a Araman, també les veieren els Orcs i els sentinelles de Mórgoth. Cap llegenda no explica què va sentir Mórgoth al cor en saber la nova que En Fèanor, el seu pitjor enemic, havia arribat amb un exèrcit de l’oest. És probable que no el temés gaire, car encara no havia vist actuar les espases dels Nóldor; i ben aviat es féu palès que tenia la intenció de fer-los tornar al mar.

Sota els freds estels abans de la sortida de la Lluna, l’exèrcit d’En Fèanor remuntà pel llarg Estuari de Drengist que penetrava a les Muntanyes Ressonants d’Èred Lomin fins a les costes de l’ampla terra de Hithlum; i, finalment, arribaren al llarg llac de Mithrim i pararen el campament a la riba nord del llac, en la regió del mateix nom. Però l’exèrcit de Mórgoth, esvalotat pel tumult de Làmmoth i per la llum de la crema de Losgar, tramuntà els passos d’Èred Wethrin, les Muntanyes Obagues, i atacà a la impensada En Fèanor, abans que el campament fos del tot parat i protegit; i en els camps grisos de Mithrim es lliurà la Segona Batalla de les Guerres de Beleríand. Dàgor-nuin-Guíliath, s’anomena, la Batalla sota els Estels, perquè la Lluna encara no havia sortit; i moltes cançons la celebren. Els Nóldor, en nombre inferior i atacats per sorpresa, aconseguiren una ràpida victòria; perquè encara duien la llum d’Aman als ulls i eren forts i veloços, perillosos quan s’encolerien, i llurs espases llargues i terribles. Els Orcs fugiren cames ajudeu-me dels Nóldor que els encalçaven i els foragitaven de Mithrim amb grans matances, i travessaren les Muntanyes Obagues camí de la gran plana d’Ard-galen, al nord de Forthónion. Hi acudiren a ajudar-los els exèrcits de Mórgoth que havien baixat al sud, a la Vall del Sírion, i havien assetjat En Círdam en els Ports dels Falas, i també ells foren derrotats. Perquè en Cèlegorm, fill d’En Fèanor, en saber que venien, els atacà per un costat amb una part de l’exèrcit dels Elfs i, baixant per les muntanyes de la vora d’Eíthel Sírion, els féu recular fins al Marjal de Serech. Francament dolentes foren les noves que arribaren a Àngband, i Mórgoth estava desesperat. Aquella batalla durà deu dies i, de tots els exèrcits que ell havia preparat per a la conquesta de Beleríand, no en tornaren més d’un grapat.

I tanmateix tenia un motiu d’alegria, per bé que restà un temps ocult. Perquè En Fèanor, enfurismat amb l’Enemic, no s’aturà i continuà empaitant les desferres dels Orcs, pensant que així arribaria fins a Mórgoth; i reia amb ganes tot empunyant l’espasa, content d’haver gosat desafiar els Vàlar i els mals del camí i de pensar que aviat veuria arribada l’hora de la revenja. Ell no en sabia res, d’Àngband ni de la gran força defensiva que Mórgoth havia preparat diligentment; però, si ho hagués sabut, tampoc l’hauria fet canviar d’idea, perquè estava com posseït, consumit per la flama de la seva pròpia ràbia. Així s’esdevingué que deixà molt enrere el seu exèrcit i, en adonar-se’n els servents de Mórgoth, giraren cua per acorralar-lo i sortiren Bàlrogs d’Àngband per ajudar-los. I allà, en els confins de Dor Daedéloth, la terra de Mórgoth, fou sotmès En Fèanor a un setge amb molt pocs amics amb ell. Molta estona lluità impàvid, malgrat estar envoltat de foc i tenir moltes ferides; però, a la fi, en Gòthmog, Senyor dels Bàlrogs, mort després per n’Etchèlion a Góndolin, el féu caure a terra. Hauria mort allà sense dubte si, en aquell moment, no haguessin acudit els seus fills a ajudar-lo: i els Bàlrog el deixaren i tornaren a Àngband.

Aleshores els fills aixecaren el pare de terra i el transportaren a Mithrim. Però quan s’acostaven a Eíthel Sírion i eren al camí que travessa les muntanyes, En Fèanor ordenà que s’aturessin; perquè les seves ferides eren mortals i sabia que li havia arribat l’hora. I mirant enfora des dels vessants d’Èred Wethrin, esguardà amb el darrer sospir els cims de Thangoròdrim, la torre més poderosa de la Terra Mitjana, i copsà amb la presència de la mort que cap poder podria vèncer mai els Nóldor; però maleí el nom de Mórgoth tres cops i encomanà als seus fills el deure de mantenir el jurament i venjar el seu pare. Després morí; però no l’enterraren ni el sepultaren, perquè el seu esperit era tan ardent que, en sortir del cos, el fongué en cendres que s’escamparen com el fum; i no reaparegué mai a Arda ni el seu esperit ha sortit dels palaus de Mandos. Així acabà el més poderós dels Nóldor, les gestes del qual assoliren el més gran renom i la més penosa aflicció.

A Mithrim vivien els Elfs Grisos, gent de Beleríand que havien anat cap al nord per les muntanyes, i els Nóldor s’alegraren de trobar-los, com aquell que retroba un parent molt temps allunyat; però de primer no els fou gens fàcil d’entendre’s, perquè en la llarga separació les llengües dels Calaquendi de Vàlinor i dels Moriquendi de Beleríand s’havien distanciat molt. Pels Elfs de Mithrim s’assabentaren els Nóldor del poder de N’Elu Thíngol, Rei de Dòriath, i de la tanca d’encantament que envoltava el seu reialme; i les noves d’aquestes grans gestes del nord arribaren al sud, a Menegroth, i als ports de Bríthombar i Èglarest. Tots els Elfs de Beleríand acolliren amb sorpresa i esperança l’arribada d’aquella raça poderosa que retornava d’imprevist a l’Oest just en el moment que els necessitaven, del tot convençuts que eren emissaris dels Vàlar que anaven a alliberar-los.

Però en el moment de la mort d’En Fèanor, Mórgoth envià una ambaixada als seus fills en la qual reconeixia la derrota i els oferia uns termes de pau que incloïen fins i tot l’entrega d’un Silmaril. Llavors en Maedhros l’alt, el fill més gran, convencé els seus germans de simular que acceptaven negociar amb Mórgoth i anar a trobar-se amb els seus emissaris al lloc assenyalat; però els Nóldor anaven tan poc de bona fe com ell. Per això, les dues ambaixades hi anaren amb forces superiors a les pactades, però la de Mórgoth era més nombrosa, i hi havia Bàlrogs. En Maedhros caigué en un parany, i tota la seva companyia fou assassinada; però a ell l’apressaren viu per ordre de Mórgoth, i el portaren a Àngband.

Aleshores els germans d’en Maedhros recularen i construïren un campament fortificat a Hithlum; però Mórgoth tenia en Maedhros com a ostatge i féu saber que no l’alliberaria si els Nóldor no oblidaven llur guerra i retornaven a l’Oest, o se n’anaven de Beleríand cap al Sud del món. Però els fills d’En Fèanor sabien que Mórgoth els trairia i no alliberaria Maedhros, fessin ells el que fessin; i, a més a més, els obligava el jurament que havien fet i no podien oblidar de cap de les maneres la guerra contra el seu Enemic. Així doncs, Mórgoth agafà en Maedhros i el penjà al Thangoròdrim, amb un precipici als peus, i li encadenà a la pedra el canell de la mà dreta amb una anella de ferro.

Arribaren rumors al campament de Hithlum de la marxa d’En Fingolfin i els seus seguidors, que havien creuat el Gel Esmolat; i en aquell moment tothom estava bocabadat per l’arribada de la Lluna. Però quan la host d’En Fingolfin entrava a Mithrim, el Sol s’enlairà flamejant a l’Oest; i En Fingolfin desplegà els seus estendards blauargentats i féu sonar els corns, i creixien flors per allà on passava, i arribà la fi de les edats dels estels. A l’arribada de la gran llum, els servents de Mórgoth fugiren rabent cap a Àngband, i En Fingolfin travessà sense oposició la fortalesa de Dor Daedéloth mentre els seus enemics s’amagaven sota terra. Els Elfs colpejaren llavors les portes d’Àngband, i el repte de llurs trompetes féu tremolar les torres de Thangoròdrim; i en Maedhros les sentí enmig del seu turment i llançà un crit, però la veu es perdia en la remor de la pedra.

Però En Fingolfin, que tenia un temperament diferent del d’En Fèanor i estava cansat dels ardits de Mórgoth, marxà de Dor Daedéloth i tornà a Mithrim, perquè havia sentit a dir que hi trobaria els fills d’En Fèanor i, a més a més, volia tenir les Muntanyes Obagues per escut mentre el seu poble descansava i s’enfortia; perquè havia pogut observar la força d’Àngband i s’havia adonat que no la faria caure el mer so de les trompetes. Així doncs, arribat finalment a Hithlum, instal·là el seu primer campament i estatge a les costes del nord del llac Mithrim. Els cors d’aquells que havien seguit En Fingolfin no sentien gaire amor envers la Casa d’En Fèanor, perquè l’agonia dels que havien hagut de creuar el Gel a gual havia estat profunda, i En Fingolfin considerava els fills còmplices del pare. Hi havia, doncs, perill de baralles entre les hosts; però, malgrat les lamentables pèrdues hagudes en el camí, els seguidors d’En Fingolfin i d’En Fínrod, fill d’En Finarfin, eren encara més nombrosos que els seguidors d’En Fèanor, i aquests darrers decidiren retirar-se i traslladar els seus estatges a la costa sud, a l’altra banda del llac. En realitat, molta gent d’En Fèanor s’havia penedit de la crema de Losgar i admiraven el coratge que havien mostrat aquells als quals havien abandonat al Gel del Nord, i els haurien acollit de molt bon grat; però, avergonyits com estaven, no gosaren.

Així, per raó de la maledicció que pesava sobre ells, els Nóldor no aconseguiren res, mentre que Mórgoth dubtava i el temor de la llum era nou i fort entre els Orcs. Però Mórgoth sortí del seu capficament i, en veure la divisió dels seus enemics, esclafí a riure. En els abismes d’Àngband manà fer fums i vapors gegantins que aparegueren pudents als cims de les Muntanyes de Ferro, i podien veure’s de lluny, des de Mithrim, pol·luint l’aire radiant dels primers matins del món. Un vent de l’est els transportà fins a Hithlum enfosquint el nou Sol; i davallaren i s’esfilagarsaren pels camps i fondalades, i s’ajagueren damunt les aigües de Mithrim, sinistres i verinosos.

Aleshores En Fingon el valent, fill d’En Fingolfin, decidí posar fi a la vella enemistat que dividia els Nóldor, abans que llur Enemic estigués preparat per a la guerra; perquè, a les Terres del Nord, la terra tremolava amb el tro de les fargues subterrànies de Mórgoth. Molt abans, en la benaurança de Vàlinor, abans que Mélkor fos encadenat i les mentides els enemistessin, En Fingon havia estat molt amic d’en Maedhros; i per bé que encara no sabia que en Maedhros no l’havia oblidat a la crema dels vaixells, el record d’aquella antiga amistat li punxava al cor. Per aquest motiu gosà fer una gesta que tindria gran renom entre les gestes dels prínceps dels Nóldor: sol, sense l’ajut de ningú, va sortir a cercar en Maedhros; i, assistit per la foscor que el mateix Mórgoth havia congriat, arribà sense ser vist a la fortalesa dels seus enemics. Pujà molt amunt, a les espatlles de Thangoròdrim, i observà amb desesper la desolació de la terra; però no hi trobà cap passatge ni clivella que li permetés d’entrar a la plaça forta de Mórgoth. Aleshores, bo i desafiant els Orcs, que eren encara agemolits de por a les fosques cavernes de sota terra, agafà l’arpa i cantà una cançó de Vàlinor que havien fet els Nóldor de temps antics, abans que comencessin les baralles entre els fills d’En Finwë; i la seva veu ressonà en aquells forats sinistres que no havien sentit mai res més que crits de por i d’aflicció.

Així trobà En Fingon allò que cercava. Perquè tot d’una, molt amunt i llunyana, va sentir que algú taral·lejava la cançó amb una veu que el cridava. Era en Maedhros que cantava en el seu turment. Però En Fingon pujà fins al peu del precipici on penjava el seu parent i no va poder continuar endavant; i es posà a plorar quan s’adonà del cruel ardit de Mórgoth. Llavors en Maedhros, angoixat i sense esperança, li suplicà que li disparés amb l’arc; i En Fingon hi posà una fletxa i tesà l’arc. I, com que no hi veia cap altra sortida, implorà a Manwë tot dient:

—Oh Rei, vós que estimeu tots els ocells, feu que aquesta llança emplomada corri veloç i compadiu-vos dels Nóldor que ho necessiten!

La resposta fou immediata. Perquè Manwë, que estima tots els ocells que li porten noves de la Terra Mitjana al cim del Taniquetil, havia enviat la raça de les àguiles a viure als penyals del Nord per vigilar Mórgoth; perquè Manwë encara compadia els Elfs exiliats. I les àguiles portaren noves de moltes de les coses que passaren en aquells dies a les tristes orelles de Manwë. I ara, just quan En Fingon tesava l’arc, dels aires davallà Thoròndor, el Rei de les àguiles, l’au més poderosa que ha existit mai, que amb les ales esteses feia trenta braces; i, deturant la mà d’En Fingon, l’enlairà i el portà al penyal del qual penjava en Maedhros. Però En Fingon no podia desfer l’anella forjada als inferns, ni tallar-la, ni arrencar-la de la pedra. Foll de dolor, un cop més, en Maedhros li suplicà que el matés; però En Fingon li tallà la mà pel canell i Thoròndor se’ls endugué tots dos cap a Mithrim.

Amb el temps en Maedhros anà guarint; perquè el foc de la vida era encès dintre seu i tenia la força del món de l’avior, la força que posseïen aquells que havien viscut de nens a Vàlinor. El seu cos es reféu del turment i esdevingué robust, però el cor tenia l’ombra del seu dolor; i acabà empunyant l’espasa amb la mà esquerra molt més destrament que abans amb la dreta. Aquesta gesta li reportà gran renom, i tots els Nóldor el lloaren; i l’odi entre les cases d’En Fingolfin i d’En Fèanor s’assuaujà. Perquè en Maedhros demanà perdó per l’abandonament d’Araman; i deixà córrer la idea de regnar damunt tots els Nóldor bo i dient-li a En Fingolfin:

—Si no hi ha cap greuge entre nosaltres, senyor, en justícia et correspon a tu, el més gran dels presents de la casa d’En Finwë i de cap manera el menys savi.

Però no tots els seus germans acceptaren de cor aquestes paraules.

Per tant, com havia predit Mandos, els de la Casa d’En Fèanor reberen el nom de Desposseïts, perquè el domini sobirà passà d’ella, la més antiga, a la casa d’En Fingolfin, tant a Elendë com a Beleríand, i també per la pèrdua dels Silmarils. Però com que els Nóldor tornaven a estar units, muntaren una guàrdia a les fronteres de Dor Daedéloth i bloquejaren Àngband per l’oest, el sud i l’est; i enviaren missatgers a tot arreu per escorcollar les regions de Beleríand i parlar amb la gent que hi vivia.

El Rei Thíngol acollí amb cerca recança l’arribada de tants prínceps poderosos de l’Oest, afamats de nous reialmes; i no pensava obrir el seu regnat ni treure la tanca d’encantament, car, savi com era amb la saviesa de Na Mèlian, no confiava en la quietud de Mórgoth. De tots els prínceps dels Nóldor, només permeteren l’entrada en els confins de Dòriath als de la Casa d’En Finarfin; perquè tan sols ells podien adduir un parentiu proper amb el mateix Rei Thíngol, la mare del qual era N’Eàrwen d’Alqualondë, filla de N’Olwë.

N’Àngrod, fill d’En Finarfin, fou el primer dels Exiliats que entrà a Menegroth, com a missatger del seu germà Fínrod, i parlà molta estona amb el Rei i li explicà les gestes dels Nóldor al nord, quants eren i com organitzaven llurs forces; però com que era lleial i de cor savi, i considerava oblidats tots els greuges, no va dir una paraula de la matança, ni de l’exili dels Nóldor i del jurament d’En Fèanor. El Rei Thíngol escoltà les paraules de n’Àngrod i, abans que partís, li digué:

—Això diràs de part meva als que t’han enviat. Els Nóldor tenen permís per viure a Hithlum, a les terres altes de Dorthónion i a les terres de l’est de Dòriath, que són buides i salvatges; però a tots els altres llocs hi viu molta gent meva i no vull que llur llibertat quedi restringida, i menys encara que se’ls tregui de casa seva. Comporteu-vos, doncs, amb cura, prínceps de l’Oest, perquè jo sóc el Senyor de Beleríand i tots els que aquí vulguin viure hauran d’obeir-me. Només vindrà a viure a Dòriath aquell que jo convidi o que recorri a mi per necessitat.

Els senyors de Nóldor eren reunits a Mithrim quan va arribar n’Àngrod de Dòriath amb el missatge del Rei Thíngol. Molt freda consideraren els Nóldor l’acollida, i els fills d’En Fèanor se sentiren ofesos per aquelles paraules; però en Maedhros s’ho prengué a broma i digué:

—És rei aquell que sap servar el que és seu, no fóra que el seu títol esdevingués inútil. En Thíngol solament ens cedeix les terres on ell no té poder. De fet, el seu reialme estaria limitat avui dia a Dòriath si no haguessin vingut els Nóldor. Així doncs, deixem-lo que regni a Dòriath i que celebri tenir per veïns els fills d’En Finwë i no els Orcs de Mórgoth que trobàrem nosaltres. Nosaltres farem allò que ens sembli.

Però en Carànthir, que no estimava els fills d’En Finarfin i era el més esquerp dels germans i el de més fàcil enrabiada, va posar el crit al cel:

—I què més? No deixem que els fills d’En Finarfin vagin explicant les seves històries a aquest Elf Fosc de les cavernes! Que potser els hem nomenat portaveus perquè ens representin? I, si bé és cert que han vingut de Beleríand, no deixem que oblidin amb tanta celeritat que el seu pare és un senyor dels Nóldor, per molt que la mare sigui d’una altra raça.

N’Àngrod, empipat, marxà del consell. En Maedhros renyà severament en Carànthir; però la major part dels Nóldor, de les dues faccions, en sentir aquelles paraules s’amoïnaren de tot cor temorosos que l’esperit ferotge dels fills d’En Fèanor esclataria una vegada i altra en paraules fortes i en violències. Però en Maedhros contingué els seus germans, marxaren del consell i, molt poc després, marxaren de Mithrim i es dirigiren cap a l’est, més enllà de l’Aros, a les terres amples vora el Turó de Himring. Aquella regió s’anomenà d’aleshores ençà la Marca d’en Maedhros; perquè al nord hi havia pocs rius i muntanyes per defensar-se d’un atac d’Àngband. Hi muntaren guàrdia en Maedhros i els seus germans, i reuniren tota la gent que pogueren i, si no era d’estricta necessitat, no tenien gaire tracte amb els seus parents de l’oest. Diuen que, en realitat, era el mateix Maedhros qui havia concebut aquell pla amb el fi de reduir les possibilitats de lluita, i perquè desitjava de tot cor assumir el màxim risc d’atac; i, per part seva, conservà l’amistat amb les cases d’En Fingolfin i En Finarfin, i hi anava de vegades a discutir problemes comuns. Nogensmenys, també el lligava el jurament, que ara era com adormit.

La gent d’en Carànthir continuà encara més a l’est, creuà les aigües superiors del Gèlion, a la vora del llac Hèlevorn, sota el Puig Rerir, i es dirigí al sud; i pujaren a Èred Luin i miraren a l’est espaordits, perquè les terres de la Terra Mitjana els semblaren molt grans i feréstegues. I així fou com la gent d’en Carànthir es trobà amb els Nan, que després de la Matança de Mórgoth i de l’arribada dels Nóldor havien deixat de comerciar amb Beleríand. Però encara que els dos pobles gaudiren treballant i es delien per aprendre, no hi havia gran amor entre ells; perquè els Nans eren tancats i molt susceptibles, i en Carànthir era soberg i no amagava el menyspreu que li inspiraven els Naugrim, i la gent seguia el seu exemple. No obstant això, com que els dos pobles temien i odiaven Mórgoth, feren un pacte i en tragueren molt profit; perquè els Naugrim aprengueren molts secrets d’artesania en aquells dies, i els ferrers i pedrers de Nogrod i Bélegost assoliren molta anomenada entre els seus, i quan els Nans començaren a comerciar un altre cop amb Beleríand tot el tràfic de les mines dels Nans passava primer per les mans d’en Carànthir, que així esdevingué molt ric.

Quan havien passat vint anys del Sol, En Fingolfin, Rei dels Nóldor, organitzà una gran festa; i se celebrà a la primavera, al costat dels Bassiols d’Ivrin, on neix el veloç riu Nàrog, perquè les terres eren verdes i formoses, a recer de les Muntanyes Obagues que les protegien del nord. L’alegria d’aquella festa fou recordada sovint en dies posteriors de penes, i l’anomenaren Méreth Aderthad, la Festa del Retrobament. Hi anaren molts principals i gent d’En Fingolfin i En Fínrod; i en Maedhros i en Màglor, fills d’En Fèanor, amb guerrers de la Marca oriental; i hi anaren també nombrosos Elfs Grisos, vagabunds dels boscos de Beleríand i gent dels Ports, amb En Círdam llur senyor. Hi anaren fins i tot Elfs Verds d’Ossiríand, la Terra dels Set Rius, la terra llunyana sota els murs de les Muntanyes Blaves; però de Dòriath només hi anaren dos missatgers, en Màblung i en Dàeron, que portaven la felicitació del Rei.

A la Méreth Aderthad se celebraren moltes reunions de bona fe i es proferiren juraments d’aliança i d’amistat; i diuen que, en aquesta festa, la llengua més parlada fou la dels Elfs Grisos, fins i tot pels Nóldor, perquè havien après molt de pressa la parla de Beleríand, mentre que els Síndar eren molt lents en el domini de la llengua de Vàlinor. Els cors dels Nóldor eren encesos i plens d’esperança, i a molts els semblava que les paraules d’En Fèanor instant-los a cercar regnats lliures i bells a la Terra Mitjana havien estat justificades; i, certament, molts anys de pau seguiren a la festa, mentre les espases dels Nóldor protegien Beleríand de la destrucció de Mórgoth i ell continuava tancat al seu palau. En aquell temps hi havia joia sota el nou Sol i la nova Lluna, i tota la terra era feliç; si bé l’Ombra encara romancejava pel nord.

I quan ja havien passat trenta anys més, En Turgon, fill d’En Fingolfin, va marxar de Nevrast on vivia per anar a cercar el seu amic Fínrod que era a l’illa de Tol Sírion, i baixaren pel riu cap al sud perquè estaven una mica cansats de les muntanyes del nord; i la nit els caigué al damunt passades les Llacunes del Crepuscle, al costat de les aigües del Sírion, i dormiren a la vora del riu sota els estels d’estiu. Però Ulmo pujà pel riu fins on ells eren i els infongué una son profunda i uns somnis pesats; i, quan es despertaren, tots dos continuaven capficats en el problema del somni i cap d’ells no li deia res a l’altre, perquè en tenien el record boirós i cadascun pensava ser l’únic escollit per rebre el missatge d’Ulmo. Però d’aleshores ençà se sentiren sempre intranquils i amb dubtes del que es podia esdevenir, i tot sovint anaven a caminar per terres verges en recerca d’indrets ocults per arrecerar-se; perquè tots dos es creien cridats a preparar-se per als dies funestos i per assegurar-se la retirada si Mórgoth sortia de cop i volta d’Àngband i destruïa els exèrcits del Nord.

Més tard, en Fínrod i Na Galàdriel, la seva germana, foren hostes d’En Thíngol, llur parent, a Dòriath. En Fínrod quedà meravellat de la força i majestat de Menegroth, dels seus tresors i armeries i dels palaus de pedra amb pilars incomptables; i desitjà de tot cor construir un gran estatge amb portes sempre vigilades en algun lloc profund i secret darrere les muntanyes. Obrí, doncs, el seu cor a En Thíngol i li explicà els seus somnis; i En Thíngol li parlà de la gorja del riu Nàrog i de les cavernes sota l’Alt Fàroth, a l’accidentada costa occidental, i, quan s’acomiadaren, li oferí uns guies perquè el conduïssin a aquell indret que molt pocs coneixien. Així arribà En Fínrod a les Cavernes del Nàrog i començà a construir-hi profundes sales i armeries a l’estil de les mansions de Menegroth; i aquella fortalesa fou anomenada Nargòthrond. Els Nans de les Muntanyes Blaves ajudaren En Fínrod a la tasca; i en foren ben recompensats, perquè En Fínrod s’havia endut de Tírion més tresors que cap dels altres prínceps dels Nóldor. I, en aquella època, li llauraren el Nauglamír, el Collaret dels Nans, l’obra de més renom de totes les que foren fetes en els Dies de l’Antigor. Era una cadena d’or amb innombrables gemmes de Vàlinor encastades; però tenia el poder de reposar en el coll del portador amb la lleugeresa d’un fil de lli i lluïa la seva gràcia i encant al coll de qualsevol.

A Nargòthrond féu En Fínrod la seva llar amb molts dels seus i, en la llengua dels Nans, li posaren el nom de Felagund, Excavador de Coves; i aquest és el nom que portà d’aleshores ençà, fins a la fi. Però En Fínrod Felagund no era el primer que vivia a les cavernes del riu Nàrog.

Na Galàdriel, la seva germana, no marxà amb ell a Nargòthrond, perquè a Dòriath hi vivia En Cèleborn, parent d’En Thíngol, i sentien molt amor l’un per l’altra. Així, doncs, romangué en el Regnat Ocult i visqué amb Na Mèlian, i d’ella aprengué les cròniques i les tradicions de la Terra Mitjana.

Però En Turgon recordava la ciutat sobre el turó, Tírion la bella amb la seva torre i el seu arbre i, com que no trobà el que cercava, retornà a Nevrast per viure plàcidament a Vinyamar, a la vora del mar. I l’any següent se li aparegué Ulmo i li manà d’anar tot sol un altre cop a la Vall del Sírion; i en Turgon hi anà i, amb Ulmo com a guia, descobrí la valla oculta de Túmladen a les Muntanyes Circumdants, al bell mig de les quals hi havia un turó de pedra. De moment no en parlà a ningú i tornà a Nevrast, i després començà a meditar secretament el pla d’una ciutat a l’estil de Tírion sobre el Tuna, la ciutat que el seu cor exiliat enyorava profundament.

Llavors Mórgoth, en creure pels informes dels seus espies que els senyors dels Nóldor viatjaven sense pensar en la guerra, posà a prova la força i vigilància dels seus enemics. Un cop més, sense avís, utilitzà els seus poders i provocà uns terratrèmols al nord, i de les escletxes de la terra en sortí foc, i les Muntanyes de Ferro vomitaven flama; i les planes d’Ard-galen s’ompliren d’Orcs. Hi baixaren pel Pas del Sírion cap a l’oest i, a l’est, sortiren per la terra d’en Màglor, pel congost entre les muntanyes d’en Maedhros i els contraforts de les Muntanyes Blaves. Però En Fingolfin i en Maedhros no dormien i mentre d’altres cercaven els grups escampats d’Orcs que vagarejaven per Beleríand i feien molt de mal, s’abalançaren contra el grup principal, que atacava Dorthónion pels dos costats; i derrotaren els servents de Mórgoth i els encalçaren per Ard-galen fins que els destruïren totalment, del primer al darrer, a la vista de les portes d’Àngband. Aquesta fou la tercera gran batalla de les Guerres de Beleríand, i es digué Dàgor Àglareb, la Batalla Gloriosa.

Fou una victòria, però també un advertiment; i els prínceps ho copsaren i feren una aliança més estreta, i enfortiren i organitzaren la vigilància tot establint el Setge d’Àngband, que durà gairebé quatre-cents anys del Sol. Fins molt després de la batalla de Dàgor Àglareb, cap servent de Mórgoth no gosà sortir de la fortalesa, perquè temien els senyors dels Nóldor; i En Fingolfin assegurava que, mentre no hi hagués traïcions entre ells, Mórgoth no podria destruir mai més l’aliança dels Èldar ni podria atacar-los per sorpresa. Però els Nóldor no podien ocupar Àngband, ni tampoc recuperar els Silmarils; i en tota l’època del Setge la guerra no va cessar mai del tot, perquè Mórgoth sempre se’n pensava de noves i ara i adés posava a prova els seus enemics. Tampoc era possible envoltar totalment la fortalesa de Mórgoth, perquè les Muntanyes de Ferro, a les corbades parets de les quals penjaven les torres de Thangoròdrim, la defensaven pels dos costats, i la neu i el gel les feien intraspassables per als Nóldor. Així doncs, al darrere i al nord, Mórgoth no tenia enemics, i és per on sortien de vegades els seus espies i es dirigien per camins tortuosos a Beleríand. I, com que desitjava més que res sembrar el temor i la desunió entre els Èldar, ordenà als Orcs que agafessin viu a qui poguessin i el portessin lligat a Àngband; i, un cop allà, els feien tanta por els seus ulls que ja no els calien cadenes, perquè duien la por a dins i se sotmetien fossin on fossin a la seva voluntat. Així s’assabentà Mélkor de moltes coses que havien passat des de la rebel·lió d’En Fèanor, i l’alegrà de veure-hi la llavor de moltes dissensions entre els seus enemics.

Quan van haver passat a la vora de cent anys des de la Dàgor Àglareb, Mórgoth mirà de sorprendre En Fingolfin (perquè sabia la vigilància que tenia en Maedhros) i envià un exèrcit cap al nord blanc, i giraren a l’oest i després al sud i arribaren a l’Estuari de Drengist pel camí que havia seguit En Fingolfin des del Gel Esmolat. Des d’allà pensaven entrar per l’oest al reialme de Hithlum; però foren vistos a temps, i En Fingon els caigué al damunt a les muntanyes on naixia l’Estuari i la majoria dels Orcs foren llançats al mar. Aquesta no comptà mai entre les grans batalles, perquè els Orcs no eren molt nombrosos i només hi lluità una part de la gent de Hithlum. Però, després d’això, es féu la pau per molts anys i no hi hagué cap atac d’Àngband, perquè Mórgoth s’adonà que els Orcs, sense ajuda, no eren rival per als Nóldor i escorcollà en el seu cor noves possibilitats.

Després de cent anys més, el Glàurung, el primer dels Uruloki, els dracs de foc del Nord, sortí una nit per les portes d’Àngband. Encara era jove i no del tot crescut, car la vida dels dracs és llarga i lenta, però els Elfs fugiren esperitats cap a Èred Wethrin i Dorthórion; i ell empastifà els camps d’Ard-galen. Aleshores En Fingon, príncep de Hithlum, cavalcà cap a ell acompanyat d’arquers i l’encerclà amb una anella de genets; i el Glàurung no pogué suportar les fletxes perquè no tenia encara la cuirassa del tot formada, i fugí a Àngband, d’on no tornà a sortir fins molts anys després. En Fingon fou profusament lloat per aquesta gesta, i els Nóldor se n’alegraren; perquè molt pocs podien predir el significat complet i l’amenaça d’aquella nova criatura. Però Mórgoth estava molt empipat amb el Glàurung per haver-se deixat veure massa d’hora; i, després d’aquesta derrota, hi hagué la Llarga Pau de gairebé dos-cents anys. En aquells anys, només hi havia batusses als aiguamolls i tot Beleríand prosperava i s’enriquia. Sota la guàrdia dels exèrcits del nord, els Nóldor construïren llurs estatges i torres i, en aquells temps, es feren moltes coses belles i poemes, contes i llibres de cròniques. En molts indrets de la terra els Nóldor i els Síndar esdevingueren un sol poble i parlaven la mateixa llengua; per bé que continuava separant-los la diferència que els Nóldor tenien més poder de ment i de cos i eren millors guerrers i més savis, construïen amb pedra i els agradaven els vessants de les muntanyes i les terres obertes. Però els Síndar tenien les veus més boniques i estaven molt dotats per a la música, llevat únicament d’en Màglor, fill d’En Fèanor, i estimaven els boscos i les ribes del riu; i alguns Elfs Grisos, continuaren caminant pel món sense establir-se una residència i feien camí tot cantant.





14

De Beleríand i els seus reialmes


Aquí expliquem la forma de les terres a què arribaren els Nóldor, al nord de les regions occidentals de la Terra Mitjana, en els dies antics; i també parlarem de la manera en què els cabdills dels Èldar conservaren les terres i l’aliança contra Mórgoth després de la Dàgor Àglareb, la tercera batalla de les Guerres de Beleríand.

En el nord del món, Mélkor havia format temps abans Èred Engrin, les Muntanyes de Ferro, per tancar la seva ciutadella d’Utumno; i s’alçaven a les fronteres d’aquella regió eternament freda fent una gran corba d’est a oest. Darrere els murs d’Èred Engrin, a l’oest, on es decantaven cap al nord, Mélkor hi construí una altra fortalesa com a defensa dels atacs que poguessin venir de Vàlinor; i, quan va tornar a la Terra Mitjana, com li havia estat dit, escollí com a residència els abismes inacabables d’Àngband, els Inferns de Ferro, perquè en la Guerra dels Poders els Vàlar, amb llur pressa per enderrocar-lo a la gran plaça forta d’Utumno, no destruïren Àngband del tot ni escorcollaren els seus indrets profunds. A sota d’Èred Engrin construí un gran túnel que sortia pel sud de les muntanyes; i hi féu una poderosa porta. Però al damunt d’aquesta porta, i a recer de les muntanyes, hi posà les torres eixordadores de Thangoròdrim, que eren fetes de cendra i d’escòria en els seus forns subterranis, i de les pedres sobreres dels túnels. Eren negres i desolades, i d’una alçària excessiva; i hi sortia un fum per dalt, negre i pudent, que cobria el cel del nord. Moltes milles al sud de les portes d’Àngband s’escampaven la brutícia i la desolació per l’ampla plana d’Ard-galen; però, després de l’arribada del Sol, hi sortí un herbei molt ric i, mentre durà el setge d’Àngband i les portes de la fortalesa romangueren tancades, creixia verdor fins i tot a les fondalades i a les escletxes de les pedres davant les portes de l’infern.

A l’oest de Thangoròdrim s’estenia Hisilómë, la Terra de la Boira, que és el nom que li posaren els Nóldor en la seva llengua pels núvols que els havia enviat Mórgoth durant llur primera acampada; Hithlum en fou el nom en la llengua dels Síndar que vivien en aquelles contrades. Fou una terra bella mentre durà el Setge d’Àngband, per bé que l’aire n’era fresc i l’hivern fred. A l’oest limitava amb Èred Lomin, les Muntanyes Ressonants a la vora del mar; i a l’est i al sud amb la corba d’Èred Wethrin, les Muntanyes Obagues, que donaven a Ard-galen i a la Vall del Sírion.

En Fingolfin i el seu fill Fingon dominaven Hithlum, i la major part de la gent d’En Fingolfin vivia a Mithrim, a les ribes del gran llac; a En Fingon li assignaren Dorlomin, que és a l’oest de les Muntanyes dé Mithrim. Però la fortalesa principal era Eíthel Sírion, a l’est d’Èred Wethrin, des d’on vigilaven Ard-galen; i la cavalleria d’En Fingolfin cavalcava per aquella plana fins a l’ombra dels Thangoròdrim, perquè els cavalls s’havien anat multiplicant ràpidament i l’herba d’Ard-galen era rica i verda. D’aquells cavalls, la major part venien de sementals de Vàlinor que en Maedhros havia donat a En Fingolfin com a compensació per les pèrdues, perquè els havien portat a Losgar en els vaixells.

A l’oest de Dor-lomin, més enllà de les Muntanyes Ressonants, que recorren en paral·lel el mar del sud de l’Estuari de Drengist, hi ha Nevrast, que significa la Costa d’Aquí en la llengua síndarin. Aquest nom es donà de bon començament a totes les costes al sud de l’Estuari, però després es referia únicament a les costes entre Drengist i el Puig Taras. Allà hi hagué molts anys el reialme d’En Turgon el savi, fill d’En Fingolfin, encerclat pel mar, per Èred Lomin i per la serralada que virava a l’oest des dels murs d’Èred Wethrin, d’Ivrin al Puig Taras, que s’alçava dalt d’un promontori. N’hi havia que creien que Nevrast pertanyia a Beleríand i no a Hithlum, perquè era una terra menys aspra, regada pels vents humits del mar i arrecerada dels freds vents del nord que bufaven a Hithlum. Era una terra enclotada, envoltada de muntanyes i penya-segats més alts que les planes del darrere, i no hi corria cap riu; i, al bell mig de Nevrast, hi havia un gran llac, sense límits precisos, car era envoltat d’aiguamolls. Linaewen era el nom del llac, perquè hi vivien una munió d’ocells d’aquells amants dels joncs alts i dels petits bassiols. Quan arribaren els Nóldor, vivien a Nevrast, a frec d’ona, molts Elfs Grisos, i especialment a la vora del Puig Taras, al sud-oest; perquè en aquell indret es presentaven tot sovint en el passat Ulmo i Ossë. Tota aquella gent tenia En Turgon com a senyor, i la barreja de Nóldor i Síndar s’hi produí abans que a d’altres llocs, i En Turgon visqué molts anys en aquells estatges que ell anomenava Vinyamar, sota el Puig Taras, a la vora del mar.

Al sud d’Ard-galen s’estenien les espaioses terres altes de nom Dorthónion, que ocupaven seixanta llegües d’est a oest; hi havia generoses pinedes, especialment al nord i a l’oest. Pujant suaument des de la plana, el terreny s’eleva i forma una terra deserta i exposada al vent on hi havia petits estanys entre turons rocallosos que en alguns punts eren més alts que els cims d’Èred Wethrin; però, cap al sud, mirant a Dòriath, es desplomava sobtadament en precipicis vertiginosos. Des de les vessants del nord de Dorthónion, n’Àngrod i n’Aegnor, fills d’En Finarfin, dominaven els camps d’Ard-galen i eren vassalls del seu germà Fínrod, senyor de Nargòthrond; eren pocs, perquè la terra era estèril, i les altes terres del darrere eren considerades un baluard que Mélkor no gosaria creuar fàcilment.

Entre Dorthónion i les Muntanyes Obagues hi havia una vall estreta amb les parets cobertes de pins; però la vall era verda perquè la travessava el riu Sírion de camí cap a Beleríand. En Fínrod dominava el Pas del Sírion i, a l’illa de Tol Sírion, al bell mig del riu, hi construí una poderosa torre de vigilància, Minas Tirith; però, després de construir Nargòthrond, deixà aquesta fortalesa a les ordres de n’Oròdreth, el seu germà.

Ara, doncs, les amples i belles terres de Beleríand s’etenien a ambdues bandes del riu Sírion, de molt renom en les cançons, que naixia a Eíthel Sírion i vorejava el límit d’Ard-galen abans d’endinsar-se pel pas i recollir totes les aigües dels rierols de les muntanyes. Baixava després cap al sud unes cent trenta llegües i anava rebent aigua de molts afluents fins que esdevenia un corrent poderós que arribava a les múltiples goles i a l’arenós delta de la Badia de Bàlar. I, baixant pel Sírion de nord a sud, hi havia a la dreta, a Beleríand Occidental, el Bosc de Brethil, entre el Sírion i el Tèiglin i el Nàrgo. I el riu Nàrog naixia a les Cascades d’Ivrin, a la cara sud de Dor-lomin, i corria unes vuitanta llegües abans d’ajuntar-se amb el Sírion a Nan-tathren, la Terra dels Salzes. Al sud de Nantathrem hi havia una regió de prats curulls de flors on vivia molta poca gent; i, més enllà, hi havia els marjals i les illes de joncs de les Goles del Sírion, i les arenes del delta sense més criatures vivents que les aus marines.

Però el reialme de Nargòthrond s’estenia també cap a l’oest des del Nàrog fins al riu Nénning, que abocava al mar a Èglarest; i En Fínrod esdevingué el senyor suprem dels Elfs de Beleríand entre el Sírion i el mar, llevat dels Falas, on vivien aquells Síndar que encara estimaven els vaixells i tenien En Círdam, el Mestre d’Aixa, com a senyor; però entre En Círdam i En Fínrod hi havia una forta amistat i aliança i, amb l’ajut dels Nóldor, foren novament construïts els Ports de Bríthombar i Èglarçst. Darrere els grans espadats hi feren belles ciutats, i ports amb molls i esculleres de pedra. Damunt el cap est d’Èglarest, En Fínrod alçà la torre de Bàrad Nímras per vigilar el mar occidental, per bé que no li calia, com es va demostrar; perquè Mórgoth no va mirar mai de construir vaixells ni de fer la guerra al mar. Tots els seus servents defugien l’aigua i cap d’ells no s’hi acostava per gust, únicament per necessitat. Amb l’ajut dels Elfs dels Ports, uns quants de Nargòthrond construïren nous vaixells i partiren a explorar la gran Illa de Bàlar, pensant de preparar allà un darrer refugi per si arribava el mal; però el destí no havia previst que hi visquessin.

Així doncs, el reialme d’En Fínrod era de lluny el més gran, malgrat ser el més jove dels grans senyors dels Nóldor, que eren En Fingolfin, En Fingon, en Maedhros i En Fínrod Felagund. Però En Fingolfin era el senyor suprem de tots els Nóldor i, després d’ell, En Fingon, tot i que el seu reialme es limitava a les terres del nord de Hithlum; no obstant, la seva gent era la més agosarada i valenta, la més temuda pels Orcs i la més odiada per Mórgoth.

A la banda esquerra del Sírion hi havia Beleríand Oriental, amb una amplada màxima de cent llegües, del Sírion al Gèlion, fins als límits d’Ossiríand; de primer, entre el Sírion i el Míndeb s’estenia la terra buida de Dímbar sota els cingles dels Crissàegrim, cau de les àguiles. Entre el Míndeb i les aigües superiors de l’Esgàlduin hi havia Nan Dungortheb, terra de ningú; i aquella regió era un pou de por perquè, per una banda, el poder de Na Mèlian tancava el camí del nord cap a Dòriath, però a l’altre costat hi havia els contundents precipicis d’Èred Gòrgoroth, les Muntanyes de Terror, que davallaven des de l’alt Dorthónion. És allà, com hem explicat, on havia anat na Ungòliant quan fugia dels fuets dels Bàlrogs, i s’hi quedà un temps a viure omplint els congosts de foscor aclaparadora i, en marxar, deixà a l’aguait la seva sinistra descendència que teixia sense parar les seves malvades xarxes; i els rajolins d’aigua que queien d’Èred Gòrgoroth eren putrefactes, imbevibles, i els cors d’aquells que la tastaven quedaven amarats d’ombres, de follia i de desesper. Totes les criatures vivents defugien aquella terra, i els Nóldor només passaven per Nan Dungortheb quan no els quedava altre remei, sempre pels camins més a la vora de Dòriath, lluny de les muntanyes encantades. Aquest camí havia estat fet molt abans que Mórgoth retornés a la Terra Mitjana i si hom el prenia cap a l’est arribava a l’Esgàlduin, on en el temps del Setge encara hi havia el pont de pedra d’Iant Iaur. Després passava per Dor Dinen, la Terra Silenciosa, i després de creuar l’Aròssiach (és a dir, els Guals de l’Aros) arribava als aiguamolls del nord de Beleríand, on vivien els fills d’En Fèanor.

Cap al sud hi havia els boscos protegits de Dòriath, residència d’En Thíngol, el Rei Ocult, al reialme del qual només hi entrava qui ell volia. La part del nord, la més petita, el Bosc de Nèldoreth, limitava a l’est i al sud amb el fosc riu Esgàlduin, que virava cap a l’oest al bell mig de la terra; i entre l’Aros i l’Esgàlduin hi havia els boscos més densos i més grossos de Région. A la riba sud de l’Esgàlduin, allà on tirava cap a l’oest camí del Sírion, hi havia les Cavernes de Menegroth; i tot Dòriath queia a l’est del Sírion, llevat d’una estreta franja de boscos entre el punt d’encontre del Tèiglin i el Sírion i les Llacunes del Crepuscle. La gent de Dòriath anomenava aquest bosc Nivrim, Frontera Occidental; hi creixien grans roures i, a més l’encerclava el Cinturó de Na Mèlian, de manera que una part del Sírion, que ella estimava per reverència a Ulmo, era totalment sota el poder d’En Thíngol.

Al sud-oest de Dòriath, allà on l’Aros abocava al Sírion, hi havia bassiols i extensos aiguamolls als dos costats del riu que n’aturaven el curs i el feien desviar per innombrables canals. Aquella regió es deia Aelin-uial, les Llacunes Vesperals, perquè sempre estaven ofegades de boira i hi surava l’encantament de Dòriath. Des d’aquest punt, tota la part septentrional de Beleríand baixava cap al sud en una gran plana, i el corrent del Sírion pràcticament s’aturava. Però, al sud d’Aelin-uial, la terra es desplomava de sobte abruptament; i totes les terres del curs inferior del Sírion quedaven separades de les superiors per aquesta caiguda que, a qualsevol que la veiés des del sud mirant al nord, li semblaria com una carena inacabable de muntanyes des d’Èglarest, més enllà del Nàrog, a l’oest i fins a Àmon Ereb a l’est, no molt lluny del Gèlion. El Nàrog travessava aquestes muntanyes per una gorja profunda amb un corrent ràpid, sense salts d’aigua, i a la banda occidental del riu la terra s’alçava i formava les grans terres altes boscoses de Taur-en-Fàroth. A la banda occidental d’aquesta gorja, allà on el corrent curt i escumós del Ringwil es llançava de cap al Nàrog des de l’Alt Fàroth, En Fínrod establí Nargòthrond. Però a unes vint-i-cinc llegües a l’est de la gorja de Nargòthrond, el Sírion queia del nord formant un poderós gorg sota les Llacunes i s’endinsava sota terra per túnels que excavava la força del seu corrent d’aigua; i tornava a sortir tres llegües més al sud, amb molt de soroll i fumerada, entre els arcs rocosos dels peus de les muntanyes anomenades les Portes del Sírion.

La cascada divisòria es deia Àndram, la Llarga Murada, de Nargòthrond a Ramdal, la Fi de la Murada, a Beleríand Oriental. Però a l’est s’anava fent cada cop menys abrupta, perquè la vall del Gèlion baixava cap al sud, i el Gèlion no tenia cascades ni ràpids en el seu curs però corria sempre més veloç que el Sírion. Entre Rambdal i el Gèlion hi havia una única muntanya de molta amplitud i delicats vessants que semblava més poderosa que no pas era perquè s’alçava tota sola en la planura; i aquesta muntanya s’anomenava Àmon Ereb. Al cim d’Àmon Ereb morí en Dénethor, senyor dels Nàndor que vivien a Osiríand, el qual anà a ajudar En Thíngol contra Mórgoth en aquella època que aparegueren els Orcs per primer cop i trencaren la pau sota la llum dels estels de Beleríand; i en aquell cim visqué en Maedhros després de la gran derrota. Però al sud d’Àndram, entre el Sírion i el Gèlion, hi havia una terra salvatge de boscos laberíntics en els quals no entrava ningú, llevat d’algun Elf Fosc de tant en tant; Taur-im-Duinath es deia, el Bosc entre els Rius.

El Gèlion era un gran riu, tenia dues fonts i al començament tenia dues branques: el Petit Gèlion que venia de la Muntanya de Himring, i el Gran Gèlion, que venia del Puig Rerir. Des del punt de confluència dels dos braços, corria unes quaranta llegües cap al sud abans de trobar els seus afluents; i, abans d’arribar al mar, era dues vegades més llarg que el Sírion, si bé menys ample i amb menys cabal, perquè a Hithlum i Dorthónion, d’on venien les aigües del Sírion, plovia més que a l’est. A Èred Luin naixien els sis afluents del Gèlion: l’Àscar (que després es digué Rathlóriel), el Thalos, el Légolin, el Brílthor, el Duilwen i l’Àdurant, torrenteres veloces i turbulentes que queien a plom de la muntanya; i entre l’Àscar al nord i l’Àdurant al sud, i entre el Gèlion i Èred Luin, hi havia la verda terra d’Ossiríand, la Terra dels Set Rius. Gairebé a mig camí del seu curs, el corrent del’Àdurant es dividia i tornava a unir-se més endavant; i l’illa que encerclaven les seves aigües s’anomenà Tol Galen, l’Illa Verda, on visqueren En Beren i Na Lúthien quan van tornar al món.

A Ossiríand vivien els Elfs Verds, sota la protecció de llurs rius; perquè, després del Sírion, Ulmo estimava el Gèlion per damunt de totes les aigües del món occidental. La familiaritat dels Elfs d’Ossiríand amb els boscos era tan gran que un foraster podia travessar tota la zona d’una punta a l’altra i no veure’n cap. Anaven vestits de verd a la primavera i a l’estiu, i la música de les seves cançons se sentia des de l’altra banda del Gèlion; per això els Nóldor anomenaren aquella terra Lindon, la terra de la música, i les muntanyes de més enllà Èred Lindon, perquè les veieren per primer cop des d’Ossiríand.

A l’est de Dorthónion, les fronteres de Beleríand eren obertes a l’atac, i tan sols unes muntanyes d’altura moderada protegien la vall del Gèlion del nord. En aquella regió, a la Marca d’en Maedhros i a les terres del darrere, hi vivien els fills d’En Fèanor amb molta gent; i llurs genets tot sovint travessaven a cavall la vasta plana del nord, Lothlann l’ampla i buida, a l’est d’Ard-galen, per si Mórgoth intentava una sortida cap a Beleríand Oriental. La principal ciutadella d’en Maedhros era damunt el Turó de Himring, el Sempre Fred, i era ample d’espatlles, nu d’arbres i amb un cim pla envoltat de molts cingles més petits. Entre Himring i Dorthónion hi havia un pas, extremadament abrupte a l’oest, i era el Pas d’Aglon, una porta de Dòriath; i sempre hi bufava un vent tallant del nord. Però en Cèlegorm i en Curufin es feren forts a Aglon i ho defensaren amb vigor, com també tota la regió del sud de Himlad entre el riu Aros que naixia a Dorthónion i el seu afluent Celon que venia de Himring.

Entre els braços del Gèlion hi havia la Clariana d’en Màglor, i no hi havia cap muntanya; per allà és per on entraren els Orcs a Beleríand Oriental abans de la Tercera Batalla, i per això els Nóldor tenien una força de cavalleria a les planes d’aquella banda; i la gent d’en Carànthir fortificà les muntanyes de l’est de la Clariana d’en Màglor. Allí s’alçava el Puig Rerir, amb petits turons a l’entorn, destacat de la carena d’Èred Lindon a l’oest; i en l’angle que formaven el Rerir i Èred Lindon hi havia un llac, ombrejat per les muntanyes que l’encerclaven pertot arreu llevat del sud. Era el Llac Hèlevorn, fosc i profund, i a la vora hi vivia en Carànthir; però la terra ampla entre el Gèlion i les muntanyes, i entre el Rerir i el riu Àscar, els Nóldor l’anomenaven Thargèlion, que vol dir la Terra més enllà del Gèlion, o Dor Carànthir, la Terra d’en Carànthir; i fou allí on els Nóldor es trobaren per primer cop amb els Nans. Abans, però, els Elfs Grisos de Thargèlion li havien dit Talath Rhunen, el Vall de l’Est.

Així els fills d’En Fèanor, guiats per en Maedhros, eren els senyors de Beleríand Oriental, però en aquella època la seva gent vivia principalment al nord i només baixaven cavalcant al sud per anar a caçar als boscos verds. N’Àmrod i n’Àmras sí que hi vivien, i no anaren pràcticament mai al nord mentre durà el Setge; i també hi anaven de vegades altres Senyors dels Elfs, que venien de molt lluny, perquè la terra era salvatge però bella. El que hi anava més sovint era En Fínrod Felagund, perquè li agradava molt viatjar, i va arribar a Ossiríand i es guanyà l’amistat dels Elfs Verds. Però cap dels Nóldor no anà mai més enllà d’Èred Lindon, mentre durà llur reialme; i a Beleríand arribaven poques noves, i sempre amb retard, del que passava a les regions de l’Est.





15

Dels Nóldor a Beleríand


Hem explicat com, amb el guiatge d’Ulmo, En Turgon de Nevrast descobrí la vall oculta de Túmladen, que (com va saber-se després) era a l’est de les aigües superiors del Sírion en un anell de muntanyes altes i abruptes i no s’hi apropava cap criatura viva llevat de les àguiles de Thoròndor. Però entre les muntanyes hi havia un camí profund excavat a la foscor del món per les aigües que baixaven a unir-se als corrents del Sírion; i En Turgon trobà el camí, el seguí i anà a parar a la plana verda entre les muntanyes, i albirà un puig-illa de pedra llisa que s’hi alçava al bell mig; perquè, en temps antics, aquella vall havia estat un gran llac. Aleshores En Turgon s’adonà que havia trobat l’indret que anhelava, i decidí construir-hi una bella ciutat, una reproducció de Tírion dalt del Tuna; però retornà a Nevrast i hi romangué en pau, sense deixar de rumiar per quin mitjà havia d’assolir el seu somni.

Després de la Dàgor Àglareb, li tornà a entrar el desassossec que li havia posat Ulmo al cor i convocà molts dels més agosarats i més hàbils del seu poble, els portà secretament a la vall oculta i començaren a construir la ciutat que En Turgon havia planejat; i hi muntaren vigilància per tal que no els sorprengués treballant ningú de fora i el poder d’Ulmo que fluïa amb el Sírion els protegí. Però En Turgon encara vivia principalment a Nevrast, fins que, després de vint-i-cinc anys de treballs secrets, resultà estar acabada la ciutat. Diuen que En Turgon li posà el nom d’Ondolindë en la parla dels Elfs de Vàlinor, la Roca de la Música d’Aigua, perquè dalt del turó hi havia fonts; però en llengua síndarin li van canviar el nom i esdevingué Góndolin, la Roca Oculta. Llavors En Turgon preparà la partida de Nevrast i deixà els estatges de Vinyamar a la vora del mar; i se li tornà a aparèixer Ulmo i li parlà. I va dir:

—És arribada l’hora d’anar a Góndolin, Turgon; i jo mantindré el meu poder a la Vall del Sírion i a totes les aigües de l’interior de manera que no hi hagi senyals del teu camí i ningú no pugui trobar l’entrada oculta contra la teva voluntat. De tots els reialmes dels Eldalië, Góndolin serà el que més resistirà contra Mélkor. Però no estimis amb excés l’obra de les teves mans ni les il·lusions del teu cor; i recorda que la veritable esperança dels Nóldor és a l’Oest i ve del mar.

I Ulmo advertí a En Turgon que també ell era sotmès al Fat de Mandos i que ell no tenia poder per anul·lar-lo.

—Podria passar —li digué— que la maledicció dels Nóldor t’afectés a tu abans de la fi i que la traïció despertés dins dels teus murs. En aquest cas hi haurà perill de foc. Però si realment aquest perill s’acosta, vindrà algú de Nevrast a aconsellar-te i d’ell, a pesar de les ruïnes i del foc, naixerà l’esperança d’Elfs i Homes. Així doncs, deixa en aquesta casa armes i una espasa perquè en anys venidors ell pugui trobar-les, i així el reconeixeràs i no podràs ser víctima d’engany. —I Ulmo li explicà de quina mena i alçada havien de ser l’elm, la cota de malles i l’espasa que havia de deixar.

Després Ulmo retornà al mar i En Turgon reuní tota la seva gent, una tercera part dels Nóldor del seguici d’En Fingolfin i una host una mica més nombrosa de Síndar; i marxaren, de companyia en companyia, en secret, a l’ombra d’Èred Wethrin, i arribaren a Góndolin sense ser vistos, i ningú no sabé mai on havien anat. En Turgon fou el darrer a sortir, travessà les muntanyes amb els seus parents i en traspassà les portes, que es tancaren darrere seu.

Durant molts anys no hi va tornar a entrar ningú, tret d’en Hurin i en Huor; i la host d’En Turgon no tornà a aparèixer fins l’Any de la Lamentació, més de tres-cents cinquanta anys després. Però dins del cercle de les muntanyes la gent d’En Turgon creixia i prosperava, i treballaven amb tant d’afany i dedicació que Góndolin, al cim d’Àmon Gwareth, esdevingué molt bella, comparable fins i tot a la Tírion dels Elfs de l’altra banda del mar. Alts i blancs eren els seus murs, i suaus els esglaons, i la Torre del Rei alterosa i forta. Hi havia fonts resplendents i, als patis d’En Turgon, hi havia imatges dels Arbres de l’antigor, llaurats pel mateix Turgon amb artesania èlfica; i l’Arbre d’or que ell féu es deia Glíngal; i l’arbre que tenia les flors d’argent es deia Belthil. Però la més bella de totes les meravelles de Góndolin era n’Ídril, la filla d’En Turgon, aquella a qui anomenaven Celebríndal, Peus de Plata, que tenia uns cabells com l’or de Làurelin abans de l’arribada de Mélkor. Així doncs, En Turgon visqué molt temps feliç; però Nevrast havia quedat desolat, i no hi tornà a viure ningú fins a la caiguda de Beleríand.

Mentre la ciutat de Góndolin era construïda en secret, En Fínrod Felagund treballava en els indrets profunds de Nargòthrond; però Na Galàdriel, la seva germana, com ja hem dit, vivia en el reialme d’En Thíngol a Dòriath. I, de vegades, Na Mèlian i Na Galàdriel parlaven de Vàlinor i de la felicitat dels temps antics; però tan bon punt arribaven a l’hora fosca de la mort dels Arbres, Na Galàdriel emmudia i mai no continuava. I, en una ocasió, Na Mèlian li va dir:

—Tu i la teva gent arrossegueu una pena. Prou que ho veig en tu, però no sé res més; perquè no hi ha visió ni pensament que em faci percebre res del que ha passat o passa a l’Oest: una ombra oculta tota la terra d’Aman i s’estén mar endins. Per què no me’n dius alguna cosa més?

—Perquè aquesta pena és passada —va dir Na Galàdriel— i a mi m’agradaria gaudir de la joia que encara hi ha aquí, sense records que la torbin. I pot ser que hagin de venir molts mals, però ara sembla resplendir l’esperança.

Aleshores Na Mèlian la mirà als ulls i digué:

—No crec que els Nóldor vinguessin com a missatgers dels Vàlar, com van dir a la primeria, tot i que van arribar just quan els necessitàvem. Perquè no parlen mai dels Vàlar, ni cap dels seus grans senyors ha portat un missatge a En Thíngol, ni de Manwë, ni d’Ulmo, ni tan sols de N’Olwë, el germà del Rei, ni d’aquells de llurs pobles que han travessat el mar. Quina fou la raó, Galàdriel, per la qual els prínceps dels Nóldor foren bandejats d’Aman? O quin mal afecta els fills d’En Fèanor que són tan esquerps i gelosos? No m’estic acostant a la veritat?

—Sí —digué Na Galàdriel—, tret que no ens van expulsar sinó que vam marxar voluntàriament, contra la voluntat dels Vàlar. I enfrontant grans perills i a desgrat dels Vàlar vinguérem amb un objectiu: venjar-nos de Mórgoth i reconquerir allò que ens manllevà.

Aleshores Na Galàdriel li parlà dels Silmarils i de la matança del Rei Finwë a Fórmenos; però continuava sense dir-li ni una paraula del Jurament, ni de la Matança, ni de la crema dels vaixells a Losgar. Però Na Mèlian va dir:

—Moltes coses em dius, i més en percebo. Corres un vel d’ombra sobre el llarg camí des de Tírion, però hi veig un mal del qual En Thíngol hauria d’estar assabentat.

—Potser sí —digué Na Galàdriel—. Però no seré pas jo qui li ho digui.

I Na Mèlian ja no va tornar a parlar més d’aquestes coses amb Na Galàdriel; però li explicà al Rei Thíngol tot el que havia sentit dels Simarils.

—És un gran afer —li digué—, més gran en veritat del que creuen els mateixos Nóldor; perquè la Llum d’Aman i el destí d’Arda hi són tancats a dins, a l’obra d’En Fèanor, que és mort. Predic que no hauran de ser recuperats per cap poder dels Èldar; i el món morirà arrasat per les batalles abans que puguin lluitar contra Mórgoth. I ara escolta’m! Han matat En Fèanor, i suposo que molts altres; però la primera de les morts que provocaren fou la d’En Finwë, el teu amic. Mórgoth el matà abans de fugir d’Aman.

En Thíngol va restar callat, aclaparat de pena i de mal averany; però a la fi va dir:

—Ara entenc per fi que els Nóldor vinguessin de l’Oest, cosa que m’ha fet pensar molt. No vingueren a ajudar-nos (fou casual); perquè els Vàlar deixen sempre que els que romanen a la Terra Mitjana se surtin dels tràngols amb els seus propis recursos, fins i tot en cas de necessitat extrema. Els Nóldor van venir per venjar-se i per recuperar llur pèrdua. No obstant això, seran els aliats més segurs contra Mórgoth, car és impensable que hi facin algun pacte.

Però Na Mèlian digué:

—És veritat que van venir per aquests motius; però també en tenien d’altres. Compte amb els fills d’En Fèanor! Els encalça l’ombra de la ira dels Vàlar; i han fet molt mal, ho veig ben bé, tant a Aman com als de la seva raça. Hi ha un greuge adormit entre els prínceps dels Nóldor.

I En Thíngol respongué:

—I com m’afecta a mi? D’En Fèanor no en sé res més que el que diuen les llegendes i, certament, era molt gran. Dels seus fills no n’he sentit res que em plagui; però és molt probable que arribin a ser els enemics més ferotges del nostre enemic.

—Llurs espases i llurs paraules tenen dues fulles —va dir Na Mèlian; i deixaren córrer l’assumpte.

No van trigar gaire a escampar-se rumors entre els Síndar sobre les gestes dels Nóldor abans d’anar a Beleríand. Era evident d’on procedien, i la terrible veritat estava plagada i enverinada per mentides; però els Síndar encara eren innocents i confiaven en les paraules, i (com probablement pensareu) Mórgoth els escollí per al primer atac de la seva malícia perquè no els coneixia. I En Círdam, en sentir aquelles sinistres històries, s’amoïnà molt; perquè era savi i s’adonà de seguida que la veritat i la mentida estaven entortolligades amb malícia, per bé que la malícia la va atribuir als prínceps dels Nóldor, a la gelosia entre les seves coses. Per això envià missatgers a En Thíngol per explicar-li tot el que havia sentit.

Va resultar que en aquell moment els fills d’En Finarfin tornaven a ser hostes d’En Thíngol, perquè havien anat a veure la seva germana Galàdriel. Aleshores En Thíngol, molt commogut, s’acarà amb en Fínrod i li digué:

—Has fet mal fet, parent, d’ocultar-me aquests assumptes tan importants. Perquè ara m’he assabentat de tots els mals actes dels Nóldor.

Però En Fínrod li respongué:

—Quin mal us he fet, senyor? O quin mal han fet mai els Nóldor en el vostre reialme? Ni contra la vostra majestat ni contra la vostra gent han pensat ni fet mai cap mal.

—Em meravella, fill de n’Eärwen —va dir En Thíngol—, que hagis gosat apropar-te a la taula del teu parent amb les mans brutes de sang per la mort dels teus germans materns i que no diguis res per defensar-te ni cerquis cap mena de perdó!

En Fínrod es quedà molt moix, però no va dir res perquè no podia defensar-se sense atacar altres prínceps dels Nóldor; i detestava fer-ho davant d’En Thíngol. Però en el cor de n’Àngrod tornà a bullir l’amargor pel record de les paraules d’en Carànthir, i digué:

—Senyor, no sé quines mentides heu sentit ni d’on; però nosaltres no vam venir amb les mans brutes de sang. Innocents vam venir, culpables potser només de follia, perquè les paraules del caigut Fèanor ens embriagaren com el vi, i una estona igual de curta. No vam fer cap mal en el camí, sinó que en suportàrem a balquena; i els perdonàrem. Per això se’ns acusa de venir a explicar-vos contes a vós i de trair els Nóldor; injustament, com bé sabeu, perquè per lleialtat ens hem mantingut callats davant vós i ens hem guanyat la vostra ràbia. Però no ens veiem amb cor de suportar més les acusacions, i ara sabreu la veritat.

Llavors n’Àngrod parlà amargament contra els fills d’En Fèanor i li explicà la sang vessada a Alqualondë, la Fatalitat de Mandos, i la crema dels vaixells a Losgar. I digué cridant:

—I ara nosaltres, que suportàrem el pas del Gel Esmolat, haurem de ser titllats d’assassins i traïdors?

—Però l’ombra de Mandos també plana damunt vostre —va dir Na Mèlian.

En Thíngol restà molta estona callat abans de parlar:

—Marxeu! —va dir—. Tinc el cor massa ardent. Podeu tornar després, si voleu; perquè mai no us tancaré les portes, germans meus, acusats d’un mal que no havíeu compartit. Amb En Fingolfin i la seva gent també hi mantindré amistat, perquè ja han pagat prou el mal que feren. I oblidarem tots els greuges per l’odi conjunt que sentim pel Poder que va maquinar tots aquells mals. Però escolteu les meves paraules! No vull tornar a sentir mai més la llengua d’aquells que mataren el meu parent a Alqualondë! I, mentre duri el meu domini, no es parlarà mai aquesta llengua obertament. Tots els Síndar acataran la meva ordre de no parlar ni escoltar la llengua dels Nóldor. I tots aquells que la parlin seran considerats fratricides i traïdors impenitents.

Llavors els fills d’En Finarfin sortiren de Menegroth amb el cor feixuc perquè s’adonaven que les paraules de Mandos es farien realitat i que cap dels Nóldor que marxaren amb En Fèanor podria fugir mai de l’ombra que planava sobre la família. I així fou tan bon punt ho va haver dit En Thíngol, perquè els Síndar escoltaren les seves paraules i es negaren a parlar la llengua dels Nóldor a tot Beleríand, i defugien aquells que la parlaven; però els Exiliats adoptaren la llengua síndarin en els assumptes quotidians, i únicament parlaven l’Antiga Parla d’Occident els senyors dels Nóldor entre ells. Malgrat tot, la llengua continuà viva com a llenguatge de cròniques i de poemes a qualsevol indret on vivien els Nóldor.

Finalment Nargòthrond va estar construïda del tot (però En Turgon encara vivia als palaus de Vinyamar), i els fills d’En Finarfin es reuniren allà per celebrar una festa; i Na Galàdriel hi acudí des de Dòriath, i visqué un temps a Nargòthrond. El Rei Fínrod Felagund no tenia esposa i Na Galàdriel li’n preguntà el motiu; però les seves paraules li havien despertat un pressentiment, i li va dir:

—Jo també he fet un jurament, i haig de ser lliure per complir-lo i endinsar-me a les tenebres. No hi haurà res perdurable en el meu reialme, res que pugui heretar un fill meu.

Però diuen que no fou fins aquell moment que pensà de manera tan freda; perquè, en realitat, havia estat molt enamorat de n’Amarië, dels Vànyar, i no havia marxat a l’exili amb ell.





16

D’En Màeglin


N’Àredhel Ar-Fèiniel, la Senyora Blanca dels Nóldor, filla d’En Fingolfin, vivia a Nevrast amb el seu germà Turgon i se n’anà amb ell al Regnat Ocult. Però a la protegida ciutat de Góndolin s’avorria molt, i cada dia frisava més per tornar a cavalcar les terres amples i vagarejar pels boscos, com tenia per costum a Vàlinor; i quan van haver passat dos-cents anys de la construcció de Góndolin, parlà amb En Turgon i li demanà permís per marxar. En Turgon no volia que marxés, i li’n negà el permís molt de temps, però finalment hi accedí tot dient-li:

—Vés-te’n, doncs, si ho vols, però que consti que és contra el meu parer, i penso que tots dos en sortirem malparats. Però aniràs solament a cercar En Fingon, el nostre germà; i tots aquells que faig anar amb tu tornaran a Góndolin tan aviat com puguin.

Però n’Àredhel va dir:

—Sóc la teva germana, no la teva servidora, i fora dels teus confins puc fer el que m’abelleixi. I si m’has de donar una escorta a contracor, me n’aniré sola.

En Turgon li respongué:

—No et regatejaré res del que tinc. Però m’agradaria que cap dels que saben el camí fins aquí no visqués a fora dels meus murs; i, si bé em refio de tu, germana meva, em temo que n’hi hagi d’altres que no sàpiguen mantenir la boca tancada.

I En Turgon designà tres senyors de casa seva perquè cavalquessin amb n’Àredhel amb l’ordre de conduir-la fins a En Fingon, a Hithlum, si aconseguien de persuadir-la.

—I aneu amb compte —els digué—, perquè encara que Mórgoth continuï assetjat al Nord, a la Terra Mitjana, hi ha molts perills dels quals la Senyora no sap res.

N’Àredhel marxà, doncs, de Góndolin i deixà En Turgon amb el cor afligit.

Però quan arribà al Gual de Bríthiach, en el Riu Sírion, digué als seus acompanyants:

—Ara gireu cap al sud, no cap al nord, perquè no penso anar a Hithlum; el meu cor prefereix anar a trobar els fills d’En Fèanor, els meus amics d’antic.

I com que no la pogueren dissuadir, giraren al sud com els ordenava i miraren de ser admesos a Dòriath. Però els guàrdies de la frontera els barraren el pas; perquè En Thíngol no volia que cap dels Nóldor, llevat dels seus parents de la casa d’En Finarfin, traspassés el Cinturó, i menys encara els amics dels fills d’En Fèanor. Consegüentment, els guardians li digueren a n’Àredhel:

—Per anar a la terra d’en Cèlegorm, on aneu vós, Senyora, no heu de travessar de cap de les maneres el reialme del Rei Thíngol; heu de vorejar part defora el Cinturó de Na Mèlian, cap al sud o cap al nord. La ruta més ràpida és la dels camins que van a l’est, des de Bríthiach, per Dímbar i la frontera nord d’aquest regne i, després de creuar el Pont de l’Esgàlduin i els Guals de l’Aros, arriben a les terres de darrere el Turó de Himring. Allà viuen, segons creiem, en Cèlegorm i en Curufin, i podria ser que els hi trobés; el camí, però, és perillós.

Aleshores n’Àredhel féu mitja volta i cercà el perillós camí entre les valls encantades d’Èred Gòrgoroth i les tanques septentrionals de Dòriath; i així que s’acostaven a la regió maligna de Nan Dungortheb, les ombres embolcallaren els genets, n’Àredhel se separà dels seus acompanyants i es perdé bosc endins. Debades la cercaren molt de temps, amb por que hagués caigut en un parany o que hagués begut l’aigua enverinada d’aquella terra; però les sinistres criatures de na Ungòliant dels congosts s’alçaren i els encalçaren, i aconseguiren fugir vius per ben poc. Quan per fi tornaren a Góndolin i explicaren el que havia passat, la ciutat es submergí en la tristesa i En Turgon passà molt de temps sol aguantant en silenci el dolor i la ràbia.

Però n’Àredhel, havent cercat els seus companys en va, continuà endavant, perquè no tenia por i era de cor agosarat, com tots els fills d’En Finwë; i trobà el camí, i després de creuar l’Esgàlduin i l’Aros, arribà a la terra de Himlad entre l’Aros i el Celon on, en aquells dies, abans de trencar-se el Setge d’Àngband, vivien en Cèlegorm i en Curufin. En aquell moment no eren a casa, havien sortit amb en Carànthir est enllà, cap a Thargèlion; però la gent d’en Cèlegorm l’acollí amb tots els honors, i li pregaren que esperés la tornada del seu senyor. Passà un temps molt satisfeta de ser-hi i xalava passejant lliurement pels boscos; però en veure que l’any s’anava escolant i que en Cèlegorm no tornava, la tornà a esperonar el neguit i establí l’hàbit de sortir a cavalcar tota sola en cerca de nous camins i de clarianes inconegudes. I així fou com, en declinar l’any, n’Àredhel arribà al sud de Himlad i creuà el Celon; i, abans d’adonar-se’n, ja era dins la xarxa de Nan Élmoth.

En edats passades, Na Mèlian havia passejat per aquell bosc en el crepuscle de la Terra Mitjana, quan els arbres eren joves i tot era encara com sotmès a encantament. Però ara els arbres de Nan Élmoth eren els més alts i foscos de tot Beleríand, i no hi entrava mai el sol; i hi vivia n’Eöl, a qui anomenaven Senyor Fosc. Era parent d’En Thíngol, però a Dòriath se sentia corcuitós i incòmode, i quan el Bosc de Région on ell vivia fou envoltat pel Cinturó de Na Mèlian fugí cap a Nan Élmoth. Hi vivia en plena foscor, i estimava la nit i el crepuscle sota els estels. Defugia els Nóldor, que considerava culpables del retorn de Mórgoth i d’haver pertorbat la pau de Beleríand; però l’atreien més els Nans que cap dels Elfs antics. Per mitjà seu s’assabentaren els Nans de tot allò que s’havia esdevingut a la terra dels Èldar.

El comerç dels Nans que baixaven de les Muntanyes Blaves passava per dos camins que travessaven Beleríand Oriental, i la ruta nord, que anava pels Guals de l’Aros, era a la vora de Nan Élmoth; i és allà on es trobava n’Eöl amb els Naugrim i conversaven. Quan l’amistat entre ells es consolidà, el convidaren a viure com a hoste a les profundes mansions de Nogrod o Bélegost. Hi aprengué a treballar el metall i hi assolí gran perícia; i inventà un metall fort com l’acer dels Nans però tan mal·leable que podia esdevenir prim i flexible sense perdre resistència en qualsevol fulla o dard. Li posà el nom de galvorn, perquè era refulgent i negre com l’atzabeja, i el duia al damunt sempre que sortia. Però n’Eöl, si bé carregat d’espatlles per culpa de la feina de ferrer, no era un Nan sinó que era un Elf alt d’una raça antiga dels Tèleri, noble però de rostre rude; i els seus ulls podien veure n’Àredhel Ar-Fèiniel que errava perduda entre els alts arbres, a tocar dels límits de Nan Élmoth, un esclat de llum blanca en aquella terra entenebrida. Molt bella li semblà, i la desitjà; i la sotmeté a encantament perquè no pogués trobar mai la sortida i s’anés acostant als seus estatges de l’interior del bosc. Hi tenia la ferreria, les fosques sales i els seus servents, silenciosos i callats com llur amo. I quan n’Àredhel, cansada de caminar, arribà per fi a les seves portes, ell la rebé i l’acollí amablement i la féu entrar a casa seva. I s’hi quedà, perquè n’Eöl la prengué com a esposa, i la seva gent va trigar molt a tenir noves d’ella.

No hem dit pas que n’Àredhel hi fos totalment contrària, ni que la vida de Nan Élmoth li fos odiosa durant molts anys. Perquè, si bé per ordre de n’Eöl havia de defugir la llum del sol, caminaven plegats fins molt lluny sota els estels o a la llum de la lluna minvant; i podia anar sola allà on volia, encara que n’Eöl li prohibí de cercar els fills d’En Fèanor o qualsevol altre dels Nóldor. I n’Àredhel li donà un fill a les ombres de Nan Élmoth i, dins del seu cor, li posà un nom en la llengua prohibida dels Nóldor, Lómion, que vol dir Fill del Crepuscle; però el seu pare no li posà nom fins que tingué dotze anys, i fou el nom de Màeglin, que vol dir Mirada Punyent, perquè s’havia adonat que els ulls del seu fill eren més clarividents que els seus propis i que la seva ment podia llegir els secrets del cor que ocultava la confusió de les paraules.

Així que s’anava fent gran, en Màeglin s’anava assemblant cada cop més de cara i de maneres als seus avantpassats Nóldor, però de temperament i de seny era fill de son pare. Parlava poc si no eren assumptes de la seva incumbència i, quan ho feia, la seva veu tenia el poder de commoure els que l’escoltaven i de desconcertar els que se li oposaven. Era alt i bru, tenia els ulls negres però guspirejants i enfonsats com els Nóldor, i la pell blanca. Anava tot sovint amb n’Eöl a les ciutats dels Nans de l’est d’Èred Lindon i hi aprenia amb delit tot allò que li ensenyaven, especialment l’art de trobar vetes de metall a les muntanyes.

No obstant això, diuen que en Màeglin estimava més la seva mare i que, quan n’Eöl era fora, s’asseia al seu costat i escoltava les històries que ella li explicava de la seva raça i de llurs gestes a Eldamar i del poder i valor dels prínceps de la Casa d’En Fingolfin. Totes aquestes coses les anava guardant ell zelosament al cor però, per damunt de totes, aquelles que parlaven d’En Turgon, que no tenia hereu; perquè N’Elenwë, la seva esposa, morí en el creuament del Helcaraxë, i només li quedava la filla, n’Ídril Celebríndal.

El relat d’aquestes històries despertà en n’Àredhel un gran desig de tornar a veure els seus parents, i se sorprenia d’haver-se cansat de la llum de Góndolin, de les fonts al sol i de la gespa verda de Túmladen sota els cels ventolers de primavera; a més a més, sovint se sentia sola entre les ombres quan el seu marit i el seu fill s’allunyaven. Foren també aquestes històries les que provocaren les primeres discussions entre en Màeglin i n’Eöl. Perquè la seva mare no volia revelar a en Màeglin de cap manera on vivia En Turgon, ni com s’hi podia anar, i ell decidí esperar, convençut que algun dia aconseguiria treure-li el secret o que potser ho llegiria en el seu pensament desprotegit; però abans de fer això, desitjava veure els Nóldor i parlar amb els fills d’En Fèanor, parents seus, que no vivien gaire lluny. Quan exposà el seu propòsit a n’Eöl, però, el pare li respongué irat:

—Tu ets de la casa de n’Eöl, Màeglin, fill meu —va dir—, i no dels Golòdhrim. Tota aquesta terra és dels Tèleri, i no penso tenir tractes, ni deixaré que els tingui el meu fill, amb els assassins dels nostres germans, els invasors i usurpadors de les nostres llars. M’hauràs d’obeir en això, perquè, altrament, et tancaré.

I en Màeglin no respongué res, però es mantingué fred i silenciós i no va sortir mai més amb n’Eöl; i n’Eöl se’n malfià.

Ocorregué que els Nans, com era el seu costum, convidaren n’Eöl a la festa d’estiu de Nogrod; i hi va anar. En Màeglin i la seva mare tenien, doncs, llibertat d’anar on volguessin, i cavalcaven tot sovint pels marges del bosc anhelosos de la llum del sol; i el desig de marxar de Nan Élmoth per sempre s’anava inflamant insistentment en el cor d’en Màeglin.

—Senyora, marxem ara que podem! Quines esperances podem abrigar vós i jo en aquest bosc? Aquí som com esclaus, i jo no puc treure’n cap profit; perquè ja he après tot el que el meu pare havia d’ensenyar-me o que els Naugrim em podien revelar. No hauríem d’anar a Góndolin? Vós sereu la meva guia, i jo el vostre guardià!

N’Àredhel se sentí molt complaguda i orgullosa del seu fill i, després de dir als servents de n’Eöl que se n’anaven a veure els fills d’En Fèanor, partiren a cavall cap a la franja nord de Nan Élmoth. Creuaren l’estret corrent del Celon camí de la terra de Himlad, creuaren després els Guals d’Aros i giraren a l’est vorejant les tanques de Dòriath.

N’Eöl tornà de l’est abans del que havia previst en Màeglin, quan feia només dos dies que la seva esposa i el seu fill havien marxat; i tant s’enfurismà que sortí a cercar-los tot d’una en plena llum del dia. En arribar a Himlad, apaivagà la ira que el consumia i continuà endavant amb cautela, conscient del perill que corria, perquè en Cèlegorm i en Curufin eren senyors poderosos que no li tenien cap estima i en Curufin, a més, tenia un temperament perillós; però els exploradors d’Àglon havien vist en Màeglin i n’Àredhel camí dels Guals de l’Aros, i en Curufin, tot copsant que estaven a punt de passar coses estranyes, baixà pel sud i acampà a la vora dels Guals. I, abans que n’Eöl s’hagués allunyat gaire del Himlad, li sortiren a l’encontre els genets d’en Curufin i el portaren davant el seu senyor.

En Curufin li digué a n’Eöl:

—Què t’ha portat, Elf Fosc, a les meves terres? Un assumpte urgent, potser, que fa que algú tan poc amic del sol viatgi de dia?

I n’Eöl, coneixedor del perill que corria, reprimí les paraules amargues que li vingueren al cap.

—He sabut, Senyor Curufin —va dir—, que el meu fill i la meva esposa, la Senyora Blanca de Góndolin, han marxat de casa para venir a visitar-lo quan jo n’era absent; i m’ha semblat convenient venir a reunir-me amb ells.

En Curufin esclafí a riure i li respongué:

—A fe que l’acollida hauria estat més càlida de l’esperada si els haguessis acompanyat tu; però no hi fa res, perquè no era aquí que venien. No fa ni dos dies que passaren l’Aròssiach i continuaren camí cap a l’oest. Qualsevol diria que pretens ensarronar-me; si no fos que l’ensarronat ets tu.

I n’Eöl li respongué:

—Llavors, senyor, potser em podeu donar permís per marxar i esbrinar la veritat.

—El meu permís el tens, però no el meu amor —va dir en Curufin—. Com abans marxis de la meva terra, abans em complauràs.

Llavors n’Eöl muntà el seu cavall tot dient:

—És una sort, Senyor Curufin, trobar-se un parent tan amable en un moment de necessitat. Ho recordaré quan torni.

En Curufin el mirà amenaçador.

—No cal que presumeixis del títol de la teva esposa davant meu —va dir—. Perquè aquells que roben les filles dels Nóldor i es casen sense dot ni autorització no assoleixen parentiu de cap mena amb la seva raça. T’he donat permís per marxar. Accepta’l i vés-te’n. D’acord amb les lleis dels Èldar no et puc matar ara mateix. I hi afegeixo un consell: torna ara a la teva llar de les ombres de Nan Élmoth, perquè el cor em diu que, si vas a l’encalç d’aquells que ja no t’estimen, no hi tornaràs mai.

Llavors n’Eöl s’allunyà al galop, foll d’odi contra tots els Nóldor; perquè s’havia adonat que en Màeglin i n’Àredhel volaven cap a Góndolin. I esperonat per la ràbia i la vergonya d’aquella humiliació, creuà els Guals de l’Aros i cavalcà pel camí que havien pres ells abans; però encara que no sabien que el duien al darrere i ell anava a més bon ritme, no va aconseguir veure’ls fins que arribaren al Bríthiach i abandonaven els cavalls. Fou el destí qui els delatà, perquè els cavalls renillaren amb força i el corser de n’Eöl els sentí i arrencà a córrer cap a ells; i n’Eöl va veure de lluny l’abillament blanc de n’Àredhel i observà el camí que agafava per endinsar-se a les muntanyes.

N’Àredhel i en Màeglin arribaren a la Porta Exterior de Góndolin i a la Guàrdia Fosca sota les muntanyes; després de ser rebuda amb joia, traspassà les Set Portes i arribà amb en Màeglin a presència d’En Turgon, dalt de l’Àmon Gwareth. El Rei escoltà meravellat tot el que li explicà n’Àredhel; i observà amb molt bons ulls en Màeglin, el fill de la seva germana, i el considerà digne de ser comptat entre els prínceps dels Nóldor.

—És verament un motiu d’alegria que n’Ar-Fèiniel hagi tornat a Góndolin —va dir—, i ara la meva ciutat tornarà a ser més bella que els dies que la considerava perduda. I en Màeglin serà objecte de grans honors en el meu reialme.

Llavors en Màeglin féu una reverència i acceptà En Turgon com a senyor i rei, i se sotmeté a ell; però després es mantingué callat i alerta, perquè la benaurança i l’esplendor de Góndolin superaven tot el que ell havia pogut entrellucar a les històries de la seva mare, i el sorprenia la fortalesa de la ciutat i les hosts de gent i les moltes coses estranyes i belles que contemplava. Però res no atreia tant els seus ulls com n’Ídril, la filla del Rei, que seia al seu costat; perquè era daurada com els Vànyar, la raça de la seva mare, i li semblava com el sol que il·luminava tot el palau del Rei.

Però n’Eöl, a l’encalç de n’Àredhel, va trobar el Riu Sec i el camí secret i, arrossegant-se furtiu, arribà a la Guàrdia i fou interrogat. I quan els guàrdies li sentiren afirmar que era el marit de n’Àredhel es quedaren bocabadats i enviaren un ràpid missatger a la Ciutat; i arribà al palau del Rei.

—Senyor —li digué—, la Guàrdia ha capturat algú que ha arribat furtivament a la Porta Fosca. Diu que el seu nom és Eöl i és un Elf alt, fosc i murri, de la raça dels Síndar; però assegura que la Senyora Àredhel és la seva esposa, i demana ser portat fins a vós. Sembla molt irat i no és fàcil de contenir-lo; no l’hem matat, tal com les vostres lleis manen.

Aleshores n’Àredhel va dir:

—Heus aquí! N’Eöl ens ha seguit, com em temia. Però a fe que ho ha fet amb sigil, car no el vam veure ni sentir quan entràrem al Camí Ocult. —Després li va dir al missatger—: El que diu és veritat. És n’Eöl, i jo la seva esposa, i és el pare del meu fill. No el mateu, porteu-lo aquí a judici del Rei, si el Rei ho vol.

I així fou fet; i n’Eöl fou portat al palau d’En Turgon i es mantingué tibat davant el seu tron, orgullós i taciturn. Encara que tot allò que veia no el sorprenia menys que al seu fill, el cor li bullia de ràbia i d’odi contra els Nóldor. Però En Turgon el tractà amb honors i, tot aixecant-se a donar-li la mà, li digué:

—Benvingut, parent, per tal et tinc. Aquí pots viure a pler, però t’hi has de quedar a viure i no sortir mai més del meu regne; perquè tinc per llei que ningú que conegui el camí d’entrada pugui tornar a sortir.

Però n’Eöl enretirà la mà.

—No reconec les vostres lleis —va dir—. Ni vós ni ningú de la vostra raça té dret a ocupar reialmes o a fixar-hi límits. Aquesta terra és dels Tèleri, i vosaltres els porteu la guerra i les inquietuds i els tracteu sempre amb orgull i injustament. Tant me fan els vostres secrets, no he vingut a espiar-vos sinó a exigir el que és meu: la meva dona i el meu fill. No obstant això, si voleu reclamar n’Àredhel, la vostra germana, us la podeu quedar; que l’ocell torni a la gàbia; no trigarà gaire a emmalaltir com ho féu abans. Però en Màeglin no. No retindreu el meu fill. Vine, Màeglin, fill de n’Eöl! T’ho mana el teu pare. Deixa la casa d’aquests enemics i assassins dels seus germans, o seràs maleït! —Però en Màeglin no respongué res.

En Turgon s’assegué llavors en el seu alt tron sostenint la vara del destí, i parlà amb veu severa:

—No discutiré amb tu, Elf Fosc. Només les espases dels Nóldor defensen els vostres boscos sense sol. La llibertat per vagar-hi lliurement la deveu a la meva raça; i, si no fos per ells, ja faria temps que treballaríeu com esclaus en els abismes d’Àngband. I, aquí, jo sóc el Rei; i, tant si ho voleu com si no, les meves ordres són inapel·lables. Només tens dues opcions: viure aquí o morir-hi; igual que el teu fill.

Llavors n’Eöl mirà dins els ulls del Rei Turgon i no s’arronsà sinó que restà palplantat sense dir una paraula ni fer un sol moviment mentre un silenci absolut s’abatia sobre la cambra; i n’Àredhel tenia por perquè sabia que era perillós. De cop i volta, ràpid com una serp, agafa una javelina que duia amagada sota la capa i la llançà a en Màeglin tot cridant:

—Em quedo amb la segona opció, i el meu fill també! No tindreu el que és meu!

Però n’Àredhel s’interposà en el camí de la fletxa, que la ferí a l’espatlla; i molts es llançaren a reduir n’Eöl i se l’endugueren, mentre uns altres atenien n’Àredhel. Però en Màeglin observava el seu pare en silenci.

Fou decidit que n’Eöl seria sotmès a judici l’endemà; i n’Àredhel i n’Ídril imploraren clemència. Però, al vespre, n’Àredhel es començà a trobar malament; tot i que la ferida semblava petita, caigué en la foscor i morí a la nit; perquè la punta de la javelina estava enverinada, per bé que ningú no ho sabé fins que fou massa tard.

Així doncs, quan n’Eöl es presentà al judici d’En Turgon, no hi trobà pietat; i el portaren al Caragdûr, un precipici de pedra negra a la part nord de la muntanya de Góndolin, per llançar-lo des d’allà pels escarpats murs de la ciutat. I en Màeglin ho observà sense dir res; però, finalment, n’Eöl cridà:

—Així abandones el teu pare i la teva raça, fill desagraït! Aquí s’esguerraran totes les teves esperances i potser moris tal com moro jo.

Després el gitaren pel Caragdûr i així acabà, i tothom ho trobà just a Góndolin; si bé n’Ídril estava amoïnada i des d’aquell dia es malfià dels seus parents. Però en Màeglin prosperà i s’anà fent gran entre els Gondolíndrim, lloat per tothom, i molt alt en el favor d’En Turgon; perquè, a més d’aprendre amb ganes i prestesa tot el que podia, també tenia moltes coses a ensenyar. I reuní al seu voltant a tots els que tenien tirada per l’ofici de ferrer i per la mineria; i anà a Echoriath (que són les Muntanyes Circumdants) i hi trobà una mina de diversos metalls. El que més avaluava era el ferro dur de la mina d’Ànghabar, al nord d’Echoriath, i en tragué una fortuna de metall i d’acer que feren les armes dels Gondolíndrim cada cop més fortes i punyents; i això els fou de gran ajuda en els dies venidors. Assenyat i caut era en Màeglin, però també agosarat i valent quan calia. I això es féu palès en dies posteriors: perquè quan el trist any de la Nirnaeth Arnoediad En Turgon obrí les portes i marxà en ajut d’En Fingon al nord, en Màeglin no romangué a Góndolin com a senescal del Rei sinó que partí a la guerra i lluità al costat d’En Turgon mostrant-se ferotge i temerari a la batalla.

Tot semblava, doncs, anar bé amb la sort d’en Màeglin, que havia esdevingut poderós entre els prínceps dels Nóldor i el més gran després de l’únic en el reialme de més renom. Però no obria mai el seu cor a ningú; i encara que no tot anava com ell volia, ho suportava en silenci i ocultava els seus pensaments, de manera que gairebé ningú no podia llegir-los, si no era n’Ídril Celebríndal. Perquè des dels primers dies a Góndolin, en Màeglin nodria una pena que creixia sense treva i li arrabassava tota l’alegria: estava enamorat de la bellesa de n’Ídril i la desitjava, sense esperança. Per norma, els Èldar no es casaven amb parents tan propers, i tampoc no ho havien desitjat mai. I, fos com fos, n’Ídril no estimava Màeglin en absolut; i, sabent com pensava en ella, encara l’estimava menys. Perquè li semblava que era una cosa contra natura i perversa, com de fet sempre havien pensat els Èldar: un fruit maligne de la Matança arran de la qual caigué l’ombra de la maledicció de Mandos sobre la darrera esperança dels Nóldor. Però els anys s’anaven escolant i en Màeglin encara observava n’Ídril, i esperava, i l’amor s’anà enfosquint dins del seu cor. I mirava d’imposar a la seva voluntat l’ocupació en altres assumptes i no fugia de penes ni de càrregues si aquestes li comportaven poder.

Així era Góndolin; i, enmig de tota la benaurança d’aquell reialme, encara en dies de glòria, germinava una fosca llavor maleïda.





17

De l’arribada dels Homes a l’oest


Quan ja feia més de tres-cents anys que els Nóldor havien arribat a Beleríand, en els dies de la Llarga Pau, En Fínrod Felagund, senyor de Nargòthrond, viatjà cap a l’est del Sírion per anar a caçar amb en Màglor i en Maedhros, fills d’En Fèanor. Però, avorrit de la cacera, continuà camí tot sol cap a les muntanyes d’Èred Lindon que havia vist relluir de lluny; i, seguint la ruta dels Nans, va creuar el Gèlion pel gual de Sarn Athrad i, tot girant al sud pels corrents superiors de l’Àscar, arribà al nord d’Ossiríand.

En una vall circumdada de muntanyes, sota les fonts del Thalos, veié al vespre unes llums i sentí a la llunyania el so d’una cançó. Se sorprengué molt, car els Elfs Verds d’aquella terra no feien foc ni cantaven a la nit. De primer li va fer por que fos una incursió d’Orcs que haguessin traspassat la tanca del Nord però, a mesura que s’hi acostava, s’adonà que no ho eren; perquè els cantants empraven una llengua que ell no havia sentit mai abans, que no era la dels Nans ni la dels Orcs. Llavors En Felagund, dret i emmudit a l’ombra nocturna dels arbres, contemplà el campament i hi veié una gent estranya.

Eren una part de la família i seguici d’En Bëor el Vell, com li digueren després, un cabdill dels Homes. Després de vagarejar durant moltes vides per l’Est els havia menat finalment a les Muntanyes Blaves i foren els primers de la raça dels Homes que entraren a Beleríand; i cantaven d’alegria perquè creien haver escapat dels perills i haver arribat a una terra sense temors.

Molta estona els contemplà En Felagund, i se li encengué el cor d’amor vers ells; però romangué amagat sota els arbres fins que s’adormiren. Aleshores s’acostà a la gent adormida i s’assegué al costat del foc que s’apagava sense ningú al seu càrrec; i agafà una arpa rústega que En Bëor havia deixat al seu costat i tocà una música que les orelles dels Homes no havien sentit mai; perquè encara no tenien mestres en aquell art, llevat dels Elfs Foscos de les terres ermes.

Els Homes despertaren i escoltaren En Felagund tocar l’arpa i cantar, i tots pensaven ser a la pregonesa d’un bell somni fins que veien que tots els altres eren també desperts al seu costat; però no deien res ni es movien mentre En Felagund tocava, perquè la música era molt bonica i la cançó meravellosa. Les paraules del Rei Èlfic traspuaven saviesa i els cors que l’escoltaren n’adquiriren; perquè els temes que cantava, la creació d’Arda i la benaurança d’Aman més enllà de les ombres del Mar, se’ls representaven als ulls en imatges molt clares i cada ment interpretava la parla èlfica al seu nivell.

És per això, doncs, que els Homes posaren al Rei Felagund, el primer Èldar que van trobar, el nom de Nóm, que vol dir saviesa en la seva llengua, i a la gent del Rei els anomenaren Nómin, els Savis. De fet, al començament pensaren que En Felagund era un Vala del que havien sentit a dir que vivia a l’Oest; i aquesta era (a dir d’alguns) la causa del seu viatge. Però En Felagund es quedà a viure amb ells i els ensenyà veritables coneixements, i ells l’estimaren i l’adoptaren com a senyor i foren sempre lleials a la casa d’En Finarfin.

Els Èldar eren superiors a qualsevol altre poble en el domini de les llengües; i En Felagund descobrí que era capaç de llegir en el cap dels Homes els pensaments que volien revelar amb paraules, i li era molt fàcil d’interpretar llurs mots. Diuen també que aquests Homes havien tingut tractes molt temps amb els Elfs Foscos de l’est de les muntanyes i que n’havien apres la llengua; i com que tots els idiomes dels Quendi tenien el mateix origen, la llengua d’En Bëor i de la seva gent s’assemblava a la llengua èlfica en moltes paraules. No trigà gaire En Felagund a poder mantenir una conversa amb En Bëor; i, mentre visqueren junts, passaren moltes hores conversant. Però quan li feia preguntes referents a l’aparició dels Homes i a llurs viatges, En Bëor no deia gairebé res, i és que, de fet, en sabia ben poc, perquè els seus avantpassats havien explicat molt poques coses del passat i havien envoltat de silenci els seus records.

—Portem una foscor al darrere —va dir-li En Bëor—, i li hem girat l’espatlla, i no desitgem tornar-hi ni de pensament. Els nostres cors ens fan anar cap a l’oest i creiem que allà hi trobarem Llum.

Però després els Èldar digueren que, quan els Homes despertaren a Hildórien amb el naixement del sol, els espies de Mórgoth eren a l’aguait, i li ho feren saber a l’acte; i li semblà una cosa tan extraordinària que va sortir secretament sota l’ombra d’Àngband i s’endinsà a la Terra Mitjana bo i deixant en Sàuron el comandament de la Guerra. Dels seus tractes amb els Homes, els Èldar no en sabien res de res en aquell moment, i, després, de molt poc s’assabentaren; però copsaren clarament que una ombra tenebrosa llastava els cors dels Homes (com l’ombra de la Matança i de la Fatalitat de Mandos que embolcallava els Nóldor) i afectava fins i tot els Amics dels Elfs a qui conegueren primer. Corrompre o destruir tota cosa nova i bella era el principal desig de Mórgoth; i, sens dubte, era aquest l’objectiu que l’havia fet sortir del seu cau: mitjançant la por i les mentides, enemistar els Homes amb els Èldar i fer-los venir de l’Est contra Beleríand. Però era una idea de maduració lenta, i mai no fou del tot executada; perquè els Homes, diuen, de primer eren molt poc nombrosos i Mórgoth, que començava a témer el poder i la unió dels Èldar, retornà a Àngband, deixant aquest cop molt pocs servents enrere, i els de menys poder i astúcia.

Ara En Felagund s’assabentava per boca d’En Bëor que hi havia altres Homes de ments iguals que també viatjaven cap a l’oest.

—D’altres del meu llinatge han creuat les Muntanyes —li va dir—, i no són gaire lluny; i els Hàladin, un poble del qual ens separa la parla, són encara als vessants de l’oest en espera de notícies per seguir endavant. També hi ha uns altres Homes, la llengua dels quals és semblant a la nostra, amb qui hem tingut tractes ocasionals. Anaven davant nostre en la marxa cap a l’oest, però els vam avançar; perquè són un grup nombrós però viatgen plegats, i avancen a pleret, i són tots sota les ordres d’un cabdill a qui diuen Màrach.

Els Elfs Verds d’Ossiríand estaven amoïnats per l’arribada dels Homes i, quan sentiren que amb ells anava un senyor dels Èldar de l’altra banda del Mar, enviaren missatgers per advertir En Felagund.

—Senyor —li digueren—, si teniu poder sobre aquests nouvinguts, feu que tornin pels camins que han arribat o que continuïn endavant. Perquè no volem que vinguin estranys a aquesta terra i pertorbin la pau en què vivim. I aquesta gent són taladors d’arbres i caçadors de bèsties; per això no en som amics i, si no marxen, els farem tant de mal com podrem.

Aleshores, per consell d’En Felagund, En Bëor reuní totes les famílies i grups errants de la seva gent i creuaren el Gèlion per anar a viure a les terres de n’Àmrod i n’Àmras, als marges orientals del Celon, al sud de Nan Élmoth, a prop de les fronteres de Dòriath; i el nom d’aquella terra fou des d’aleshores Estolad, el Campament. Però quan va haver passat tot un any, En Felagund sentí desig de tornar al seu país i En Bëor li demanà permís per acompanyar-lo; i romangué al servei del Rei de Nargòthrond tota la vida. Així adquirí el seu nom, Bëor, per bé que abans s’havia dit Balan; perquè Bëor volia dir «vasall» en la llengua de la seva gent. Encomanà el govern dels seus a en Baran, el seu fill gran, i no va tornar mai més a Estolad.

Poc després de la partida d’En Felagund, arribaren a Beleríand aquells altres Homes de qui havia parlat En Bëor. Primer arribaren els Hàladin; però, en trobar-se amb l’hostilitat dels Elfs Verds, giraren cap al nord i visqueren a Thargèlion, en el país d’en Carànthir, fill d’En Fèanor; hi visqueren un temps en pau i la gent d’en Carànthir no els parava gaire atenció. L’any següent, En Màrach conduí el seu poble a través de la muntanya; era una gent alta i guerrera que avançava en companyies ordenades, i els Elfs d’Ossiríand s’amagaren i no els sortiren al pas. Però En Màrach, en sentir que la gent d’En Bëor vivia en una terra verda i fèrtil, baixà per la ruta dels Nans i s’instal·là al sud-est dels estatges d’en Baran, fill d’En Bëor; i s’establí una gran amistat entre aquests pobles.

El mateix Felagund hi tornava sovint a visitar els Homes; i molts altres Elfs de les terres occidentals, tant Nóldor com Síndar, viatjaven a Estolad, amatents de veure els Edain, l’arribada dels quals havia estat presagiada feia molt temps. Atani, el Segon Poble, era com els deien les cròniques de Vàlinor que parlaven de la seva arribada; però, en la parla de Beleríand, aquest nom esdevingué Edain, i només s’emprava per designar els tres llinatges dels amics dels Elfs.

En Fingolfin, com a rei de tots els Nóldor, els envià missatges de benvinguda; i després molts homes joves i delerosos dels Edain marxaren i es posaren al servei dels reis i senyors dels Èldar. Entre ells hi havia en Màlach, fill d’En Màrach, que visqué quaranta anys a Hithlum; i aprengué la llengua èlfica i rebé el nom d’Àradan.

Els Edain no restaren gaire satisfets a Estolad perquè molts encara desitjaven anar a l’oest; però no en sabien el camí. Tenien al davant les tanques de Dòriath i, al sud, hi havia el Sírion amb els seus aiguamolls intraspassables. Per això els reis de les tres cases dels Nóldor, albirant una esperança de força en els fills dels Homes, feren anar algú a dir-los que tot aquell Edain que ho desitgés podia traslladar-se a viure amb ells. D’aquesta manera començà la migració dels Edain: al començament de mica en mica, però després foren famílies i llinatges els que marxaren d’Estolad, fins que, passats cinquanta anys, n’havien entrat uns quants milers a les terres dels Reis. La majoria prengueren el llarg camí cap al nord, fins que en conegueren tots els viaranys. La gent d’En Bëor arribà a Dorthónion i visqué en terres governades per la casa d’En Finarfin. La gent de n’Àradan (perquè En Màrach, son pare, romangué a Estolad fins a la mort) es dirigí principalment cap a l’oest; i alguns anaren a Hithlum, però en Màgor, fill de n’Àradan, i molts del seu grup baixaren pel Sírion fins a Beleríand i s’instal·laren un temps a viure a les valls dels vessants meridionals d’Èred Wethrin.

Diuen que, pel que fa a tots aquests assumptes, solament En Fínrod Felagund conversà amb el Rei Thíngol, que estava poc satisfet, tant per aquest motiu com perquè l’havien inquietat uns somnis referents a l’arribada dels Homes molt abans de sentir-ne les primeres notícies. Per això disposà que els Homes havien de viure únicament a les terres del nord i que els prínceps als quals servien serien responsables de tot el que fessin; i va dir:

—Cap Home no entrarà a Dòriath mentre duri el meu regnat, ni tan sols els de la casa d’En Bëor, que serviren al benvolgut Fínrod.

Na Mèlian no li va dir res en aquell moment, però després comentà a Na Galàdriel:

—Ara el món avança amb celeritat cap a nous esdeveniments. I un dels Homes de la casa d’En Bëor vindrà certament fins aquí, i no el deturarà el Cinturó de Na Mèlian, perquè serà enviat per un destí més poderós que jo; i les cançons que sortiran d’aquesta vinguda sobreviuran al canvi de la Terra Mitjana.

Però molts Homes romangueren a Estolad, i hi visqueren diversos pobles una pila d’anys fins que, a la destrucció de Beleríand, foren derrotats o fugiren cap a l’est. Perquè al costat dels vells que creien acabats els dies de la migració, n’hi havia no pocs que volien anar a la seva, i temien els Èldar i la llum dels seus ulls; i començaren les dissensions entre els Edain, dissensions en les quals es pot percebre l’ombra de Mórgoth, car no hi ha cap dubte que ell sabia de l’arribada dels Homes a Beleríand i de la creixent amistat entre ells i els Elfs.

Els líders del descontentament eren en Bèreg, de la casa d’En Bëor, i n’Àmlach, un dels néts d’En Màrach; i deien obertament:

—Vam recórrer un llarg camí delerosos de fugir dels perills de la Terra Mitjana i de les criatures fosques que hi viuen perquè havíem sentir a dir que a Occident hi havia Llum. Però ara ens diuen que la Llum és més enllà del Mar, i que no podem anar a l’indret on viuen feliços els Déus. Tret d’un; perquè el Senyor de la Foscor és aquí, davant nostre, i els Èldar, assenyats però ferotges, li fan una guerra inexorable. Viu al Nord, diuen; i és on hi ha el dolor i la mort dels qual fugírem. No anirem en aquella direcció.

Llavors fou convocat un consell i una assemblea dels Homes, i s’hi reuniren en gran nombre. I els Amics dels Elfs respongueren en Bèreg tot dient-li:

—Certament, del Rei Fosc vénen tots els mals dels quals fugírem; però la seva pretensió és dominar tota la Terra Mitjana i per ventura no ens anirà a l’encalç, si marxem? Sí, si no el derrotem aquí o, si més no, el mantenim tancat. Només el conté el valor dels Èldar, i potser amb aquest fi, per ajudar-los en la necessitat, vam ser portats en aquesta terra.

En això respongué en Bèreg:

—Doncs que el vigilin els Èldar! La nostra vida ja és prou curta.

Però aleshores s’aixecà un que a tots els semblà que era n’Àmlach, fill de n’Ímlach, i pronuncià paraules sinistres que trasbalsaren el cor de tots els que l’oïen.

—Això no són més que tradicions èlfiques, contes per seduir els nouvinguts inconscients. El Mar no té límits. No hi ha Llum a l’Oest. Heu seguit el foc enganyador dels Elfs fins a la fi del món! Qui de vosaltres ha vist mai el menor dels Déus! Qui ha vist l’esguard del Rei Fosc del Nord? Els que pretenen dominar la Terra Mitjana són els Èldar. Cobejosos de riqueses, han excavat la terra per descobrir-ne els secrets i han atiat la ira de les criatures que viuen sota terra, com sempre han fet i sempre faran. Deixem que els Orcs tinguin el reialme que és seu, nosaltres tindrem el nostre. Hi ha lloc al món, si els Èldar ens deixen en pau!

Els que escoltaven es quedaren una estona bocabadats i una ombra de por els aclaparà el cor; i decidiren marxar lluny de les terres dels Èldar. Però, després, n’Àmlach negà haver estat present en el debat o haver dit les paraules que els deien; i els Homes restaren plens de dubtes i astorament. Aleshores els Amics dels Elfs digueren:

—Si més no, això sí que ho creureu: certament hi ha un Senyor Fosc, i els seus espies i emissaris són entre nosaltres: perquè ens té por i el preocupa la força que puguem donar als seus enemics.

Però encara n’hi va haver que van dir:

—De fet ens odia, i encara ens odiarà més si ens quedem a viure aquí i ens entremetem en la seva disputa amb els Reis dels Èldar, sense treure’n nosaltres cap guany.

Així doncs, molts dels que encara romanien a Estolad es preparen per partir; i en Bèreg conduí un miler de súbdits d’En Bëor cap al sud, i desaparegueren de les cançons d’aquells dies. Però n’Àmlach se’n va penedir, i va dir:

—Ara jo tinc la meva pròpia guerra amb aquest Mestre de les Mentides, que durarà fins a la fi de la meva vida —i marxà cap al nord i entrà al servei d’en Maedhros. Però aquells del seu poble que eren del parer d’en Bèreg escolliren un nou cabdill i giraren cua per les muntanyes cap a Èriador, i foren oblidats.

Els Hàladin romangueren tot aquest temps a Thargèlion força contents. Però Mórgoth, en veure que les mentides i enganys no aconseguien separar del tot Elfs i Homes, muntà en còlera i decidí fer tot el mal possible als Homes. Els adreçà, doncs, una incursió d’Orcs que es dirigí a l’est per burlar el setge, travessà furtivament les muntanyes d’Èred Lindon pels passos de la ruta dels Nans i es llançà sobre els Hàladin en els boscos del sud de la terra d’en Carànthir.

Els Hàladin no vivien sota el govern de cap senyor, i tampoc no vivien plegats, i com que cada família vivia a part i governava els seus afers, l’aplegament era molt lent. Però entre ells hi havia un home de nom Hàldad que tenia molts recursos i no coneixia la por; i reuní tots els homes valents que pogué trobar i reculà cap a un angle de terra entre l’Àscar i el Gèlion i, en el racó més allunyat, hi bastí una estacada d’aigua a aigua; i al darrere hi posaren totes les dones i nens que havien pogut salvar, i hi restaren assetjats fins que se’ls va acabar el menjar.

En Hàldad tenia dos fills bessons: Hàleth, la nena, i Hàldar, el nen; i tots dos foren valents en la defensa perquè Na Hàleth era una dona de gran cor i de molta força. Però, a la fi, en Hàldad fou assassinat en una sortida contra els Orcs; i en Hàldar, que havia sortit corrent per salvar el seu pare del desgavell, caigué al seu costat. Na Hàleth, per bé que sense esperança, mantingué unida la seva gent; i alguns es tiraren als rius i s’ofegaren. Però set dies després, quan els Orcs feien el darrer atac i ja havien enderrocat l’estacada, se sentí tot d’una la música d’unes trompetes. Del nord baixaren en Carànthir i el seu exèrcit, i els Orcs acabaren als rius.

En Carànthir mirà aleshores els Homes amb bons ulls i tributà grans honors a Na Hàleth, en consideració al seu pare i al seu germà. I adonant-se, prou tard, del valor que tenien els Edain, li digué:

—Si voleu anar a viure més al nord, hi tindreu l’amistat i protecció dels Èldar, i terres lliures per a vosaltres.

Però Na Hàleth era orgullosa i no estava disposada a rebre ordres ni consells, i la majoria dels Hàladin eren igual que ella. Agraí, doncs, les paraules d’en Carànthir, però li digué:

—Estic decidida, senyor, a deixar l’ombra de les muntanyes i anar cap a l’oest, on han anat altres de la nostra raça.

Per tant, quan els Hàladin hagueren reunit tots els seus que havien fugit esperitats cap als boscos en arribar els Orcs i encara continuaven vius, i així que hagueren recollit les despulles de les seves cases cremades, escolliren Na Hàleth com a cap; i ella els menà finalment a Estolad, i s’hi quedaren un temps a viure.

Però continuaven sent un poble a part, i els Elfs i els Homes sempre els consideraren el Poble de Na Hàleth. Na Hàleth en fou sempre el cap mentre va viure, però no es va casar mai i el liderat passà després a en Haldan, fill d’en Hàldar, germà seu. De tota manera, Na Hàleth no trigà gaire a frisar per tornar a l’oest; i, encara que la majoria de la seva gent era contrària a aquesta decisió, els hi portà un cop més; i marxaren sense ajut ni guia dels Èldar i, després de passar el Celon i l’Aros, creuaren la perillosa terra entre les Muntanyes de Terror i el Cinturó de Na Mèlian. Aquella terra no era encara tan maligna com després esdevingué, però no era una ruta per a Homes mortals inassistits, i Na Hàleth aconseguia fer avançar la seva gent amb moltes penes i pèrdues, i els havia d’obligar a continuar per la força de la seva voluntat. A la fi creuaren el Bríthiach, i molts es penediren amargament del seu viatge; però ja no hi havia remei. I així, en les noves terres, reiniciaren la seva vida d’abans com pogueren; i visqueren lliurement en els boscos de Talath Dirnen, més enllà del Tèiglin, i alguns continuaren camí fins al reialme de Nargòthrond. Però n’hi havia molts que estimaven la Senyora Hàleth i el seu únic desig era anar on anés ella i viure sota les seves ordres; i, aquests, els portà al Bosc de Brethil, entre el Tèiglin i el Sírion, on anaren arribant, en els dies sinistres que seguiren, molts dels seus que s’havien dispersat.

Ara bé, el Rei Thíngol considerava que Brethil era part del seu reialme, tot i no ser a dins del Cinturó de Na Mèlian, i hauria negat l’entrada a Na Hàleth; però En Felagund, que era amic d’En Thíngol, en sentir tot allò que havia suportat el Poble de Na Hàleth, aconseguí la gràcia per a ella: podria viure lliurement a Brethil amb la sola condició que la seva gent vigilés els Passos del Tèiglin contra els enemics dels Èldar i que no permetés entrar cap Orc en els seus boscos. A això respongué Na Hàleth:

—On són el meu pare Hàldad i el meu germà Hàldar? Si el Rei de Dòriath té por que s’estableixi una amistat entre Na Hàleth i aquells que devoraren la seva família, és que les idees dels Èldar són molt estranyes per als Homes.

I Na Hàleth visqué a Brethil fins que morí; i la seva gent alçà un túmul verd damunt del seu cos en un indret alterós del bosc, Tûr Haretha, el Túmul de la Senyora, Haudh-en-Arwen en la llengua síndarin.

I així s’esdevingué que els Edain visqueren a les terres dels Èldar, uns aquí, d’altres allà, d’altres vagarejant, d’altres instal·lats en famílies o en petits grups; i la majoria aprengueren la llengua dels Elfs Grisos, tant per poder parlar amb ells habitualment com perquè frisaven per aprendre les tradicions dels Elfs. Però, al cap d’un temps, els reis dels Elfs, veient que no era bo per Elfs i Homes viure mesclats sense ordre i que els Homes necessitaven senyors de la mateixa raça, els destinaren unes regions separades perquè poguessin viure al seu aire i nomenaren cabdills per mantenir la llibertat d’aquelles terres. Eren aliats dels Èldar en la guerra, però seguien els seus propis líders. No obstant això, a molts dels Edain els complaïa l’amistat dels Elfs, i es quedaren a viure amb ells tant temps com els deixaren; i els homes joves tot sovint feien un temps de servei en els exèrcits dels reis.

En Hàdor Lórindol, fill d’en Hàthol, fill d’en Màgor, fill d’en Màlach Àradan, entrà a la casa d’En Fingolfin de jove, i el Rei l’estimà. Li donà per tant el senyoriu de Dor-lomin i, en aquella terra, hi reuní la majoria de la gent de la seva raça i esdevingué el cabdill més poderós dels Edain. A casa seva només es parlava la llengua èlfica; però no havien oblidat la llengua pròpia, i d’ella venia la parla comuna de Númenor. Però a Dorthónion, el senyoriu de la gent d’En Bëor i el país de Ladros li foren concedits a en Bóromir, fill d’en Boron, que era nét d’En Bëor el Vell.

Els fills d’En Hàdor eren En Gàldor i en Gúndor; i els fills d’En Gàldor eren en Hurin i en Huor; i el fill d’en Hurin era en Turin, el Destructor del Glàurung; i el fill d’en Huor era en Tuor, pare de N’Eàrendil el Beneït. El fill d’en Bóromir era en Brégor, pare d’en Brègolas i en Bàrahir; i els fills d’en Brègolas eren en Bàragund i en Bélegund. La filla d’en Bàragund era na Morwen, mare d’en Turin, i la filla d’en Bélegund era na Ríam, la mare d’en Tuor. Però el fill d’en Bàrahir era En Beren el Manc, que es guanyà l’amor de Na Lúthien, filla d’En Thíngol, i tornà d’entre els Morts; d’ells nasqué N’Èlwing, esposa de N’Eàrendil, i després tots els Reis de Númenor.

A tots aquests els encalçava la Fatalitat dels Nóldor; i els Èldar encara recorden les seves grans gestes entre les històries dels Reis d’antic. I, en aquells dies, la força dels Homes s’havia sumat al poder dels Nóldor, i abrigaven grans esperances; i Mórgoth estava estretament tancat, perquè la gent d’En Hàdor, capaç de suportar el fred i les llargues caminades, no temien endinsar-se nord enllà per vigilar els moviments de l’Enemic. Els Homes de les Tres Cases prosperaren i es multiplicaren, però la més gran de totes era la casa d’En Hàdor Capdaurat, un igual dels senyors èlfics. La seva gent era gran en força i estatura, de ment àgil, resistents i valents, de ràpida rialla i de ràpida enrabiada, poderosos entre els Fills de L’Ilúvatar a la joventut de la Humanitat. De cabells rossos eren la majoria i d’ulls blaus; però no pas en Turin, la mare del qual era na Morwen, de la casa d’En Bëor. Els Homes d’aquella casa eren de cabells foscos o castanys, i d’ulls grisos; i, de tots els Homes, eren els que més s’assemblaven als Nóldor i els més estimats per ells; perquè tenien ments inquisitives, mans hàbils, ràpid enteniment, llarga memòria i eren més propensos a la compassió que a la burla. Molt semblants eren la gent dels boscos de Na Hàleth, però eren més baixets i no frisaven tant per conèixer les cròniques. Eren homes de poques paraules, i no els agradaven les gran reunions; i molts d’ells gaudien de la solitud i de caminar lliurement pels boscos verds quan la meravella de les terres dels Èldar encara els era una novetat. Però en els reialmes de l’Oest passaren un temps breu, i uns dies infeliços.

Els anys de vida dels Edain s’allargaren, segons el còmput dels Homes, després d’haver arribat a Beleríand; però, finalment, En Bëor el Vell morí quan portava viscuts noranta-tres anys, quaranta-quatre dels quals al servei del Rei Felagund. I, quan morí, no de ferida ni de pena sinó vençut per l’edat, els Èldar veieren per primer cop el ràpid ocàs de la vida dels Homes i la mort per esgotament que ells no coneixien; i ploraren amargament la pèrdua dels seus amics. Però En Bëor havia deixat la vida de bon grat, i havia mort en pau; i els Èldar estaven molt sorpresos de l’estrany destí dels Homes, perquè no se’n deia res a cap de les cròniques i no en sabien la fi.

Malgrat tot, els antics Edain aprengueren amb rapidesa dels Èldar tots els coneixements i arts que pogueren, i els seus fills adquiriren una saviesa i una habilitat que superava de lluny tota la resta de la Humanitat, que encara viuen a l’est de les muntanyes i no han vist mai els Èldar ni han contemplat aquells rostres que esguarden la Llum de Vàlinor.





18

De la ruïna de Beleríand i la caiguda d’En Fingolfin


En Fingolfin, Rei del Nord i Rei Suprem dels Nóldor, en veure que el seu poble havia esdevingut nombrós i fort i que els Homes aliats seus eren molts i valents, tornà a pensar a atacar Àngband; perquè sabia que, mentre el cercle del setge fos incomplet i Mórgoth fos lliure de treballar al fons de les seves mines maquinant unes malifetes que ningú no podia predir fins que ell les revelava, vivien en perill. Era una decisió assenyada segons els seus coneixements; perquè els Nóldor encara no comprenien la plenitud del poder de Mórgoth i no entenien que, en la guerra que lliuraven contra ell, ells sols tenien totes les de perdre, tant si l’apressaven com si l’ajornaven. Però com que la terra era bella i els seus regnats amples, la majoria dels Nóldor estaven satisfets amb les coses tal com eren, confiats que durarien, i poc inclinats a començar un atac en què n’haurien de morir molts tant si guanyaven com si perdien. Per tant, estaven poc disposats a escoltar En Fingolfin i, en aquell moment, els fills d’En Fèanor encara menys que els altres. Entre els caps dels Nóldor, tan sols n’Àngrod i n’Aegnor eren del mateix parer que el Rei: perquè vivien en regions des d’on podia albirar-se Thangoròdrim, i tenien molt present l’amenaça de Mórgoth. Així doncs, els plans d’En Fingolfin no arribaren enlloc i a la terra hi hagué pau un temps més.

Però quan la sisena generació d’Homes després d’En Bëor i En Màrach encara no havia assolit la maduresa, havent passat quatre-cents cinquanta-cinc anys de l’arribada d’En Fingolfin, s’esdevingué el mal que ell tant de temps havia temut, per bé que fou encara més nefast i sobtat que en els seus temors més foscos. Perquè Mórgoth portava molt temps preparant la seva força en secret mentre creixia la malícia del seu cor i l’odi envers els Nóldor esdevenia més punyent; i no era el seu únic desig acabar amb els seus enemics, sinó que també volia destruir i profanar les terres que ells havien escollit i embellit. I diuen que aquest odi sobrepassà la prudència i que, si s’hagués avingut a esperar una mica més fins a tenir el pla ben traçat, haurien mort la totalitat dels Nóldor. Però avaluà amb excessiva lleugeresa el valor dels Elfs i, els Homes, encara no els tenia gens en compte.

Arribà el temps d’hivern, quan la nit era fosca i sense lluna; i l’ampla plana d’Ard-galen s’estenia a l’ombra sota els estels freds, des dels cims fortificats dels Nóldor fins als peus de Thangoròdrim. Les alimares eren gairebé apagades, i els sentinelles pocs; a la plana, eren molt pocs els que vetllaven en el campament de cavalleria de Hithlum. Tot d’una, Mórgoth envià des de Thangoròdrim grans rius de flames que baixaven més veloços que els Bàlrogs i s’escampaven per tota la plana; les Muntanyes de Ferro eructaven focs verinosos de molts colors i el fum empestava l’aire d’una fetor mortal. Així morí Ard-galen, amb tot l’herbei engolit pel foc; i esdevingué un desert cremat i desolat, cobert d’una pols asfixiant, estèril i sense vida. Per això li canviaren el nom, i en digueren Anfàuglith, la Pols Ofegadora. Molts ossos socarrimats hi trobaren llur tomba a cel obert; perquè a la crema moriren molts Nóldor que, enxampats per la flama corredissa, no pogueren arribar a les muntanyes. Les altures de Dorthónion i Èred Wethrin aturaren els ferotges torrents, però tots els boscos dels vessants que miraven cap a Àngband s’encengueren i el fum provocà gran confusió entre els defensors. Així comença la quarta de les grans batalles, Dàgor Bragollach, la Batalla de la Flama Sobtada.

Al capdavant del foc anava Glàurung el daurat, pare de dracs, en la plenitud del seu poder; i duia un seguici de Bàlrogs, i al darrere anaven els exèrcits negres d’Orcs en multituds que els Nóldor no havien vist ni imaginat mai abans. I atacaren la fortalesa dels Nóldor, desferen el setge d’Àngband i mataren tots els Nóldor i aliats, Elfs Grisos i Homes, que trobaren. Molts dels més ferms enemics de Mórgoth foren derrotats en els primers dies d’aquella batalla, desconcertats, dispersats i incapaços d’unir llurs forces. Mai més no parà ja del tot la guerra a Beleríand; però hom creu que la Batalla de la Flama Sobtada acabà amb l’arribada de la primavera, quan minvà la fúria de l’envestida de Mórgoth.

Així acabà el Setge d’Àngband; i els enemics de Mórgoth quedaren disseminats i separats uns dels altres. La major part d’Elfs Grisos fugiren cap al sud i abandonaren la guerra del nord; molts foren acollits a Dòriath, i el regnat i la força d’En Thíngol s’engrandiren en aquell temps, perquè el poder de Na Mèlian la reina arribava a totes les fronteres i el mal no podia entrar encara en el reialme ocult. D’altres es refugiaren a les fortaleses de vora el mar i a Nargòthrond; i d’altres fugiren i s’ocultaren a Ossiríand o traspassaren les muntanyes i vagarejaren per les regions salvatges. I el rumor de la guerra i del trencament del setge arribà a orelles dels Homes de l’est de la Terra Mitjana.

Els fills d’En Finarfin foren els que suportaren la part pitjor de l’atac, i n’Àngrod i n’Aegnor foren morts; al seu costat caigué en Brègolas, senyor de la casa d’En Bëor, i una gran part dels guerrers d’aquest poble. Però en Bàrahir, germà d’en Brègolas, estava lluitant més a l’oest, a prop del Pas del Sírion. Allà el Rei Fínrod Felagund, que venia corrents del sud, quedà aïllat de la seva gent i acorralat amb un petit grup al Marjal de Serech; i n’hauria resultat mort o fet presoner si en Bàrahir no hi hagués acudit amb els seus homes més braus per rescatar-lo tot alçant un mur de llances al seu voltant; i sortiren de la batalla amb grans pèrdues. Així escapà En Felagund i retornà a la seva fortalesa profunda de Nargòthrond; però proferí un jurament d’amistat eterna i d’ajut a en Bàrahir i tots els seus sempre que els calgués i, com a penyora del seu vot, oferí el seu anell a en Bàrahir. En Bàrahir era per dret propi senyor de la casa d’En Bëor, i tornà a Dorthónion; però la major part del seu poble abandonaren llurs cases i anaren a refugiar-se a la plaça forta de Hithlum.

Tan potent fou l’envestida de Mórgoth que En Fingolfin i En Fingon no pogueren anar a ajudar els fills d’En Finarfin; i les hosts de Hithlum van haver de recular amb moltes pèrdues cap a les fortaleses d’Èred Wethrin, les quals defensaren amb prou penes dels Orcs. Davant dels murs d’Eíthel Sírion caigué Hàdor el dels Cabells Daurats quan defensava la rereguarda d’En Fingolfin, a l’edat de seixanta-sis anys, i amb ell caigué en Gúndor, el seu fill més jove, amb el cos crivellat de dards; i els Elfs els ploraren. Aleshores Gàldor l’Alt es féu càrrec del senyoriu del seu pare. I gràcies a la força i alçària de les Muntanyes Obagues, que aturaren el torrent de foc, i al valor dels Elfs i dels Homes del Nord, als quals encara no havien pogut vèncer cap Orc ni Bàlrog, Hithlum romangué inconquerida, com una amenaça constant al flanc de l’atac de Mórgoth; però En Fingolfin romania separat de la seva gent per un mar d’enemics.

Perquè la guerra havia estat molt dura per als fills d’En Fèanor, i pràcticament totes les fronteres de l’est havien estat atacades i arrabassades. El Pas de l’Aglon va ser forçat, per bé que les hosts de Mórgoth en pagaren un preu molt alt; i en Cèlegorm i en Curufin, derrotats, fugiren cap al sud i a l’est pels aiguamolls de Dòriath i, arribats que foren a Nargòthrond, cercaren la protecció d’En Fínrod Felagund. I així fou com la seva gent augmentà la força de Nargòthrond; encara que hauria estat millor, com es va veure després, que haguessin romàs a l’est amb els de la seva raça. En Maedhros féu actes d’un valor insuperable, i els Orcs fugiren davant seu; perquè d’ençà del turment sofert a Thangoròdrim, el seu esperit cremava com un foc blanc, i era com aquell que retorna d’entre els morts. Així doncs, la fortalesa del Turó de Himring no pogué ser vençuda i molts dels més valents que s’hi havien quedat, tant de la gent de Dorthónion com dels de les fronteres de l’est, es dirigiren a cuita-corrents a veure en Maedhros; i el Pas de l’Aglon fou tancat novament per tal que els Orcs no poguessin entrar a Beleríand per aquell camí. Però derrotaren els genets de la gent d’En Fèanor a Lothlann, car fou allà on es dirigí el Glàurung, i passaren per la Clariana d’en Màglor i destruïren tota la terra entre els dos braços del Gèlion. I els Orcs ocuparen la fortalesa del vessant occidental del Puig Rerir i arrasaren Thargèlion, la terra de Carànthir; i contaminaren el Llac Hèlevorn. Després creuaren el Gèlion amb foc i terror i arribaren a Beleríand Oriental. En Màglor s’uní a en Maedhros al cim del Himring; però en Carànthir aplegà les desferres de la seva gent i el poble dispers dels caçadors Àmrod i Àmras, i fugiren per Ramdal cap al sud. En el cim de l’Àmon Ereb mantingueren una vigilància i algunes forces de guerra, amb la col·laboració dels Elfs Verds; i els Orcs no entraren a Ossiríand ni a Taur-im-Duinath, ni a les terres salvatges del sud.

La notícia de la pèrdua de Dorthónion i de la derrota dels fills d’En Finarfin arribà a Hithlum juntament amb la nova que els fills d’En Fèanor havien hagut d’abandonar les seves terres. En Fingolfin hi cregué veure la destrucció final dels Nóldor i la derrota sense apel·lació de totes llurs cases; i, amarat de ràbia i de desesper, muntà el Róchallor, el seu gran cavall, i partí cavalcant tot sol sense que ningú no pogués aturar-lo. Passà com un vent aixecant pols per Dor-nu-Fàuglith, i tots aquells que entrellucaren el seu pas fugiren esbalaïts pensant que era Oromë en persona qui venia: perquè anava tan foll de ràbia que els ulls li resplendien com els ulls dels Vàlar. Així doncs, va arribar tot sol a les portes d’Àngband i féu sonar el corn i, bo i colpejant un cop més les portes de bronze, desafià Mórgoth a un combat singular. I Mórgoth sortí.

Aquesta fou la darrera vegada en aquelles guerres que Mórgoth traspassà les portes de la seva fortalesa; i diuen que no acceptà el repte gaire convençut; perquè tot i tenir més poder que cap altra criatura del món, l’única por que coneixia era deguda als Vàlar. Però ara no podia defugir el repte davant dels seus capitans; perquè a les roques ressonava la música aguda del corn d’En Fingolfin i la seva veu baixava forta i clara fins a les profunditats d’Àngband; i En Fingolfin acusava Mórgoth de covard, de mer senyor d’esclaus. Així que Mórgoth sortí, tot pujant lentament des del seu tron subterrani, i la remor dels seus peus era com un tro sota terra. I sortí a fora abillat amb una armadura negra; i es palplantà davant del Rei com una torre, amb corona de ferro i un escut immens, negre i sense blasó, i li projectà una ombra com un núvol de tempesta. Però En Fingolfin refulgia sota l’ombra com un estel; perquè la cota de malles que duia estava feta amb ulls de plata, i el seu escut blau tenia cristalls incrustats; i desembeinà la seva espasa Ringil, que espurnejava com el gel.

Aleshores Mórgoth brandà el Martell del Món Subterrani, el Grond, i el deixà caure com un llampec. Però En Fingolfin saltà a un costat i el Grond obrí un forat considerable a la terra, i en sortí fum i foc. Moltes vegades mirà de colpejar-lo Mórgoth, però a cada intent En Fingolfin s’escapolia com el llampec que fuig d’un núvol fosc; infligí set ferides a Mórgoth, i set vegades llançà Mórgoth un xiscle d’angoixa, xiscles que feren esglaiar les desesperades hosts d’Àngband i ressonaren a les terres del Nord.

Però a la fi el Rei estava cansat i Mórgoth li abaté l’escut al damunt. Tres cops el féu caure de genolls, i tres cops es tornà a aixecar i alçà l’escut esberlat i l’elm escantonat. Però la terra estava esquerdada i plena de clots, ensopegà en un sot i caigué d’esquena als peus de Mórgoth; i Mórgoth li posà al coll el peu esquerre i pesava com una muntanya caiguda. Però En Fingolfin, amb un darrer cop desesperat, li tallà el peu de soc-rel amb el Ringil, i la sang que vessava negra i fumosa emplenà els forats fets pel Grond.

Així morí En Fingolfin, Rei Suprem dels Nóldor, l’antic rei èlfic més orgullós i valent. Els Orcs no es jactaren mai d’aquell duel a la porta; tampoc els Elfs el cantaren, perquè el dolor era massa profund. Però, malgrat tot, encara es recorda la història perquè Thoròndor, Rei de les Àguiles, portà les noves a Góndolin i més lluny, a Hithlum. I Mórgoth agafà el cos del Rei Èlfic i el migpartí, amb la idea de tirar-lo als llops; però Thoròndor hi acudí volant des del seu cau dels cims del Crissàegrim i, tot parant-se davant Mórgoth, li desfigurà el rostre. El frec de les ales de Thoròndor era com la remor dels vents de Manwë i, tot engrapant el cos amb les seves urpes poderoses, s’enlairà tot d’una més enllà de l’abast dels dards dels Orcs amb el cos del Rei. I el deixà al cim d’una muntanya que mirava des del nord a la vall oculta de Góndolin; i En Turgon hi anà i construí un túmul de pedres sobre el seu pare. Cap Orc no gosà passar mai més pel túmul d’En Fingolfin ni acostar-se a la seva tomba, fins que s’acomplí el fat de Góndolin i la traïció aparegué entre els de la seva raça. Amb un sol peu va haver de caminar Mórgoth des d’aquell dia, i mai no pogué oblidar el dolor de les ferides; i, a la cara, tenia la cicatriu que li havia deixat Thoròndor.

Grans foren les lamentacions a Hithlum quan se sabé la caiguda d’En Fingolfin, i En Fingon es féu càrrec, afligit, del senyoriu de la casa d’En Fingolfin i del regnat dels Nóldor; però al seu fill Erèinion (que després es digué Guil-galad), l’envià als Ports.

Ara el poder de Mórgoth enfosquia les Terres del Nord; però en Bàrahir no havia fugit de Dorthónion i disputava cada metre de terra a l’enemic. Mórgoth perseguí el seu poble a mort, fins que en quedaren molt pocs; i tots els boscos dels vessants meridionals d’aquella terra esdevingueren gradualment regions tan perilloses i tenebrosament encantades que ni tan sols els Orcs hi entraven si no era d’estricta necessitat, i l’anomenaren Deldúwath, i Taur-nu-Fuin, el Bosc sota l’Ombra de la Nit. Els arbres que hi creixeren després de la crema eren negres i esquifits, i tenien arrels entortolligades que s’alçaven com urpes en la foscor, i aquells que s’hi endinsaven es perdien i eren encegats, escanyats o embogits per fantasmes aterridors. Tan desesperat arribà a ser el cas d’en Bàrahir que n’Emeldir la del Cor d’Home, la seva dona (que preferia lluitar al costat del seu fill i el seu marit que fugir), aplegà totes les dones i els nens que quedaven i donà armes a tots els que en volien; i els portà a les muntanyes que tenien al darrere per perillosos camins fins que arribaren amb penes i misèries a Brethil. Alguns hi foren acollits pels Hàladin, però d’altres continuaren per les muntanyes cap a Dor-lomin, on hi havia la gent d’En Gàldor, fill d’En Hàdor; i amb ells anava na Ríam, filla d’en Bélegund, i na Morwen, a qui deien Eledhwen, és a dir, Resplendor Èlfica, filla d’en Bàragund. Però cap d’ells no tornà a veure els homes que havien deixat enrere. Perquè els anaren matant un a un, fins que en Bàrahir es trobà únicament amb dotze homes: En Beren i el seu fill, en Bàragund i en Bélegund i els seus nebots, els fills d’en Brègolas i nous servents lleials a la casa els noms dels quals foren recordats molt temps en les cançons dels Nóldor: eren en Ràdhurin i en Dàiruin, en Dàgnir i en Ràgnor, en Guíldor i en Gòrlim l’infeliç, n’Arthad i n’Urthel, i en Hàthaldir el jove. Esdevingueren proscrits sense esperança, un grup desesperat que no podia fugir i no es volia rendir, perquè les seves cases havien estat enderrocades i llurs esposes i fills empresonats, morts o fugats. No arribaren noves ni ajut de Hithlum i en Bàrahir i els seus homes, caçats com bèsties salvatges, s’enretiraren a l’alta terra estèril més amunt del bosc i vagarejaren entre les llacunes i les rocoses deveses d’aquella regió, lluny dels espies i embruixaments de Mórgoth. Tenien el bruc per llit i el cel ennuvolat per sostre.

Gairebé dos anys després de la Dàgor Bragollach, els Nóldor encara continuaven defensant el pas a l’oest de les fonts del Sírion, perquè el poder d’Ulmo residia en aquella aigua, i Minas Tirith havia resistit als Orcs. Però, passat un temps, després de la caiguda d’En Fingolfin, en Sàuron, el més gran i més terrible dels servents de Mórgoth, que en llengua síndarin li deien Gòrthaur, anà a l’encontre de n’Oròdreth, el guardià de la torre de Tol Sírion. En Sàuron havia esdevingut un bruixot de terribles poders, mestre de les ombres i dels fantasmes, de saviesa immunda i de força cruel, senyor d’homes llop que malbaratava tot allò que tocava, i torçava tot allò que governava; la seva especialitat era el turment. Prengué Minas Tirith a l’assalt perquè un núvol de por embolcallà els defensors; i n’Oròdreth fugí rabent cap a Nargòthrond. En Sàuron ho convertí llavors en una talaia de Mórgoth, una fortalesa del mal, i una amenaça; i la bella illa de Tol Sírion fou maleïda, i l’anomenaren Tol-in-Gàurhoth, l’Illa dels Homes Llop. No podia passar cap criatura vivent per aquella vall sense que en Sàuron no la veiés des de la torre on era assegut. I ara Mórgoth dominava el pas cap a l’oest, i els camps i boscos de Beleríand eren plens de terror. Fins més enllà de Hithlum perseguí sense treva els seus amics, escorcollà els seus amagatalls i anà ocupant-ne les fortaleses l’una darrere l’altra. Els Orcs, cada cop més astuts, vagarejaven a pler d’una banda a l’altra i baixaven pel Sírion a l’oest i pel Celon a l’est, i encerclaven Dòriath; i arrasaven les terres de manera que tota bèstia i ocell en fugia, i el silenci i la desolació s’anaven escampant pel Nord. Feren captius molts Nóldor i Síndar i els portaren a Àngband, i esdevingueren esclaus obligats a emprar llurs habilitats i coneixements en servei de Mórgoth. I Mórgoth envià els seus espies al món abillats de formes falses i amb paraules farcides d’engany; amb falses promeses de recompensa i amb paraules astutes miraven de provocar la por i la gelosia entre els pobles, acusant de gasius llurs reis i cabdills, i de traïció. I, per causa de la maledicció de la Matança d’Alqualondë, les mentides eren tot sovint cregudes; i, certament, a mesura que el temps s’enfosquia, anaven adquirint un bri de veritat, perquè els cors i les ments dels Elfs de Beleríand s’ennuvolaren de desesper i temor. Però els Nóldor temien més que res la traïció d’aquells de la seva raça que havien estat presoners a Àngband; perquè Mórgoth n’havia fet servir alguns per als seus malignes propòsits i, tot simulant que els posava en llibertat, els deixà sortir, però llurs voluntats continuaven lligades a la seva i, si bé marxaren, acabarien tornant. Per això, si algun dels captius d’Àngband aconseguia escapar i tornava amb els seus, no hi trobava una bona acollida i era condemnat a vagarejar sol sempre més, proscrit i desesperat.

Mórgoth simulava compassió envers els homes, si algú escoltava els seus missatges, i els deia que els seus mals eren fruit de la servitud als rebels Nóldor, que si fossin capaços de rebel·lar-se, en mans del veritable Senyor de la Terra Mitjana rebrien honors i una recompensa justa al seu valor. Però pocs homes de les Tres Cases dels Edain li paraven l’orella, ni tan sols quan els parlava del turment d’Àngband. Per aquest motiu Mórgoth els perseguí amb odi i envià els seus missatgers més enllà de les muntanyes.

Diuen que en aquesta època arribaren per primer cop a Beleríand els Homes Bruns. Alguns eren secretament sota el domini de Mórgoth, i acudien a la seva crida; però no tots, perquè el rumor de Beleríand, de les seves aigües i terres, de les seves guerres i riquesa, havia arribat molt lluny, i les passes dels Homes que caminaven en aquells temps es dirigien sempre cap a l’oest. Aquests Homes eren baixos i amples, amb braços llargs i molsuts; de pell bruna o groguenca i cabells i ulls negres. Eren de moltes cases, i n’hi havia que s’avenien més amb els Nans de les muntanyes que no pas amb els Elfs. Però en Maedhros, coneixedor de la feblesa dels Nóldor i dels Edain, mentre en els abismes d’Àngband semblava haver-hi un magatzem inextingible i sempre renovat de criatures, féu una aliança amb aquests Homes nouvinguts i oferí la seva amistat als més grans dels seus cabdills, en Bor i n’Úlfang. I això complagué molt Mórgoth perquè era ben bé el que havia planejat. Els fills d’en Bor eren en Bórlad, en Bórlach i en Bórthand; i seguiren en Maedhros i en Màglor, contra el que esperava Mórgoth, i foren lleials. Els fills d’Úlfang el Negre eren n’Úlfast i n’Úlwarth, i Úldor el maleït; i seguiren en Carànthir i li juraren fidelitat, però no van ser fidels.

Poc amor hi havia entre els Edain i els Orientalencs, i no es reunien gairebé mai; perquè els nouvinguts havien viscut molt temps a Beleríand Oriental, però la gent d’En Hàdor estava tancada a Hithlum i la casa d’En Bëor gairebé derruïda. De primer, la guerra del nord no afectà el Poble de Na Hàleth perquè vivien més al sud, en el Bosc de Brethil; però ara s’havia desfermat una batalla entre ells i els Orcs invasors, perquè eren homes de cor valent i no estaven disposats a abandonar els boscos que estimaven. I, entre les històries de les derrotes d’aquella època, les gestes dels Hàladin es recorden amb honor: perquè després d’ocupar Minas Tirith, els Orcs travessaren el pas cap a l’oest, i haurien pogut devastar-ho tot fins a les Goles del Sírion; però En Hàlmir, senyor dels Hàladin, envià a cuita-corrents un missatge a En Thíngol, perquè era amic dels Elfs que protegien les fronteres de Dòriath. Aleshores en Béleg Arc-ferm, cap de la guàrdia fronterera d’En Thíngol, conduí una gran força de Síndar armats amb destrals cap a Brethil; i, tot sortint de les profunditats del bosc, En Hàlmir i en Béleg atraparen una legió d’Orcs i els derrotaren. D’aleshores ençà, la fosca onada que venia del Nord quedà retinguda en aquella regió, i els Orcs no gosaren creuar el Tèiglin durant molts anys. El poble de Na Hàleth visqué en pau alerta en el Bosc de Brethil i, protegit per la guàrdia, el Regnat de Nargòthrond disposà d’una treva per recuperar forces.

En aquesta època en Hurin i en Huor, fills d’En Gàldor de Dor-lomin, vivien amb els Hàladin, car n’eren parents. Uns dies abans de la Dàgor Bragollach, aquestes dues cases dels Edain es reuniren en una gran festa, quan En Gàldor i na Glóredhel, fills d’En Hàdor Capdaurat, es casaren amb Na Hàreth i en Hàldir, fills d’En Hàlmir, senyor dels Hàladin. Així fou, doncs, com els fills d’En Gàldor visqueren la infantesa a Brethil a cura del seu oncle Hàldir, com era el costum dels Homes en aquell temps; i anaren tots dos a aquesta batalla contra els Orcs, fins i tot en Huor, perquè malgrat tenir només tretze anys va ser impossible d’impedir-li-ho. Però com que formaven part d’una companyia que quedà separada de les altres, els encalçaren fins al Gual de Bríthiach, on haurien estat empresonats o morts si no arriba a assistir-los el poder d’Ulmo, que era encara molt fort al Sírion. El riu exhalà una boira que els ocultà als enemics i escaparen pel Bríthiach cap a Dímbar, i caminaren entre les muntanyes sota els espadats del Crissàegrim, fins que las trampes d’aquella terra els confongueren i no sabien trobar el camí per continuar endavant o per tornar. Thoròndor, que els espiava, els envià dues àguiles per ajudar-los; i les àguiles els enlairaren i els transportaren més enllà de les Muntanyes Circumdants, a la vall secreta de Túmladen i la ciutat oculta de Góndolin, que cap Home encara no havia vist mai.

En Turgon els rebé molt bé en assabentar-se de quin llinatge eren; perquè pel Sírion li havien arribat missatges i somnis procedents del Mar, d’Ulmo, Senyor de les Aigües, per advertir-lo dels mals que s’apropaven i per aconsellar-li que tractés amablement els fills de la casa d’En Hàdor, que li oferirien ajuda en cas de necessitat. En Hurin i en Huor visqueren a la casa del Rei com a hostes ben bé un any; i diuen que, en aquest temps, en Hurin aprengué moltes cròniques dels Elfs i també comprengué algun aspecte dels judicis i propòsits del Rei. Perquè En Turgon sentia molt afecte pels fills d’En Gàldor, i parlava molt amb ells; i en veritat desitjava que restessin a Gondolin per amor, més que no pas per la llei que cap estranger, ja sigui Elf o Home, que trobava el camí d’entrada al regne secret i contemplava la ciutat, no podia tornar a sortir-ne mai més fins al dia que el Rei obrís la tanca per deixar-hi sortir tots els ocults.

Però en Hurin i en Huor desitjaven tornar amb la seva gent i compartir les guerres i misèries que els afectaven. I en Hurin digué a En Turgon:

—Senyor, nosaltres som Homes mortals i diferents dels Èldar. Ells poden esperar molt de temps la batalla amb llurs enemics algun dia llunyà; però, per a nosaltres, el temps és curt, i l’esperança i la força ben aviat se’ns marceixen. A més a més, nosaltres no trobàrem el camí a Góndolin i, de fet, no sabem ben bé on cau, perquè ens hi portaren embasardits i meravellats pels alts camins de l’aire i, misericordiosament, ens velaren els ulls.

En Turgon escoltà el seu prec i digué:

—Teniu permís per marxar pel mateix camí que vinguéreu, si Thoròndor ho vol. Em sap greu que marxeu; però, d’aquí a poc temps, tal com el compten els Èldar, podrem tornar a trobar-nos.

Tanmateix a en Màeglin, el fill de la germana del Rei, que era poderós a Góndolin, no li sabia gens de greu que marxessin, per bé que envejava el tracte de favor que els dispensava el Rei, car no sentia gens d’amor per ningú del llinatge dels Homes; i li va dir a en Hurin:

—La gràcia del Rei és més gran del que et penses, i la llei ha esdevingut menys severa que abans; altrament no tindríeu més opció que viure aquí fins a la fi de la vostra vida.

I en Hurin li respongué:

—Sens dubte la gràcia del Rei és gran; però si la nostra paraula no és prou, et farem un jurament a tu.

I els germans juraren no revelar mai les paraules d’En Turgon i mantenir en secret tot el que havien vist en el seu reialme. Després s’acomiadaren i, a la nit, les àguiles se’ls endugueren i els deixaren abans de l’alba a Dor-lomin. Els seus parents s’alegraren molt de veure’ls, perquè els missatgers de Brethil havien comunicat que s’havien perdut; però no declararen ni al seu pare on havien estat, llevat que les àguiles els havien rescatat del desert i els havien dut a casa. Però En Gàldor digué:

—Heu estat vivint, doncs, tot un any al desert? Os us allotjaren les àguiles en els seus caus? Tanmateix, bé trobàreu aliments i bona roba, i torneu com a prínceps, no com a criatures abandonades als boscos.

I en Hurin respongué:

—Acontenteu-vos que haguem tornat; perquè únicament ens fou permès mitjançant un jurament de silenci.

En Gàldor ja no els féu més preguntes, però ell i molts d’altres esbrinaren la veritat; i, amb el temps, l’estranya fortuna d’en Hurin i d’en Huor arribà a orelles dels servents de Mórgoth.

Quan En Turgon s’assabentà del trencament del setge d’Àngband, no permeté que cap dels seus sortís cap a la guerra; perquè considerava que Góndolin era prou fort, i que no havia arribat el moment de fer-se conèixer. Però també creia que la fi del Setge era el començament de la caiguda dels Nóldor, si no rebien ajut; i envià en secret companyies de Gondolíndrim a les Goles del Sírion i a l’Illa de Bàlar. Hi construïren vaixells i salparen cap a Occident, seguint les ordres d’En Turgon, en recerca de Vàlinor, per demanar perdó i ajuda als Vàlar; i pregaren a les aus del mar que els guiessin. Però els mars eren braus i amples, i damunt les aigües surava l’ombra de l’encantament; i Vàlinor era ocult. Així doncs, cap dels missatgers d’En Turgon arribà a Occident, molts es perderen i molt pocs tornaren; però s’aproximava la fi de Góndolin.

Arribaren rumors a Mórgoth de tot això i, malgrat les victòries, s’inquietà; i frisava per rebre notícies d’En Felagund i En Turgon. Perquè havien desaparegut del seu abast, però sabia que no eren morts i tenia por d’allò que poguessin fer contra ell. De Nargòthrond en coneixia certament el nom, però no sabia ni on era ni la força de què disposava; i de Góndolin no en sabia res, i el preocupava En Turgon per damunt de tot. Així doncs, va enviar més espies a Beleríand; però féu tornar a Àngband les hosts principals dels Orcs, conscient que no podia lliurar una batalla final i victoriosa fins que tingués més força i que no havia avaluat escaientment el valor dels Nóldor ni el poder dels braços dels Homes que lluitaven al seu costat. Encara que havia aconseguit una gran victòria a la Bragollach i en els anys següents, i havia fet molt de mal als enemics, les seves pèrdues no havien estat menors; i si bé havia ocupat Dorthónion i el Pas del Sírion, els Èldar començaven a refer-se del desconcert inicial i ja s’afanyaven a recuperar el que havien perdut. Així doncs, a Beleríand, al sud, hi regnà uns quants anys una pau aparent; però les fargues d’Àngband no paraven de treballar.

Quan van haver passat set anys de la Quarta Batalla, Mórgoth renovà l’atac i envià una gran força contra Hithlum. L’envestida en els passos de les Muntanyes Obagues fou molt amarga i, en el setge d’Eíthel Sírion, Gàldor l’alt, Senyor de Dor-lomin, fou mort per una fletxa. Defensava aquella fortalesa en nom d’En Fingon, el Rei Suprem; i en aquell mateix indret havia mort el seu pare Hàdor Lórindol poc abans. El seu fill Hurin acabava d’assolir la maduresa, però ja era molt poderós, tant de ment com de cos; i foragità els Orcs d’Èred Wethrin amb una gran matança, i els encalçà fins més enllà de les arenes d’Anfàuglith.

Al Rei Fingon, però, no li fou fàcil contenir l’exèrcit d’Àngband que baixava del nord; i es lliurà la batalla a les mateixes planes de Hithlum. Les forces enemigues eren més nombroses que les d’En Fingon; però els vaixells d’En Círdam navegaven amb moltes forces per l’Estuari de Drengist i, en el moment adequat, els Elfs dels Falas es llançaren sobre l’exèrcit de Mórgoth des de l’oest. Els Orcs hagueren de rendir-se i fugir i els Èldar obtingueren la victòria, i llurs arquers els perseguiren a cavall fins a les Muntanyes de Ferro.

Després d’això, en Hurin fill d’En Gàldor governà la casa d’En Hàdor a Dor-lomin, i es posà al servei d’En Fingon. En Hurin era d’estatura més baixa que els seus pares, i que el seu fill; però era incansable i de cos resistent, àgil i lleuger com els del llinatge de la seva mare, Na Hàret dels Hàladin. La seva esposa era na Morwen Eledhwen, filla d’en Bàragund de la casa d’En Bëor, aquella que fugí de Dorthónion amb na Ríam, filla d’en Bélegund, i n’Emeldir, mare d’En Beren.

En aquell temps també foren destruïts els proscrits de Dorthónion, com explicarem ara; i només En Beren, fill d’en Bàrahir, aconseguí escapar i arribar amb moltes dificultats a Dòriath.





19

D’En Beren i Na Lúthien


Entre les històries de pesar i de ruïna que ens arribaren de l’obscuritat d’aquells dies, n’hi ha tanmateix algunes en què entre les llàgrimes s’hi albira la joia i a l’ombra de la mort una llum que perdura. I d’aquestes històries, la més bella a l’orella dels Elfs és la d’En Beren i Na Lúthien. De llurs vides fou feta la Troba de Lèithian, l’Alliberament de l’Esclavatge, que és la més llarga tret d’una altra de les cançons referents al món d’antic; però aquí se n’explica la història amb menys paraules i sense música.

Ja hem dit que en Bàrahir no pensava abandonar Dorthónion i que Mórgoth el perseguia a mort, fins que a la fi li quedaren únicament dotze companys. El bosc de Dorthónion s’elevava llavors cap al sud en uns erms muntanyosos; i, a l’est d’aquelles terres altes, hi havia un llac, Tam Aeluin, amb un bruguerar silvestre tot al voltant, i tota aquella terra era feréstega i sense camins, perquè no hi havia viscut mai ningú, ni en els dies de la Llarga Pau. Però les aigües de Tam Aeluin eren molt venerades, perquè de dia eren clares i blaves i de nit un mirall per als estels; i deien que la mateixa Mèlian havia consagrat aquella aigua en dies del passat. Cap allà emprengueren la retirada en Bàrahir i els seus proscrits, i en feren la seva llar, i Mórgoth no pogué trobar-los. Però els rumors de les gestes d’en Bàrahir i els seus companys s’escampaven pertot arreu; i Mórgoth donà ordres a en Sàuron de trobar-los i destrossar-los.

Entre els companys d’en Bàrahir hi havia en Gòrlim, fill de n’Àngrim. La seva esposa es deia Eilinel, i es professaven un amor molt gran, abans que s’esdevingués el mal. Però en Gòrlim, en tornar de la guerra a les fronteres, es trobà la casa saquejada i abandonada, i la seva esposa absent: morta o raptada, ell no ho sabia. Aleshores s’uní a en Bàrahir i, de tots els seus companys, ell fou el més ferotge i desesperat; però el dubte li rosegava el cor quan pensava que potser n’Eilinel no era morta. De vegades marxava tot sol en secret i visitava la casa que encara era en peu en els camps i boscos que abans havien estat seus; i els servents de Mórgoth se n’assabentaren.

Un dia de tardor, gairebé a nit entrada, anà a la casa i, en acostar-s’hi, li va semblar veure llum a la finestra; s’hi atansà amb cautela i mirà a dins. Hi veié n’Eilinel, que feia cara de pena i de fam, i li va semblar sentir-ne la veu que es lamentava d’haver estat abandonada per ell. Però tan bon punt la va haver cridat, la llum s’apagà en el vent; se sentiren els udols dels llops i, sobtadament, li engraparen les espatlles les pesades mans dels caçadors d’en Sàuron. Així caigué en Gòrlim al parany; i se l’endugueren al seu campament i el turmentaren perquè digués on eren els amagatalls d’en Bàrahir i quins camins freqüentava. Però en Gòrlim no deia res. Aleshores li van prometre que seria alliberat i tornaria amb n’Eilinel si parlava; i, a la fi, sense esma de tant patir i delerós de veure la seva esposa, cavil·là. Immediatament el portaren a la presència del temible Sàuron; i en Sàuron li digué:

—M’ha estat dit que ja vols fer tractes amb mi. Quin n’és el preu?

I en Gòrlim respongué que volia trobar-se amb n’Eilinel i ser alliberat amb ella; perquè es pensava que n’Eilinel també havia estat captivada.

En Sàuron llavors li digué tot somrient:

—És un preu petit per una traïció tan gran. Que així sigui. I ara, parla!

En aquell moment en Gòrlim s’hauria fet enrere, però, intimidat pels ulls d’en Sàuron li va dir tot el que volia saber. En Sàuron esclafí a riure; i amb tota sorna li va dir que la visió que havia tingut era un fantasma engendrat per art de màgia per fer-lo caure; car n’Eilinel era morta.

—No obstant això, accediré al teu prec —digué en Sàuron—; i et reuniràs amb n’Eilinel i t’alliberaré del meu servei. —I després, el féu morir cruelment.

D’aquesta manera fou revelat l’amagatall d’en Bàrahir, i Mórgoth hi teixí una xarxa al voltant; i els Orcs hi arribaren en les hores calmes d’abans de l’alba, sorprengueren els Homes de Dorthónion i els mataren tots, tots tret d’un. Perquè En Beren, fill d’en Bàrahir, havia estat enviat per son pare amb la perillosa comesa d’espiar les passes de l’Enemic, i era molt lluny quan atacaren el cau. Però, mentre dormia ignorant en el bosc, va somiar que unes aus carronyeres es posaven com fulles damunt les branques nues dels arbres del costat d’una llacuna i els vessava sang dels becs. Després En Beren veié en somnis que a través de l’aigua se li acostava una forma, un espectre d’en Gòrlim; i li parlà per explicar-li la seva traïció i mort, i per pregar-li que s’afanyés a informar el seu pare.

Llavors En Beren es despertà i emprengué el camí nit endins per arribar al cau dels proscrits el matí del segon dia. Però, en apropar-s’hi, veié els ocells carronyers que s’enlairaven i es posaven en els verns del costat de Tam Aeluin, sense deixar de grallar mofetes.

En Beren enterrà els ossos del seu pare i construí un túmul de pedra damunt seu i, damunt del túmul, féu un jurament de venjança. I, així, es dirigí primer a l’encalç dels Orcs que havien matat el seu pare i els seus parents i, a la nit, trobà el seu campament a la Font del Rivil, sobre el Marjal de Serech i, gràcies al seu art d’escapolir-se pels boscos, s’hi acostà sense ser vist. En aquell moment, el capità dels Orcs s’estava jactant de les seves gestes i, amb la mà alçada, mostrava la mà que li havia tallat a en Bàrahir com a senyal que la missió havia estat assolida; i en aquella mà hi havia l’anell d’En Felagund. En Beren sortí llavors de darrere una roca i matà el capità i, tot agafant la mà i l’anell, fugí corrent, defensat pel destí; perquè els Orcs, desconcertats, llançaven les fletxes sense encert.

Quatre anys romangué encara En Beren a Dorthónion com a proscrit solitari; però es féu amic d’ocells i de bèsties, que l’ajudaren i no el traïren mai i, des d’aleshores, no menjà mai carn ni matà cap criatura viva que no fos al servei de Mórgoth. No temia la mort, però sí la captivitat i, com que era audaç i anava desesperat, escapà tant de la mort com de les presons; i la veu de les seves agosarades gestes corria per tot Beleríand i acabà arribant a Dòriath. Mórgoth, finalment, posà preu al seu cap, un preu no inferior a l’establert per al cap d’En Fingon, Rei Suprem dels Nóldor; però els Orcs, quan sentien que s’acostava, més aviat tenien tirada a fugir que no pas a empaitar-lo. Així doncs, li enviaren un exèrcit sota les ordres d’en Sàuron; i en Sàuron duia homes llop, bèsties salvatges habitades per esperits temibles que ell mateix havia ficat en els seus cossos.

Ara tota aquella terra era plena de mals i tota criatura decent en fugia; i En Beren estava tan assetjat que finalment es veié forçat a fugir de Dorthónion. En temps d’hivern i de neu abandonà la terra i la tomba del seu pare i, tot pujant a les regions altes de Gòrgoroth, les Muntanyes de Terror, destrià a la llunyania la terra de Dòriath. Fou allà on el cor li digué que havia de baixar al Regnat Ocult, mai no petjat encara per un peu humà.

Terrible fou el viatge cap al sud. Els precipicis d’Èred Gòrgoroth eren molt escarpats i als seus peus s’agombolaven les ombres formades abans que sortís la Lluna. Més enllà hi havia el desert de Dungortheb, on coexistien la bruixeria d’en Sàuron i el poder de Na Mèlian i hi habitaven l’horror i la bogeria. Hi vivien les aranyes de la raça funesta de na Ungòliant, que teixien les teranyines invisibles on s’enganxaven totes les criatures vives; i hi vagarejaven monstres que havien nascut en la llarga obscuritat abans del Sol, caçadors silenciosos amb cent ulls. No hi havia aliment per a Elfs o Homes en aquella terra encantada, únicament hi havia mort. Aquell viatge no és pas la menys important de les grans gestes d’En Beren, però mai no en parlà a ningú, no fos cas que n’hagués de reviure l’horror; i ningú no sap com trobà el camí però, per senderons que mai no havien gosat explorar Homes ni Elfs, arribà a les fronteres de Dòriath. I traspassà els laberints que havia teixit Na Mèlian a l’entorn del regne d’En Thíngol, tal com ella havia previst; perquè arrossegava el pes d’un gran destí.

Conta la Troba de Lèithian que En Beren arribà ensopegant a Dòriath, revellit i com aclaparat per molts anys d’aflicció, car molt gran havia estat el turment del camí. Però, mentre errava a l’estiu pels boscos de Nèldoreth, trobà Na Lúthien, filla d’En Thíngol i Na Mèlian, un capvespre amb llum de lluna, que dansava a les herbes perennes de les clarianes vora l’Esgàlduin. L’abandonà tot d’una el record del seu dolor i quedà encisat; perquè Na Lúthien era la més bella de tots els Fills de L’Ilúvatar. Blau com un cel sense núvols era el seu abillament, però els seus ulls eren grisos com la llum dels estels; duia un mantell amb brodats de flors daurades, però els seus cabells eren foscos com les ombres del crepuscle. Com la llum a les fulles dels arbres, com la veu de les aigües clares, com els estels de damunt les boires del món, així era la seva glòria i encant; i, en el seu rostre, hi resplendia la llum.

Però la visió s’esvaní, i ell restà esbalaït, com aquell que està sotmès a un encanteri, i caminà llargues hores pels boscos, fer i caut com una bèstia, tot cercant-la. En el seu cor li posà el nom de Tinúviel, que vol dir Rossinyol, filla del crepuscle, en la llengua dels Elfs Grisos, perquè no trobà cap altre nom més adient. I, de lluny, li semblà com les fulles amb els vents de tardor i com un estel dalt d’un turó a l’hivern, però amb el cos cenyit per una cadena.

Resultà, doncs, que a les vigílies de primavera, Na Lúthien ballava a trenc d’alba damunt d’un turó verd; i de sobte entonà una cançó. Bella, corglaçant era la cançó, com el cant de l’alosa que s’alça a les portes de la nit i escampa la seva veu entre les estrelles defallents que veuen el sol darrere els murs del món; i la cançó de Na Lúthien desfermà les constriccions de l’hivern, i les aigües glaçades parlaren, i les flors brollaren a la terra freda fonyada pels peus de Na Lúthien.

S’esvaí aleshores l’encantament de silenci d’En Beren, que cridà el seu nom, Tinúviel; i el nom ressonà en els boscos. Ella s’aturà esglaiada, no fugí més, i En Beren se li acostà. En mirar-lo, el destí que duia escrit al rostre aclaparà Na Lúthien, i se n’enamorà; però s’escapolí dels seus braços i desaparegué just a trenc d’alba. En Beren restà ajagut a terra abaltit, com aquell que mor de benaurança i de pesar alhora; i s’enfonsà en un somni que era com un abisme d’ombra, i en despertà fred com la pedra, amb el cor aspre i desemparat. I amb la ment errant caminava a les palpentes com aquell que, víctima d’una ceguesa sobtada, cerca d’encalçar amb les mans la llum esvanida. Així començà a pagar amb angoixa el destí que pesava damunt seu; i aquell mateix destí afectava a Na Lúthien que, immortal com era, compartí la seva mortalitat i, lliure com era, es lligà la seva cadena; i l’angoixa de Na Lúthien fou superior a la coneguda mai per cap altre dels Eldalië.

Quan, assegut en la foscor, ja n’havia perdut l’esperança, ella tornà al seu costat, fa molt molt temps, i li oferí la mà en el Regnat Ocult. D’aleshores ençà, ella l’anava a veure sovint i caminaven en secret pels boscos de la primavera a l’hivern; i mai cap altre Fill de L’Ilúvatar ha gaudit de joia tan gran, per bé que breu.

Però en Dàeron el joglar, que també estimava Na Lúthien, espiava els seus encontres amb En Beren i en donà compte a En Thíngol. El Rei s’enrabià de valent, perquè estimava Na Lúthien per damunt de tot i la considerava superior a tots els prínceps dels Elfs; mentre que, els Homes mortals, ni tan sols els volia al seu servei. En conseqüència, parlà amb Na Lúthien apesarat i sorprès; però ella no li revelà res fins que ell li va jurar que no mataria mai En Beren ni el faria empresonar. Tanmateix, envià els seus servents a detenir-lo per portar-lo a Menegroth com un malfactor; i Na Lúthien s’hi avançà i ella mateixa portà En Beren davant el tron d’En Thíngol, com si es tractés d’un convidat honorable.

En Thíngol se’l mirà amb ràbia i menyspreu; però Na Mèlian no va dir res.

—Qui ets —va dir el Rei—, tu que véns com un lladre i goses presentar-te al meu tron sense haver-hi estat convidat?

Però En Beren, corprès de temor per l’esplendor de Menegroth i la majestuositat d’En Thíngol, no respongué res. Fou Na Lúthien qui parlà per dir:

—És En Beren, fill d’en Bàrahir, senyor dels Homes, enemic poderós de Mórgoth, autor de gestes llegendàries que són el tema d’una cançó que canten fins i tot els Elfs.

—Deixa que parli En Beren! —va dir En Thíngol—. Què fas aquí, infeliç mortal, i quin és el motiu que t’ha fet deixar la teva terra per entrar en aquesta, prohibida a aquells com tu? Pots dir-me alguna raó per la qual no t’hagi de sotmetre a un càstig sever per la teva insolència i follia?

En Beren alçà el cap i esguardà els ulls de Na Lúthien, i féu també una ullada al rostre de Na Mèlian; i li va semblar que les paraules que anava a pronunciar li havien estat posades a la boca. Havia perdut la por i havia recuperat l’orgull de la casa més antiga dels Homes; i digué:

—El destí, oh Rei, em portà fins aquí, acarant uns riscs que pocs Elfs gosarien. I aquí he trobat allò que certament no cercava però que, en trobar-ho, hauré de posseir per sempre. Perquè és superior a l’or i la plata i totes les joies. Ni la pedra, ni l’acer, ni els focs de Mórgoth, ni tots els poders dels regnats dels Elfs podran allunyar-me del tresor que ansio. Perquè Na Lúthien, la vostra filla, és la més bella de tots els Fills del Món.

Aleshores és feu el silenci a la sala, car tots els presents estaven bocabadats i esporuguits, convençuts que En Beren era home mort. Però En Thíngol, amb molta calma, va dir:

—Amb aquestes paraules t’has guanyat la mort; i la mort fóra allò que trobaries si no hagués fet un jurament a la lleugera; i a fe que me’n penedeixo, mortal infame que en el reialme de Mórgoth has après a trescar en secret com els seus espies i esclaus.

Aleshores En Beren respongué:

—Podeu condemnar-me a mort tant si m’ho mereixo com si no; però no toleraré de cap manera que m’acuseu de mortal infame, d’espia ni d’esclau. Per l’anell que En Felagund va donar a en Bàrahir, el meu pare, en el camp de batalla del Nord, la meva casa mai no ha merescut noms d’aquesta mena per part de cap Elf, rei o no.

Eren paraules pronunciades amb molt d’orgull i tots els ulls es desviaren cap a l’anell; perquè el tenia alçat i hi espurnejaven les joies verdes que havien inventat els Nóldor a Vàlinor. Perquè aquest anell era com dues serps bessones amb ulls de maragda, els caps de les quals es trobaven a sota d’una corona de flors daurades, sostinguda per una d’elles i devorada per l’altra; era la insígnia d’En Finarfin i la seva casa. Llavors Na Mèlian s’inclinà cap En Thíngol i li aconsellà en veu molt baixa que contingués la ràbia.

—Perquè En Beren no morirà a les teves mans —li va dir—, i el destí el farà anar lluny i lliure fins a complir-se i, tanmateix, el seu destí és vinculat al nostre. Fes-me cas!

Però En Thíngol mirà Na Lúthien en silenci; i pensà dins del seu cor: «Homes infeliços, fills de senyors petits i de reis breus, com pot posar la mà damunt teu un d’aquests i malgrat tot continuar amb vida?». Aleshores, trencant el silenci, digué:

—Veig l’anell, fill d’en Bàrahir, i m’adono que ets orgullós i et consideres poderós. Però les gestes d’un pare, per molt que hagi estat al meu servei, no són prou per guanyar la filla d’En Thíngol i Na Mèlian. I ara, escolta! Jo també desitjo un tresor amagat. Perquè la pedra i l’acer i els focs de Mórgoth guarden la joia que jo vull posseir, més que qualsevol poder dels regnats dels Elfs. Tanmateix t’he sentit a dir que no et descoratgen tots aquests obstacles. Fes, doncs, el que dius! Porta’m a la mà un Silmaril de la corona de Mórgoth; i llavors, si ella vol, Na Lúthien podrà donar-te la mà. Teva serà llavors la meva joia; i encara que el destí d’Arda és tancat en els Silmarils, m’hauràs de considerar molt generós.

Així es forjà el fat de Dòriath, que quedà entortolligat amb la maledicció de Mandos. I aquells que sentiren aquelles paraules copsaren que En Thíngol mantenia el seu jurament alhora que enviava En Beren a la mort; perquè sabien que ni tot el poder dels Nóldor, abans de trencar el Setge, no havia servit per veure ni de lluny els Silmarils resplendents d’En Fèanor. Car foren incrustats a la Corona de Ferro i atresorats a Àngband, amb més cura que tots els tresors; i els Bàlrogs els protegien, i espases incomptables, i murs inexpugnables, i la fosca majestat de Mórgoth.

Però En Beren rigué:

—A baix preu venen llurs filles els reis dels Elfs; a canvi de gemmes i de peces d’artesania. Però si aquesta és la vostra voluntat, Thíngol, així serà fet. I, quan tornem a trobar-nos, la meva mà durà un Silmaril de la Corona de Ferro; perquè no és la darrera vegada que veieu En Beren, fill d’en Bàrahir.

Llavors va mirar els ulls de Na Mèlian, que no deia res; s’acomiadà de Na Lúthien Tinúviel i, bo i inclinant-se davant En Thíngol i Na Mèlian, apartà els guàrdies que l’envoltaven i partí tot sol de Menegroth.

Parlà llavors per fi Na Mèlian i digué a En Thíngol:

—Oh Rei, has concebut un pla molt astut. Però si els meus ulls no han perdut clarividència, serà en detriment teu, tant si En Beren fracassa en la comesa com si l’assoleix. Perquè has condemnat o bé la teva filla o bé a tu. I ara Dòriath és sotmès al destí d’un reialme més poderós.

Però En Thíngol respongué:

—Jo no venc aquells que estimo i venero més que qualsevol tresor a cap Elf ni Home. I si hi hagués cap esperança o cap temor que En Beren tornés viu a Menegroth, no hauria tornat a veure la llum del cel, a pesar del meu jurament.

Na Lúthien no digué res, però d’aleshores ençà no tornà a cantar a Dòriath. Un silenci profund embolcallava els boscos i, en el regnat d’En Thíngol, les ombres s’anaven allargant.

Explica la Troba de Lèithian que En Beren travessà Dòriath sense entrebancs i arribà a la regió de les Llacunes Vesperals i els aiguamolls del Sírion; i, tot deixant la terra d’En Thíngol, pujà les muntanyes de les Cascades del Sírion, on el riu es ficava sota terra amb molt rebombori. Esguardà des d’allí a l’oest i, entre la boira i les pluges que circumdaven aquelles muntanyes, va veure Talath Dirnen, la Plana Protegida, que s’estenia entre el Sírion i el Nàrog; i, més enllà, destrià a la llunyania les terres altes de Taur-en-Fàroth, que s’alçaven damunt Nargòthrond. I, indigent com estava, sense esperança ni consell, hi encaminà els seus passos.

Els Elfs de Nargòthrond exercien una vigilància incessant en aquella plana; tots els turons que l’encerclaven estaven coronats de torres ocultes i, en tots llurs boscos i camps, s’hi arraulien en secret arquers de gran perícia. Llurs fletxes eren certeres i mortals i ningú no petjava la zona contra la seva voluntat. Així que, abans que En Beren hagués avançat gaire, ja sabien que se’ls acostava i que l’esperava la mort. Però, conscient del perill, mantenia sempre alçat l’anell d’En Felagund; i, tot i que no veié cap criatura viva, degut al sigil dels caçadors, se sentia observat i, ara i adés, deia en veu alta:

—Sóc En Beren, fill d’en Bàrahir, amic d’En Felagund. Conduïu-me al Rei!

Per això els caçadors no el mataren sinó que li sortiren al pas tots junts i el deturaren. I, en veure l’anell, li feren una reverència a pesar del seu aspecte salvatge i miserable; i el portaren cap al nord i cap a l’oest, de nit, per tal de no fer conèixer els seus camins. Perquè, en aquella època, no hi havia guals ni ponts en el torrent del Nàrog davant les portes de Nargòthrond; però més al nord, on el Guinglith s’unia al Nàrog, el corrent era més moderat, i per allà creuaren els Elfs i tornaren a girar al sud per menar En Beren sota la llum de la lluna a les portes obscures de llurs palaus ocults.

Així arribà En Beren a presència del Rei Fínrod Felagund; i En Felagund el reconegué tot d’una sense caldre-li cap anell per recordar el parentiu amb En Bëor i en Bàrahir. Es reuniren a porta tancada, i En Beren li explicà la mort d’en Bàrahir i tot el que s’havia esdevingut a Dòriath; i esclafí en plors en recordar Na Lúthien i la joia de què havien gaudit plegats. Però En Felagund escoltà aquell relat amb sorpresa i basarda; i copsà que el jurament que havia pronunciat seria la seva sentència de mort, tal com havia presagiat molt temps abans Na Galàdriel. Es dirigí llavors a En Beren amb el cor apesarat:

—És evident que En Thíngol desitja la teva mort; però em sembla que aquest desig supera el seu propòsit, i que el Jurament d’En Fèanor torna a actuar. Perquè els Silmarils estan maleïts per un jurament d’odi, i aquell que en diu el nom amb desig els deixondeix de l’ensopiment; i els fills d’En Fèanor arrasarien tots els regnats dels Elfs abans de permetre que algú que no fos ells aconseguís o posseís un Silmaril, perquè els guia el Jurament. I ara en Cèlegorm i en Curufin estan vivint als meus palaus; i per bé que jo, fill d’En Finarfin, sóc Rei, ells tenen molt poder en el reialme i molta gent al darrere. M’han jurat amistat en qualsevol necessitat, però em temo que a tu no et mostraran amor ni pietat si s’assabenten del teu quest. També jo estic sotmès a jurament; així que hi som tots entrampats.

Després el Rei Felagund parlà al seu poble per recordar les gestes d’en Bàrahir i el seu jurament; i declarà que pesava damunt seu l’obligació d’ajudar el fill d’en Bàrahir, que el necessitava, i demanà l’ajut dels seus capitans. Llavors s’aixecà en Cèlegorm entre la multitud i, bo i desembeinant l’espasa, cridà:

—Tant si és amic com enemic, tant si és dimoni de Mórgoth, Elf com fill dels Homes, com qualsevol altra criatura vivent d’Arda, cap llei ni amor ni aliança de l’infern, ni poder dels Vàlar, ni cap poder de bruixeria el defensarà de la persecució amb odi dels fills d’En Fèanor, si agafa o troba un Silmaril i se’l queda. Perquè únicament nosaltres tenim dret als Silmarils, fins a la fi del món.

Moltes altres paraules digué, paraules potents, com ho foren les que havia pronunciat molt temps abans el seu pare a Tírion i que atiaren per primer cop la rebel·lió dels Nóldor. I, després d’en Cèlegorm, parlà en Curufin, més suaument però no pas amb menys poder, conjurant a la ment dels Elfs una visió de guerra i la destrucció de Nargòthrond. Fou tan gran el temor que imprimí en els seus cors que mai més, fins al temps d’en Turin, cap Elf d’aquell reialme s’aventurà a una batalla oberta sinó que, amb sigil i emboscades, amb bruixeria i dards enverinats, perseguiren tots els estranys i oblidaren els lligams de parentiu. Així perderen el coratge i la llibertat dels antics Elfs i llur terra s’enfosquí.

I ara murmuraven que el fill d’En Finarfin no era Vala per manar-los, i li giraren la cara. Però la maledicció de Mandos caigué sobre els germans, i en els seus cors despertà l’obscur pensament d’enviar tot sol En Felagund a la mort per poder-li usurpar el tron de Nargòthrond; perquè ells eren de la línia més antiga de prínceps dels Nóldor.

I En Felagund, en veure que l’abandonaven, es tragué del cap la corona de plata de Nargòthrond i la llançà als seus peus, tot dient:

—Els vostres juraments de lleialtat envers mi, els podeu trencar, però jo no penso trencar el meu lligam. No obstant això, si entre vosaltres queda algú que encara no està aclaparat per l’ombra de la nostra maledicció, en trobaré uns quants que em seguiran i no me n’aniré d’aquí com un captaire expulsat de les portes.

N’hi hagué deu que es posaren al seu costat; i el principal d’aquests, que es deia Edrahil, s’ajupí, recollí la corona i demanà que fos donada a un senescal fins al retorn d’En Felagund.

—Perquè vós continueu sent el meu rei, i el seu —va dir—, passi el que passi.

Aleshores En Felagund dòna la corona de Nargòthrond a n’Oròdreth, el seu germà, perquè governés en nom seu; i en Cèlegorm i en Curufin callaren, però feren un somriure i sortiren del palau.

Un capvespre de tardor, En Felagund i En Beren sortiren de Nargòthrond amb els seus deu companys; i viatjaren des del naixement del Nàrog a les Cascades d’Ivrin. Sota les Muntanyes Obagues es trobaren una companyia d’Orcs, i els mataren tots de nit en el seu campament i agafaren llurs equips i armes. Mitjançant les arts d’En Felagund, canviaren de formes i de rostres fins a fer-se semblants als Orcs; i, així disfressats, arribaren al camí del nord i s’aventuraren pel pas occidental, entre Èred Wethrin i les terres altes de Taur-nu-Fuin. Però en Sàuron, que els veié des de la seva torre, dubtà de qui eren; perquè avançaven amb ànsia i no s’aturaven a informar dels seus actes, com tenien ordre de fer tots els servents de Mórgoth que passaven per allà. Així doncs, envià algú a detenir-los i portar-los a la seva presència.

Així s’esdevingué la contesa entre en Sàuron i En Felagund, de molt renom. Perquè En Felagund lluità amb en Sàuron amb cançons de poder, i el poder del Rei era molt gran; però en Sàuron acabà imposant-se, com es relata a la Troba de Lèithian:

Entonà un cant de bruixeria

punyent, inaugural, de fellonia,

revelador, descobridor, denunciador.

I de sobte En Felagund, balandrejant-se,

entonà com a resposta un cant de fermesa,

de resistència, de poder contra poder,

de secrets ben guardats, de força descomunal,

d’una fe intacta, de llibertat, de fugida;

d’una forma canviant i variable,

que esquiva les trampes i ignora els paranys,

una presó que s’obre, una cadena que esclata.

Endavant i endarrere es gronxava llur cançó.

Tentinejant i sotsobrant, cada cop més forta

s’inflava la cançó, En Felagund lluitava

i en els seus mots imprimia

tota la màgia i el poder de l’Elfitat.

Suaument, en el llostre, se sentien els ocells,

que cantaven al lluny, a Nargòthrond,

els sospirs de la Mar més enllà,

més enllà del món occidental, a l’arena,

a l’arena perlada del País dels Elfs.

El llostre s’espesseí; augmentà la tenebra,

a Vàlinor, la sang roja corria

a la vora del Mar, on els Nóldor assassinaren

els Genets de l’Escuma i manllevaren

els vaixells blancs i les blanques veles

dels ports enllumenats. El vent gemega,

el llop udola. Els corbs volen.

El gel murmura a les goles de la Mar.

Els captius es planyen tristos a Àngband.

Retruny el tro, els focs espeteguen…

I En Fínrod caigué davant el tron.



Aleshores en Sàuron els arrencà la disfressa i romangueren drets davant seu, nus i espantats. Però si bé quedà al descobert llur raça, en Sàuron no pogué esbrinar els seus noms o objectius.

Els llançà a un abisme pregon, fosc i silenciós, i els amenaçà amb matar-los cruelment si algun d’ells no li delatava la veritat. De tant en tant veien els seus dos ulls encesos en la foscor, i un dels homes llop devorava un dels companys del Rei; però ningú no traí el seu senyor.

Tan bon punt en Sàuron llançà En Beren al pou, s’obrí un abisme d’horror en el cor de Na Lúthien; i va córrer a demanar consell a Na Mèlian, que li digué que En Beren jeia a les masmorres de Tòl-in-Gàurhoth sense cap esperança de rescat. Aleshores Na Lúthien, copsant que no rebria ajut de ningú més en el món, decidí fugir de Dòriath i anar-hi ella mateixa; però demanà ajuda a en Dàeron, i ell denuncià el seu propòsit al Rei. En Thíngol quedà corprès i ple de por; i com que no podia negar a Na Lúthien la llum del cel, no fos cas que es decandís i es pansís, però volia aturar-la de totes totes, va fer que construïssin una casa de la qual no pogués escapar. No gaire lluny de les portes de Menegroth hi havia l’arbre més gran del Bosc de Nèldoreth, una fageda que ocupava la meitat septentrional del regne. Aquell faig poderós es deia Hírilom, i tenia tres troncs, de dimensions iguals, d’escorça suau i d’extremada alçària; les branques li sortien a molta altura de terra. Molt amunt, entre els troncs del Hírilom, hi construïren una casa de fusta, i hi tancaren Na Lúthien; i enretiraren l’escala, que només tornaven a posar quan els servents d’En Thíngol li anaven a portar allò que necessitava.

A la Troba de Lèithian s’explica com escapà de la casa del Hírilom; car va exercir els seus arts màgics i es féu créixer els cabells abundantment, i amb ells teixí una roba negra que embolicava com una ombra la seva bellesa i desprenia un encanteri de somnolència. Amb les grenyes sobreres teixí una corda, i la féu caure de la finestra; i les puntes es gronxaren per damunt dels guàrdies que vigilaven sota l’arbre, i els causà una profunda llangor. Llavors Na Lúthien baixà de la seva presó, amb la capa d’ombres embolicada fins al nas i, esquivant tots els ulls, desaparegué de Dòriath.

Ocorregué que en Cèlegorm i en Curufin sortiren a caçar per la Plana Protegida; hi anaven perquè en Sàuron, amarat de sospita, tot sovint enviava llops a les terres dels Elfs. Sortiren, doncs, de cacera, cavalcant terra endins, amb l’esperança de trobar notícies referents al Rei Felagund. El principal dels gossos llop que seguien en Cèlegorm es deia Huan. No havia nascut a la Terra Mitjana, sinó que venia del Reialme Benaventurat; perquè Oromë l’havia donat a en Cèlegorm feia molt temps, a Vàlinor, i havia seguit el corn del seu amo abans que el mal s’esdevingués. El Huan seguí en Cèlegorm a l’exili, i li fou lleial; i així quedà també ell sotmès a la maledicció que pesava damunt els Nóldor, i fou decretat que també ell trobés la mort, que no s’esdevindria fins que trobés el llop més poderós que hagués trepitjat mai la terra.

Va ser el Huan qui va trobar Na Lúthien volant com una ombra, atordida per la llum del dia sota els arbres, quan en Cèlegorm i en Curufin descansaven una estona a prop de les soladisses de l’oest de Dòriath; car res no escapava de la vista i l’olfacte del Huan ni podia aturar-lo cap encantament, i no dormia, ni de nit ni de dia. La portà a la presència d’en Cèlegorm i Na Lúthien s’alegrà de saber que era un príncep dels Nóldor i un enemic de Mórgoth i, tot traient-se el mantell, va mostrar-se. Tan immensa era la bellesa revelada sota el sol que en Cèlegorm s’enamorà d’ella; però li parlà amb serietat i li prometé l’ajuda que li calia si anava amb ell a Nargòthrond. En cap moment no féu palès que coneixia En Beren i el seu quest, del qual li parlà ella, ni que aquell assumpte l’afectava plenament.

Així doncs, van suspendre la cacera i tornaren a Nargòthrond, i Na Lúthien fou víctima de traïció, perquè la lligaren ben fort, li arrabassaren la capa i no li permeteren de traspassar les portes ni de parlar amb ningú, tret dels germans Cèlegorm i Curufin. Perquè ara, convençuts que En Beren i En Felagund eren presoners sense esperança, decidiren deixar morir el Rei, retenir Na Lúthien i obligar En Thíngol a concedir la seva mà a en Cèlegorm. Augmentaria així llur poder i esdevindrien els prínceps més poderosos dels Nóldor. I no tenien intencions de cercar els Silmarils mitjançant habilitat ni guerres, ni de permetre que ho fes ningú altre, fins que tinguessin tot el poder dels regnats dels Elfs sota les seves mans. N’Oròdreth no tenia poder per aturar-los, perquè ells dominaven els cors de la gent de Nargòthrond; i en Cèlegorm envià missatgers a En Thíngol amb la urgent comanda.

Però el llop Huan era de bon cor, i l’amor per Na Lúthien l’havia envaït tan bon punt la va veure; i penava per la seva captivitat. Per això anava sovint a la seva cambra; i a la nit jeia davant la seva porta, car temia que el mal havia arribat a Nargòthrond. Na Lúthien parlava sovint amb el Huan de la seva soledat, li parlava d’En Beren, que era amic de tots els ocells i bèsties que no eren al servei de Mórgoth; i el Huan comprenia tot el que deia. Perquè entenia la parla de totes les criatures que tenien veu; però només tenia permès d’emetre paraules tres vegades abans de morir.

El Huan concebé, doncs, un pla per ajudar Na Lúthien; i una nit li portà el seu mantell i, per primera vegada, parlà per donar-li consell. Després la portà per camins secrets a fora de Nargòthrond i fugiren plegats cap al nord; i acceptà de bon grat la humiliació de portar-la al llom com si fos un corser, ben bé com feien els Orcs, a espatlles dels grans llops. I avançaren molt de pressa, perquè el Huan era lleuger i incansable.

En els abismes d’en Sàuron jeien En Beren i En Felagund, i tots els seus companys ja eren morts; però en Sàuron tenia intencions de deixar En Felagund per a l’últim, car copsava que era un Noldo de gran poder i saviesa i li semblava que en ell s’ocultava el secret de la seva comesa. Però, quan el llop anà a cercar En Beren, En Felagund congrià tot el seu poder i trencà les cadenes; i lluità amb el llop i el matà amb les seves mans i dents; ell, però, quedà ferit de mort. Aleshores es dirigí a En Beren per dir-li:

—Ara me’n vaig a descansar eternament als palaus de més enllà dels mars i de les Muntanyes d’Aman. Trigaré molt temps a tornar a ser vist entre els Nóldor; i podria ser que no ens trobéssim mai més ni morts ni vius, perquè els destins de les nostres races són diferents. Adéu-siau!

I morí en la foscor, a Tol-in-Gàurhoth, la torre de la qual havia construït ell mateix. Així el Rei Fínrod Felagund, el més bell i estimat de la casa d’En Finwë, pagà el seu jurament i En Beren, mentrestant, plorava desesperat al seu costat.

En aquell moment arribà Na Lúthien i, dempeus en el pont que duia a l’illa d’en Sàuron, entonà una cançó que cap mur de pedra no podia apagar. En Beren la sentí i li semblà que somniava; perquè damunt seu refulgien els estels i en els arbres cantaven els rossinyols. I, com a resposta, entonà una cançó desafiant que havia fet en honor dels Set Estels, la Falç dels Vàlar que Varda havia penjat sobre el Nord com a senyal de la caiguda de Mórgoth. Després l’abandonaren les forces i s’endinsà a les tenebres.

Però Na Lúthien havia sentit la seva veu i entonà una cançó poderosa. Els llops udolaren i tota l’illa trontollà. En Sàuron era dret al seu cim alterós, immers en obscurs pensaments; però somrigué en sentir la seva veu, perquè sabia que era la filla de Na Mèlian. La fama de la bellesa de Na Lúthien i la meravella del seu cant havien arribat molt lluny de Dòriath; i se li acudí fer-la captiva i oferir-la a Mórgoth, que de segur el recompensaria generosament.

En Sàuron envià, doncs, un llop al pont, però el Huan el matà silenciosament. Un a un els va anar enviant i un a un els engrapà el Huan pel coll i els matà. Decidí llavors en Sàuron enviar-hi el Dràugluin, una bèstia ferotge, experta en el mal, senyor i ancestre dels homes llop d’Àngband. El seu poder era gran; i la contesa entre el Huan i el Dràugluin fou llarga i ferotge. Però, finalment, el Dràugluin aconseguí escapar i, de retorn a la torre, caigué als peus d’en Sàuron; i, tot morint, digué al seu amo: «El Huan és al pont!». En Sàuron, com tothom en aquella terra, sabia el destí que li havia estat decretat al llop de Vàlinor i decidí que bé podria ser ell el que l’atenyés. Adoptà, doncs, la forma d’un llop i es féu el llop més valent que havia petjat mai la terra; i s’hi acostà per apoderar-se del pas del pont.

Tan gran fou l’horror que provocà la seva arribada que el Huan es féu a una banda. En Sàuron saltà llavors damunt Na Lúthien; i ella s’esglaià davant l’amenaça de l’esperit nefast que espurnejava en els seus ulls i el vapor immund del seu alè. Però quan s’hi acostà, li posà un plec del seu vel fosc davant els ulls; i ell hi ensopegà, perquè l’havia vençut un efímer ensopiment. Aleshores el Huan s’alçà i es produí la batalla entre el Huan i el Llop-Sàuron, i els udols i lladrucs ressonaren a les muntanyes, i els guàrdies de les murades d’Èred Wethrin, a l’altra banda de la vall, els sentiren de lluny i restaren enllangorits de por.

Però cap bruixeria ni encanteri, cap ullal ni verí, ni arts malèfiques ni força de bèstia, podien vèncer el Huan de Vàlinor; i engrapà el seu enemic pel coll i el tirà a terra. En Sàuron canvià llavors de forma, de llop a serp, i, de monstre, a la seva forma habitual; però no podia desfer-se de l’engrapada del Huan sense abandonar totalment el cos. Abans que el seu horrible esperit abandonés la tenebrosa llar, Na Lúthien se li acostà per dir-li que haurien de fer tires el seu abillament de carn i enviar el seu espectre tremolós a Mórgoth; i li va dir:

—El teu ego no haurà de suportar eternament el turment del seu menyspreu traspassant-te amb la mirada, si no em concedeixes ara mateix la possessió de la teva torre.

En Sàuron es rendí i Na Lúthien prengué possessió de l’illa i de tot el que contenia; i el Huan el deixà anar. I, immediatament, adoptà la forma d’un vampir, gran com un núvol fosc sobre la lluna, i fugí degotant sang del coll sobre els arbres, fins a arribar a Taur-nu-Fuin, on es quedà a viure i ho omplí tot d’horror.

Aleshores Na Lúthien s’alçà en el pont i declarà el seu poder: i en desfer l’encanteri que mantenia les pedres unides, les portes s’enderrocaren, els murs s’obriren i els abismes es buidaren; i molts esclaus i captius sortiren meravellats i esporuguits, tancant els ulls a la pàl·lida llum de la lluna, car feia molt temps que jeien en l’obscuritat d’en Sàuron. Però En Beren no sortí i el Huan i Na Lúthien el cercaren per l’Illa; i Na Lúthien el trobà plorant per En Felagund. Tan pregon era l’abaltiment que el corprenia, ajagut i immòbil, que no sentí els seus peus. Ella, creient-lo mort, li posà els braços al voltant i se sumí en un oblit profund. Però En Beren retornà a la llum des dels abismes de la desesperació i la féu aixecar, i es tornaren a mirar l’un a l’altre; i el dia que despuntava sobre les fosques muntanyes resplandí damunt seu.

Van enterrar el cos d’En Felagund al cim del turó de la seva illa pròpia, que tornava a ser neta; i la tomba verda d’En Fínrod fill d’En Finarfin, el més bell de tots els prínceps dels Elfs, romangué inviolada fins al canvi de la terra, quan s’esberlà i s’enfonsà en els mars destructors. Però En Fínrod camina amb En Finarfin, el seu pare, per sota els arbres d’Èldamar.

Així, doncs, En Beren i Na Lúthien Tinúviel tornaven a ser lliures i erraven plegats pels boscos renovant una estona la joia passada; i arribà l’hivern, però no els afectà, perquè les flors no es marcien per on passava Na Lúthien i els ocells cantaven sota les muntanyes abillades de neu. I el Huan, que era lleial, tornà al seu amo, en Cèlegorm; val a dir, però, que llur amor no era tan gran com abans.

A Nargòthrond hi havia tumult. Hi estaven tornant molts Elfs que havien estat empresonats a l’illa d’en Sàuron; i s’alçà un clamor que les paraules d’en Cèlegorm no pogueren apaivagar. Lamentaven amargament la caiguda del seu rei Felagund i deien que una simple donzella hauria gosat fer allò que els fills d’En Fèanor no gosaren; però n’hi havia molts que copsaren que era la fellonia més que no pas la por allò que havia dominat en Cèlegorm i en Curufin. Arran d’això, els cors de la gent de Nargòthrond es desprengueren del seu domini i retornaren a la casa d’En Finarfin; i obeïren n’Oròdreth. Però ell no els permeté matar els germans, com volien fer molts, perquè el vessament de sang provocat per parents sobre parents estrenyeria encara més el cèrcol de la maledicció de Mandos. Tanmateix, no concedí pau ni descans a en Cèlegorm i en Curufin dins del seu reialme i jurà que, a partir d’aquell moment, molt poc amor uniria Nargòthrond amb els fills d’En Fèanor.

—Que sigui així! —va dir en Cèlegorm, i en els ulls li espurnejava una llum d’amenaça; però en Curufin féu un somriure. Després muntaren els seus cavalls i marxaren com el foc a mirar de trobar els seus parents de l’est. Però ningú no va anar amb ells, ni tan sols els que eren del seu poble; car tots s’adonaven que la maledicció llastava feixugament els germans, i que el mal els seguia. En aquella època, en Celebrímbor, fill d’en Curufin, repudià les gestes de son pare i romangué a Nargòthrond; però el Huan seguí capcot el cavall d’en Cèlegorm, el seu amo.

Es dirigiren cap al nord perquè, apressats com anaven, volien mirar de passar per Dímbar tot vorejant les fronteres del nord de Dòriath, en cerca del camí més ràpid cap a Himring, on vivia el seu germà Maedhros; i, si s’afanyaven, encara podien tenir esperances de travessar-lo esquivant Nan Dungortheb i l’amenaça distant de les Muntanyes de Terror.

Diuen que En Beren i Na Lúthien arribaren tot passejant al Bosc de Brethil i s’aproparen a les fronteres de Dòriath. Aleshores en Beren pensà en el seu jurament i, contra el seu cor, decidí que, després de deixar Na Lúthien segura a la seva terra, emprendria novament el camí. Però ella no estava disposada a separar-se d’ell, i li va dir:

—Has d’escollir, Beren, entre aquestes dues opcions: renunciar al teu quest i al teu jurament i cercar una vida de vagar per la faç de la terra, o mantenir la teva paraula i desafiar el poder de l’obscuritat en el seu tron. Però, prenguis el camí que prenguis, jo aniré amb tu, i el nostre destí serà el mateix.

Mentre parlaven de tot això, caminant sense parar esment a res més, aparegueren en Cèlegorm i en Curufin cavalcant veloços pel bosc; i els germans els entrellucaren i els reconegueren de lluny. Llavors en Cèlegorm féu girar el seu cavall i l’esperonà contra En Beren, amb la idea de fer-lo caure; però en Curufin girà de cop i alçà Na Lúthien d’una revolada i l’assegué a la sella, car era un genet fort i audaç. En Beren esquivà l’envestida d’en Cèlegorm i pujà d’un bot al veloç cavall d’en Curufin, que l’havia passat; i el Salt d’En Beren té molta anomenada entre Homes i Elfs. Agafà en Curufin pel coll des del darrere i l’arrossegà fins a terra. El cavall s’arborà i caigué, però Na Lúthien fou llançada a una banda i aterrà a l’herba.

Llavors En Beren mirà d’escanyar en Curufin, però tenia la mort a frec, perquè en Cèlegorm corria cap a ell amb una espasa. En aquell moment el Huan abandonà el servei d’en Cèlegorm i li saltà al damunt, de manera que el cavall girà a una banda i refusà d’acostar-se a En Beren per terror vers el gran llop. En Cèlegorm maleí llop i cavall, però no commogué el Huan. Na Lúthien s’aixecà i li prohibí que matés en Curufin; En Beren el desposseí, doncs, d’equip i d’armes i li agafà el ganivet, l’Àngrist. Aquell ganivet havia estat fet per en Tèlchar de Nogrod, i el duia penjat sense beina a la cintura; tallava el ferro com si es tractés de fusta verda. Llavors En Beren féu en Curufin a una banda, s’apartà d’ell i li aconsellà que tornés amb els seus parents nobles per tal que poguessin ensenyar-li a fer servir el coratge en empreses més valuoses.

—El cavall —li va dir—, me’l quedo per al servei de Na Lúthien, i pot considerar-se feliç d’alliberar-se d’un amo com tu.

Aleshores en Curufin maleí En Beren sota els núvols i el cel.

—Vés-te’n d’aquí —digué—, i que la mort et sigui propera i amarga.

En Cèlegorm se l’endugué en el seu cavall i els germans simularen que marxaven; i En Beren girà cua i no parà esment a les seves paraules. Però en Curufin, encès de vergonya i de malícia, agafà l’arc d’en Cèlegorm i disparà mentre marxaven; i la fletxa anava dirigida a Na Lúthien. El Huan l’atrapà amb la boca fent un salt; però en Curufin tornà a disparar i En Beren s’interposà entre el dard i Na Lúthien i se li clavà al pit.

Diuen que el Huan perseguí els fills d’En Fèanor i ells fugiren atemorits, i que, en tornar, donà a Na Lúthien una herba del bosc. Aquella fulla estroncà la sang de la ferida d’En Beren i Na Lúthien el guarí amb les seves arts i el seu amor; i així a la fi tornaren a Dòriath. Allí En Beren, dividit pel seu jurament i el seu amor, i sabent que Na Lúthien ara era segura, es llevà un matí abans que el sol i la deixà al càrrec del Huan; després partí amarat d’angoixa mentre ella dormia damunt l’herba.

Cavalcà novament cap al nord a tota velocitat fins al Pas del Sírion i, en arribar a les faldes de Taur-nu-Fuin, esguardà les terres desertes d’Anfàuglith i veié a la llunyania els cims de Thangoròdrim. En arribar-hi, acomiadà el cavall d’en Curufin i li aconsellà que abandonés tota por i tota servitud i que corregués lliure per les herbes de les terres del Sírion. Un cop sol, al llindar del darrer perill, compongué una Cançó de Comiat en lloança de Na Lúthien i de les llums del cel; car creia que li havia arribat el moment de dir adéu a l’amor i a la llum. D’aquesta cançó formaven part aquestes paraules:

Adéu dolça terra i cel del nord,

per sempre beneïts, car aquí reposava

i aquí corria amb àgils cames,

sota el Sol, sota la Lluna,

Na Lúthien Tinúviel,

d’una bellesa inexpressable amb llengua mortal.

Encara que el món fos enderrocat,

encara que fos dissolt, plegat de nou,

retornat al vell abisme,

nogensmenys fóra bo, perquè això

—el crepuscle, l’alba, la terra, el mar—

féu possible que Na Lúthien existís.



I la cantà en veu alta sense preocupar-se que el pogués sentir cap orella, perquè estava desesperat, i no mirava d’escapar.

Però Na Lúthien sentí la cançó i li’n cantà una altra en resposta mentre s’acostava pels boscos inadvertida. Perquè el Huan, bo i consentint un cop més fer-li de corser, l’havia portat veloçment rere el rastre d’En Beren. Molta estona havia estat rumiant de cor quin pla podia concebre per alleujar el perill d’aquells dos que estimava. Així doncs, a l’illa d’en Sàuron, girà a una banda i tornaren a córrer cap al nord, i ell adoptà des d’aleshores la forma de l’espantós home llop Dràugluin i ella la de l’horripilant rata-penada Thuringwethil. El Thuringwethil era un missatger d’en Sàuron que solia volar a Àngband en forma de vampir; i les seves immenses ales membranoses s’enganxaven a banda i banda amb una urpa de ferro. Abillats amb aquestes formes espantoses, el Huan i Na Lúthien travessaren rabents Taur-nu-Fuin, i totes les criatures fugien esperitades.

En Beren se sentí defallir quan els veié acostar-se; i es posà a meditar, perquè havia sentit la veu de Na Tinúviel i li havia semblat que era un miratge. Però s’aturaren i es tragueren les disfresses, i Na Lúthien se li acostà corrent. Així es tornaren a trobar En Beren i Na Lúthien entre el desert i el bosc. Ell va restar callat una estona, i feliç; però, passats uns moments, tornà a mirar de dissuadir Na Lúthien de fer el viatge.

—Tres cops maldic ara el jurament que vaig fer a En Thíngol —va dir—, i preferiria que m’hagués fet matar a Menegroth que no pas haver-te de fer entrar a les ombres de Mórgoth.

Llavors parlà per segona vegada el Huan amb paraules; i fou per donar-li un consell a En Beren:

—Ja no pots alliberar Na Lúthien de l’ombra de la mort, perquè hi és subjecta per amor. Pots canviar el teu destí i anar amb ella a l’exili mirant de cercar la pau debades mentre duri la teva vida. Però si no vols renegar del teu destí i abandones Na Lúthien, haurà de morir per força sola o bé acarar amb tu el destí que a tu t’espera: desesperançat, sí, però incert. No puc donar-te més consells, ni tampoc puc continuar el camí amb vosaltres. Però el meu cor presagia que allò que trobaràs tu a la Porta serà el mateix que jo veuré. Tota la resta m’és desconeguda; però podria ser que els nostres tres camins duguessin de tornada a Dòriath i que ens tornéssim a veure abans de la fi.

Aleshores En Beren s’adonà que Na Lúthien no podia ser apartada del fat que compartien, i no va mirar de dissuadir-la més. Per consell del Huan i amb les arts de Na Lúthien, adoptà la forma del Dràugluin, i ella la de la bèstia alada Thuringwethil. En Beren esdevingué en aparença un perfecte home llop, si bé en els ulls li resplendia un esperit tenebrós però clar; i la seva mirada s’omplí d’horror quan va veure al seu costat aquella criatura que se li enganxava al llom amb unes ales arrugades. Llavors fent un udol sota la lluna, es llançà turó avall amb la rata-penada girant i voleiant davant seu.

Superaren tots els perills fins que arribaren amb la pols del seu viatge llarg i esgotador a la terrible vall que hi havia davant la Porta d’Àngband. A la vora del camí s’obrien amples esquerdes d’on sortien formes que es contorçaven com serps. A cada banda hi havia muntanyes que s’alçaven com murs fortificats i, al damunt, aus carronyeres que cridaven amb veus funestes. Tenien al davant la Porta inexpugnable, un arc ample i fosc al peu de la muntanya; al damunt s’hi alçava un cingle de mil metres d’altura.

Allí els encalçà el desànim, car a la porta hi havia un guàrdia del qual no tenien notícia. Li havien arribat a Mórgoth rumors de no sabia quins designis dels prínceps dels Elfs i pels carreranys dels boscos se sentien sempre els udols del Huan, deixat anar feia temps pels Nóldor. Llavors Mórgoth recordà el destí del Huan i escollí un dels cadells de la raça del Dràugluin; i l’alimentà amb les seves pròpies mans de carn viva, i exercí els seus poders damunt seu. El llop creixia ràpidament, fins que no va cabre a cap llodriguera, i jeia immens i afamat als peus de Mórgoth. Li entrà presentment al cos l’angoixa de l’infern i se li omplí d’un esperit devorador, turmentat, terrible i fort. Càrcharoth, Gola Roja, li diuen en els relats d’aquells dies, i Anfàuglir, Gola Assedegada. I Mórgoth el feia jeure en vetlla a les portes d’Àngband, per si el Huan s’hi acostava.

El Càrcharoth els destrià de lluny amb malfiança; perquè feia molt temps que havia arribat a Àngband la notícia de la mort del Dràugluin. Per això els denegà l’entrada i els ordenà que esperessin; i se’ls atansà amb aire amenaçador i ensumà alguna cosa estranya en ells. Però, sobtadament, davallà dels cels algun poder de l’antiga raça divina que posseí Na Lúthien i, bo i desprenent-se de la disfressa, es mostrà petita davant el poder del Càrcharoth, però resplendent i terrible. Va aixecar la mà i li manà de dormir, tot dient:

—Oh esperit engendrat pel mal, cau ara en el fosc oblit i deixa una estona de banda l’espantós destí de la vida! —I el Càrcharoth caigué com si l’hagués assecat un llamp.

Aleshores En Beren i Na Lúthien traspassaren la Porta i baixaren les escales laberíntiques; i entre tots dos realitzaren la gran comesa que mai no han gosat fer Elfs ni Homes. Perquè baixaren al tron de Mórgoth, a la cambra més profunda, habitada per l’horror, amb llum de foc i una munió d’armes mortals i de turments. En Beren s’escapolí amb la seva forma de llop sota el tron; però Na Lúthien fou desabillada de la disfressa per voluntat de Mórgoth, que fità els ulls damunt d’ella. No l’espaordiren els ulls de Mórgoth; i li va dir el seu nom i li oferí els serveis de cantar per a ell tal com ho faria un joglar. Mórgoth, contemplant la seva bellesa, concebé llavors un pensament de luxúria, el pensament més obscur que se li havia acudit mai d’ençà que fugí de Vàlinor. I així l’ensibornà la seva pròpia malícia, perquè la mirava tan absort i gaudint d’un plaer secret amb el pensament, que la deixà lliure una estona. Tot d’una ella esquivà la seva mirada i, a les ombres, entonà una cançó d’una bellesa incomparable i d’un poder tan encegador que ell la va haver d’escoltar per força; i, amarat de foscor, girava els ulls a una banda i altra cercant-la.

Tota la cort jeia ara ensopida, i tots els focs perderen flama i s’apagaren; però els Silmarils de la corona del cap de Mórgoth irradiaren sobtadament una esplendor de flama blanca; i el pes d’aquella corona i de les joies li féu inclinar el cap, com si el món s’hi hagués posat al damunt, llastat amb un pes de preocupació, de temor i de desig que ni tan sols la voluntat de Mórgoth podia suportar. Aleshores Na Lúthien, posant-se novament la seva roba, enlairà un cant, i la seva veu caigué degotant com la pluja als bassiols, profunda i fosca. Va posar-li el mantell davant els ulls i li insuflà un somni, fosc com el Buit Exterior per on ell havia caminat tot sol en una ocasió. Caigué Mórgoth com l’allau d’una muntanya, recargolat com un tro, projectat bocaterrós del tron contra les flors de l’infern. La corona de ferro li caigué rodolant del cap. Tot estava en calma.

Com una bèstia morta jeia En Beren a terra; però Na Lúthien el tocà amb la mà i el despertà, i ell es desprengué de la forma de llop. Agafà llavors el ganivet Àngrist i, amb els garfis de ferro que el sostenien, tallà un Simaril.

En cloure el puny, l’esplendor li traspassà la carn viva i la seva mà esdevingué una llàntia resplendent; però la joia suportà el seu tacte i no el cremà. Se li va acudir llavors a En Beren que podria excedir el seu jurament i treure d’Àngband les tres Joies d’En Fèanor; però no era aquest el fat dels Silmarils. El ganivet Àngrist es trencà i un tros de la fulla ferí Mórgoth a la galta. Mórgoth remugà i es bellugà i tota la host d’Àngband es bellugà en somnis.

El terror s’amarà llavors d’En Beren i Na Lúthien, que fugiren, esverats i sense disfressa, amb l’únic desig de tornar a veure la llum. No trobaren entrebancs ni perseguidor, però la Porta era tancada i no podien sortir; perquè el Càrcharoth s’havia despertat del somni i ara era arborat amb ira al llindar d’Àngband. Abans que ells se n’adonessin ja els havia albirat, i els sortí al pas mentre corrien.

Na Lúthien estava esgotada, sense temps ni forces per dominar el llop. Però En Beren la cobrí amb el seu cos i alçà la mà dreta amb el Silmaril. El Càrcharoth s’aturà i, per uns moments, tingué por.

—Vés-te’n i vola! —li cridà En Beren—; perquè aquí hi ha un foc que et consumirà, i tota mena de mals.

I posà el Silmaril davant els ulls del llop.

Però el Càrcharoth mirà la joia sagrada sense intimidar-se i l’esperit devorador que tenia a dins despertà amb un foc sobtat; i obrí el queix, li enxampà la mà d’una revolada i la hi arrencà fins al canell. Tot d’una se li ompliren al llop les entranyes d’una flama d’angoixa i el Silmaril abrusà aquella carn maleïda. Udolant s’allunyà d’ells, i el clamor del seu turment ressonava en els murs de la vall de la Porta. Tan terrible esdevingué la seva bogeria que totes les criatures de Mórgoth que vivien en aquella vall o caminaven per algun dels camins que hi duien fugiren esperitades; perquè baixava del nord sembrant la destrucció i matava tota criatura vivent que li sortia al pas. De tots els terrors que arribaren mai a Beleríand abans de la caiguda d’Àngband, la bogeria del Càrcharoth fou el més horrible; perquè l’animal duia a dins el poder del Silmaril.

En Beren jeia ara desmaiat part dedins de la perillosa Porta, amb la mort a la vora, car l’ullal del llop tenia verí, i Na Lúthien exercí el seu poder que defallia per guarir la terrible ferida. Però darrere seu, en els abismes d’Àngband, creixia la remor d’una ira immensa. Les hosts de Mórgoth es deixondien.

Així doncs, el quest del Silmaril semblava a punt d’acabar en la ruïna i el desesper; però, en aquell moment, damunt el mur de la vall, aparegueren tres poderoses aus que volaven cap al nord amb unes ales més ràpides que el vent. Havia arribat a orelles de tots els ocells i bèsties el tràngol en què es trobava En Beren, i el Huan mateix havia encomanat a totes les criatures que estiguessin a l’aguait per ajudar-lo si calia. Molt amunt, sobre el regne de Mórgoth, volaven Thoròndor i els seus vassalls i, en veure els desgavells del Llop i la caiguda d’En Beren, davallaren suaument just quan els poders d’Àngband sortien de l’abaltiment.

Alçaren Na Lúthien i En Beren de terra i se’ls endugueren cap als núvols. A sota seu esclatà un tro, els llampecs espetegaren i les muntanyes tremolaren. De Thangoròdrim sortia foc i fum, i unes bengales flamejants que queien lluny i destrossaven les terres; i els Nóldor de Hithlum tremolaren. Però Thoròndor volava molt amunt de la terra en cerca dels alts camins del cel, on el sol llueix tot el dia descobert i la lluna camina entre estels sense núvols. Així passaren veloçment per Dor-nu-Fàuglith, i per Taur-nu-Fuin, i arribaren a la vall de Túmladen. No hi havia núvols ni boira i, en mirar a baix, Na Lúthien hi va veure, molt lluny, una llum blanca que sortia d’una joia verda, l’esplendor de Góndolin la bella on vivia En Turgon. Però esclafí en plor perquè En Beren semblava ferit de mort: no deia una sola paraula, no obria els ulls i, per tant, no sabia que volava. I, a la fi, les àguiles els deixaren a les fronteres de Dòriath; i arribaren en aquella mateixa petita vall d’on havia fugit En Beren desesperat mentre Na Lúthien dormia.

Les àguiles la deixaren al costat d’En Beren i tornaren als cims de Crissàegrim i als seus caus; però el Huan s’acostà a ella i tots dos prengueren cura d’En Beren, com havien fet per guarir-lo de la ferida que li havia fet en Curufin. Però aquesta ferida era nefasta i verinosa. Molt temps restà ajagut En Beren, i el seu esperit vagarejava per les fosques franges de la mort, sempre amb una angoixa que el perseguia de somni en somni. Llavors, de sobte, quan ja no semblaven quedar esperances, s’eixoriví, alçà els ulls i veié fulles en el cel; i sentí sota les fulles el cant suau i lent de Na Lúthien Tinúviel al seu costat. I tornà la primavera.

D’aleshores ençà En Beren rebé el nom d’Erchàmion, que vol dir Manc; i duia gravada al rostre l’empremta del sofriment. Però acabà tornant a la vida gràcies a l’amor de Na Lúthien, s’aixecà i tornaren a caminar plegats pels boscos. I no s’afanyaren a marxar d’aquell indret, que els semblava molt bonic. Na Lúthien volia quedar-se vagarejant pels boscos i no tornar mai, oblidar família i parents i tota la glòria dels regnats dels Elfs i, durant un temps, En Beren no semblava tenir-hi res a dir; però no podia oblidar per sempre el jurament de tornar a Menegroth, ni podia manllevar Na Lúthien a En Thíngol eternament. Perquè el guiava la llei dels Homes i considerava perillós desoir la voluntat del pare, si no era estrictament necessari; i també li semblava incorrecte que algú tan reial i noble com Na Lúthien hagués de viure sempre en els boscos com els rudes caçadors dels Homes, sense casa ni honor, i sense les coses belles que fan la delícia de les reines dels Eldalië. Així que, al cap d’un temps, la convencé i deixaren de passejar per aquelles terres deshabitades; i En Beren entrà a Dòriath per portar Na Lúthien a casa. Així ho volgué el destí.

Molts dies de penes havien assolat Dòriath. Tothom resta mut de pesar quan va perdre Na Lúthien. La cercaren debades durant molt temps. I diuen que, en aquella època, en Dàeron, el joglar d’En Thíngol, es perdé terra endins, i mai més no el tornaren a veure. Era ell el que feia la música per a les danses i cants de Na Lúthien abans que arribés En Beren a Dòriath; i l’havia estimada, i havia posat en la música tots els seus sentiments vers ella. Esdevingué el més gran joglar dels Elfs de l’Est de la Terra Mitjana, on visqué molts anys lamentant a la vora de les aigües fosques la pèrdua de Na Lúthien, filla d’En Thíngol, la més bella de totes les criatures vives.

En aquell moment En Thíngol demanà consell a Na Mèlian; però ella l’hi denegà tot recordant-li que el fat que ell havia concebut havia d’arribar a la fi establerta, i que havia d’esperar el moment oportú. Però En Thíngol s’assabentà que Na Lúthien havia anat molt lluny de Dòriath, perquè, com hem explicat abans, arribaren secretament els missatgers d’en Cèlegorm dient que En Felagund era mort, que En Beren també era mort, però que Na Lúthien vivia a Nargòthrond i en Cèlegorm volia desposar-la. Llavors En Thíngol esclatà de ràbia i envià espies amb la intenció de declarar la guerra a Nargòthrond; i així s’assabentà que Na Lúthien havia tornat a fugir i que en Cèlegorm i en Curufin havien estat expulsats de Nargòthrond. Llavors dubtà del camí a seguir, perquè no tenia força per atacar els set fills d’En Fèanor; però envià missatgers a Himring per demanar-los ajuda en la recerca de Na Lúthien, donat que en Cèlegorm no l’havia enviada a la casa de son pare ni l’havia protegida amb encert.

Però, en el nord del seu reialme, els missatgers es trobaren amb un perill sobtat i imprevist: la matadissa del Càrcharoth, el Llop d’Àngband. Havia baixat rabent del nord i, després de passar Taur-nu-Fuin per la banda oriental, aparegué a les fonts de l’Esgàlduin com un foc destructor. Res no l’aturava, i el poder de Na Mèlian a les fronteres de la terra no li feia cap efecte perquè el guiava el destí i el poder del Silmaril que, per a desgràcia seva, posseïa. Així s’endinsà en els boscos inviolats de Dòriath, i tothom en fugia esparverat. Només un dels missatgers, en Màblung, el capità principal del Rei, aconseguí d’escapar-ne per portar les horribles noves a En Thíngol.

Just en aquell moment obscur retornaren En Beren i Na Lúthien, que venien veloços de l’oest, i les noves de la seva arribada els precediren com el so d’una música transportada pel vent a les fosques llars on vivien els homes apesarats. Arribaren finalment a les portes de Menegroth, amb una gran host al darrere. En Beren portà llavors Na Lúthien davant el tron d’En Thíngol, el seu pare; i ell mirà sorprès En Beren, a qui creia mort; tanmateix, no podia sentir amor per ell, pels mals que havia portat a Dòriath. En Beren, però, s’agenollà davant seu i li digué:

—He tornat, tal com us vaig dir. Ara reclamo el que em pertoca.

I En Thíngol respongué:

—I què em dius del teu quest, i del teu jurament?

I En Beren digué:

—És complert. En aquest moment, tinc el Silmaril a la mà.

Aleshores va dir En Thíngol:

—Ensenya-me’l!

I En Beren li ensenyà la mà esquerra i obrí amb suavitat els dits, però era buida. Després aixecà el braç dret; i, des d’aquell moment, s’anomenà a ell mateix Camlost, Mans Buides.

Llavors la ràbia d’En Thíngol s’apaivagà; i En Beren s’assegué davant del tron a l’esquerra, i Na Lúthien a la dreta, i li explicaren la història del Quest, mentre tots els escoltaven meravellats. I a En Thíngol li va semblar que aquell Home era diferent de tots els altres Homes mortals, que era dels més grans d’Arda, i l’amor de Na Lúthien, una cosa nova i estranya; i s’adonà que cap poder del món podia canviar el seu destí. Consegüentment, acabà cedint i En Beren prengué la mà de Na Lúthien davant el tron del seu pare.

Però ara una ombra cobria la joia de Dòriath pel retorn de Na Lúthien la bella; perquè, en saber el motiu de la bogeria del Càrcharoth, tothom s’esverà, sabedors que el perill era tan terrible per causa de la joia sagrada i que difícilment podria ser reduït. I En Beren, en sentir els desgavells del Llop, comprengué que el seu quest encara no havia acabat.

Així doncs, com que el Càrcharoth s’acostava cada dia més a Menegroth, prepararen la Cacera del Llop: la més perillosa de totes les històries de persecucions de bèsties. Se sumaren a la cacera el Huan, el Gos Llop de Vàlinor, en Màblung, el de la Mà Feixuga, en Béleg Arcferm, En Beren Erchàmion, i En Thíngol, Rei de Dòriath. Sortiren cavalcant de matí i creuaren el Riu Esgàlduin; però Na Lúthien romania rere les portes de Menegroth embolicada en una ombra fosca i li semblà que el sol havia emmalaltit i enfosquit.

Els caçadors giraren cap a l’est i cap al nord i, seguint el curs del riu, arribaren finalment on era Càrcharoth el Llop, en una vall fosca, a la part del nord, allí on l’Esgàlduin davallava en torrentera per una abrupta caiguda. Al gorg de les cascades bevia el Càrcharoth per apaivagar la set que el consumia i, com que udolava, el reconegueren de seguida. Però ell, en copsar que s’acostaven, no va mirar d’escometre’ls immediatament. Podria ser que hagués despertat l’astúcia del diable que duia al cor en trobar-se alleujat un moment del dolor gràcies a les dolces aigües de l’Esgàlduin; i, just quan cavalcaven cap a ell, s’amagà en un clot profund. Però muntaren guàrdia a l’entorn i esperaren, i les ombres s’anaven allargant en el bosc.

En Beren anava al costat d’En Thíngol i tot d’una s’adonaren que el Huan havia marxat del seu costat. Llavors se sentí un gran udol al garrigar; car el Huan, cada cop més impacient i delerós d’esguardar el llop, havia anat tot sol a treure’l del clot. Però el Càrcharoth l’evità i, sortint disparat de les punxes, es llançà damunt En Thíngol. En Beren s’hi acostà ràpidament amb una espasa, però el Càrcharoth la féu a una banda, el tirà a terra i li mossegà el pit. En aquell moment el Huan saltà del garrigar a l’esquena del Llop i caigueren rodolant en una lluita aferrissada; i no hi ha hagut mai cap batalla entre llop i gos llop com aquella, perquè en els udols del Huan ressonava la veu dels corns d’Oromë i la còlera dels Vàlar, però, en els brams del Càrcharoth, hi havia l’odi de Mórgoth i una malícia més cruel que unes dents d’acer; i les pedres s’esberlaren pel clamor, s’enderrocaren i ofegaren les cascades de l’Esgàlduin. Lluitaren a mort; però En Thíngol no hi parava esment, car era agenollat al costat d’En Beren i veia que la ferida era seriosa.

En aquell moment el Huan matà el Càrcharoth; però, en els boscos entreteixits de Dòriath, va complir-se el destí que li havien predit molt temps abans, i li entrà a dins el verí de Mórgoth. Llavors s’acostà i, tot caient al costat d’En Beren, pronuncià paraules per tercera vegada; i s’acomiadà d’ell abans de morir. En Beren no parlà, però li posà la mà al cap, i s’acomiadaren.

En Màblung i en Béleg s’apressaren a anar en ajut del Rei, però, en veure què havia passat, deixaren caure les espases i ploraren. En Màblung agafà llavors un ganivet i obrí l’estómac del Llop; i el tenia pràcticament consumit pel foc, però la mà d’En Beren que havia sostingut la joia hi era incorrupta. Tanmateix, quan en Màblung atansà la mà per tocar-la, la mà desaparegué i deixà el Silmaril al descobert, i la llum que projectava omplí les ombres del bosc que els envoltava. Llavors, amb presses i por, en Màblung l’agafà i el posà a la ma viva d’En Beren; i En Beren es despertà amb el contacte del Silmaril, l’alçà i pregà a En Thíngol que l’agafés.

—Ara el quest ha acabat —va dir—, i el meu destí ha estat forjat del tot —i no va parlar més.

Portaren En Beren Camlost, fill d’en Bàrahir, damunt un fèretre de branques, amb Huan el gos llop al seu costat; i caigué la nit abans que haguessin arribat a Menegroth. Als peus del Hírilom, el gran faig, els trobà Na Lúthien caminant a pleret, i n’hi havia que acompanyaven el fèretre amb torxes. Li posà els braços al voltant del cos i el besà tot pregant-li que l’esperés més enllà del Mar Occidental; i ell la mirà als ulls abans que l’esperit l’abandonés. Però la llum dels estels s’esvaní i l’obscuritat amarà fins i tot Na Lúthien Tinúviel. Així acabà el Quest del Silmaril; però la Troba de Lèithian, l’Alliberament de l’Esclavatge, no acaba aquí.

Perquè l’esperit d’En Beren romangué per ordre seva en els palaus de Mandos, reticent a deixar el món fins que Na Lúthien l’anés a acomiadar per últim cop a les costes obagues del Mar Exterior, on emprenen viatge els Homes quan moren per no tornar mai més. Però l’esperit de Na Lúthien s’endinsà a les tenebres, i finalment la deixà, i el seu cos jeia com una flor tallada sobtadament que jeu una estona sense pansir-se a l’herba.

Llavors En Thíngol entrà al seu hivern, com si tingués l’edat provecta dels Homes mortals. Però Na Lúthien anà als palaus de Mandos, on es troben els llocs fixats per als Eldalië, més enllà dels estatges de l’Oest, en els confins del món. Allà seuen els que esperen a l’ombra dels seus pensaments. Però la seva bellesa era superior a la d’ells i la seva pena més profunda que les penes d’ells; i s’agenollà davant de Mandos i li cantà una cançó.

La cançó de Na Lúthien davant de Mandos era la cançó més bella mai teixida amb paraules i la cançó més trista que ha sentit mai el món. Sense canvis, imperible, encara es canta ara a Vàlinor, més enllà de l’oïda del món i, quan la senten, els Vàlar s’entristeixen. Perquè Na Lúthien teixí dos temes amb paraules, el dolor dels Èldar i la pena dels Homes, dels Dos Llinatges que L’Ilúvatar havia concebut perquè visquessin a Arda, el Regne de la Terra, entre els innombrables estels. I, quan se li va agenollar al davant, mullà els peus de Mandos amb les llàgrimes que li queien com pluja damunt les pedres; i Mandos, que mai no s’havia sentit tan commogut ni mai més no s’hi tornaria a sentir, s’apiadà d’ella.

Mandos convocà, doncs, En Beren i, tal com havia dit Na Lúthien en el moment de la mort d’En Beren, tornaren a trobar-se més enllà del Mar Occidental. Però Mandos no tenia poder per retenir els esperits dels Homes que morien dins els confins del món, passat el temps de demora; i tampoc no podia canviar el destí dels Fills de L’Ilúvatar. Acudí llavors a Manwë, Senyor dels Vàlar, que governava el món sota l’ègida de L’Ilúvatar; i Manwë escorcollà en els seus pensaments més íntims i li fou revelada la voluntat de L’Ilúvatar.

Aquestes foren les opcions que oferí a Na Lúthien; a causa de les fatigues i dels dolors, seria alliberada de Mandos i aniria a viure a Vàlimar fins a la fi del món, amb els Vàlar, per oblidar tots els pesars que havia conegut a la seva vida. En Beren no podia anar-hi. Car als Vàlar no se’ls permetia negar-li la Mort, que és un do que atorgà L’Ilúvatar als Homes. Però l’altra opció era aquesta: que tornés a la Terra Mitjana i s’hi endugués En Beren, per bé que sense seguretat de vida o de joia. Així ella esdevindria mortal i estaria sotmesa a una segona mort, talment com ell; i no trigaria gaire a deixar el món per sempre, i la seva bellesa esdevindria un simple record en les cançons.

Escollí l’opció d’abandonar el Reialme Benaventurat i deixar de banda tots els lligams de parentiu amb els que hi vivien per tal que, fossin quins fossin els greuges que els esperaven, els destins d’En Beren i Na Lúthien poguessin unir-se i els seus camins anar ben junts fins més enllà dels confins del món. Així doncs, ella fou l’única dels Eldalië que morí i deixà el món, fa molt de temps. Amb la seva elecció, emperò, s’uniren els Dos Llinatges; i, encara que el món hagi canviat, ella és la precursora de molts d’aquells en què els Èldar veuen encara la imatge de Na Lúthien, l’estimada, perduda per a ells.





20

De la cinquena batalla: Nirnaeth Arnoediad


Diuen que en Beren i Na Lúthien tornaren a les terres septentrionals de la Terra Mitjana i visqueren un temps plegats com un home i una dona vius; i tornaren a adoptar llur forma mortal a Dòriath. Aquells que els veien sentien alhora alegria i temor; i Na Lúthien anà a Menegroth i guarí l’hivern d’En Thíngol amb un toc de mà. Però Na Mèlian la mirà als ulls i, en llegir el fat que hi era escrit, va desviar la mirada; perquè copsà que entre elles s’havia interposat una llarga separació que ultrapassava la fi del món, i cap pèrdua no ha estat mai tan feixuga com la que sentí Mèlian la Maia en aquell moment. Després, En Beren i Na Lúthien marxaren tots dos sols, sense temor de passar gana o set; i creuaren el Riu Gèlion, fins a Ossiríand, i visqueren a Tol Galen, l’illa verda al bell mig de l’Àdurant, fins que deixaren d’haver-hi noves d’ells. Els Èldar després anomenaren aquell país Dor Firn-i-Guinar, la Terra de la Mort Vivent; i hi nasqué Dior Aranel el bell, que fou conegut amb el nom de Dior Eluchíl, que vol dir Hereu d’En Thíngol. Cap home mortal no tornà a parlar mai més amb En Beren, fill d’en Bàrahir; i ningú no va veure En Beren o Na Lúthien deixar el món ni cap senyal d’on anaren a jeure finalment els seus cossos.

En aquells dies el cor d’en Maedhros, fill d’En Fèanor, es deixondí en adonar-se que Mórgoth no era inatacable; car les gestes d’En Beren i Na Lúthien es relataven en moltes cançons a Beleríand. Però Mórgoth els destruiria tots, un a un, si no aconseguien tornar a unir-se i fer una nova aliança i un front comú; i començà a preparar l’estratègia que permetria augmentar la fortuna dels Èldar i que s’anomenà la Unió d’en Maedhros.

Però el jurament d’En Fèanor i el mal que havia engendrat afectaren negativament el pla d’en Maedhros, que va trobar menys ajuda de la que hauria hagut de trobar. N’Oròdreth no pensava escoltar la paraula de cap dels fills d’En Fèanor, per causa dels actes d’en Cèlegorm i en Curufin; i els Elfs de Nargòthrond encara confiaven a defensar la seva fortalesa oculta mitjançant el secret i el sigil. S’hi presentà, doncs, únicament una petita companyia, al càrrec d’en Gwindor, fill d’en Guilin, un príncep molt valent; i, contra la voluntat de n’Oròdreth, anà a la guerra del nord mogut pel record de la pèrdua d’en Gèlmir, el seu germà, a la Dàgor Bragollach. Adoptaren la insígnia de la casa d’En Fingolfin i marxaren sota els estendards d’En Fingon; i mai més no tornaren, tret d’un.

Poc ajut els vingué de Dòriath. Perquè en Maedhros i els seus germans, obligats pel jurament, havien enviat missatgers a En Thíngol per recordar-li amb paraules altives que o bé els lliurava el Silmaril, o bé esdevenia enemic seu. Na Mèlian li aconsellà de cedir; però les paraules dels fills d’En Fèanor eren curulles d’orgull i d’amenaça, i En Thíngol s’inflamà d’ira pensant en l’angoixa de Na Lúthien i la sang d’En Beren, gràcies als quals havia estat recuperada la joia, malgrat la malícia d’en Cèlegorm i d’en Curufin. I, com més es mirava el Silmaril, més creixia el seu desig de posseir-lo per sempre; car aquest era el poder de la joia. Així doncs, envià els missatgers de tornada amb paraules desconsiderades. En Maedhros no respongué res, perquè ja havia començat a concebre l’aliança i la unió dels Elfs; però en Cèlegorm i en Curufin juraren obertament que, si sortien victoriosos de la guerra, matarien En Thíngol i destruirien el seu poble si no els lliurava la joia per pròpia voluntat. Aleshores En Thíngol fortificà les marques del seu reialme, i no anà a la guerra, com no hi anà ningú de Dòriath, llevat d’en Màblung i en Béleg, que els sabia greu no prendre part en aquelles grans gestes. En Thíngol els donà permís per marxar, sempre que no es posessin al servei dels fills d’En Fèanor; i ells s’uniren a la host d’En Fingon.

Però en Maedhros comptava amb l’ajut dels Naugrim, tant en forces armades com en el subministrament d’armes; i els ferrers de Nogrod i Bélegost passaren uns dies molt aqueferats. I reuní un altre cop tots els germans i tota la gent que volia seguir-los; i instruïren els Homes d’en Bor i de n’Úlfang en les tècniques militars, i convocaren fins i tot els seus parents de l’Est. Per altra banda, a l’oest, En Fingon, sempre amic d’en Maedhros, demanà consell a Himring i els Nóldor de Hithlum i els Homes de la casa d’En Hàdor es prepararen per a la guerra. En el bosc de Brethil En Hàlmir, senyor del Poble de Na Hàleth, reuní els seus homes i esmolaren les destrals; però En Hàlmir morí abans de la guerra i fou en Hàldir, el seu fill, qui guià aquella gent. I les noves arribaren fins a Góndolin, a orelles d’En Turgon, el rei ocult.

Però en Maedhros posà a prova la seva força massa aviat, quan encara no tenia els plans totalment lligats; i, si bé els Orcs foren expulsats de totes les regions del nord de Beleríand, i fins i tot Dorthónion restà un temps alliberat, advertí a Mórgoth de l’alçament dels Èldar i dels Amics dels Elfs, que pogué preparar-se. Va enviar-los molts espies i artesans de la traïció, tasca ben fàcil ara que els Homes deslleials que treballaven per a ell estaven al corrent dels secrets dels fills d’En Fèanor.

Per fi en Maedhros, havent reunit tota la força possible d’Elfs, Homes i Nans, decidí atacar Àngband des de l’est i l’oest; i es proposà d’avançar amb els estendards desplegats en lluita oberta per Anfàuglith. Però quan, com esperava, els exèrcits de Mórgoth sortissin per respondre a l’atac, En Fingon sortiria pels passos de Hithlum; així pensaven enxampar el poder de Mórgoth entre l’enclusa i el martell, i fer-lo miques.

I el senyal havia de ser la crema d’una gran alimara a Dorthónion.

El dia assenyalat, el matí del solstici d’estiu, les trompetes dels Èldar saludaren la sortida del sol; i, a l’est, es llevà l’estendard dels fills d’En Fèanor, i a l’oest, l’estendard d’En Fingon, Rei Suprem dels Nóldor. Llavors En Fingon esguardà les valls i els boscos de l’est d’Èred Wethrin des dels murs d’Eíthel Sírion i va veure la seva host preparada, ben oculta als ulls de l’Enemic; sabia que era una gran força. Perquè hi eren reunits tots els Nóldor de Hithlum, amb els Elfs dels Falas i la companyia d’en Gwíndor de Nargòthrond, i disposava també d’una gran força d’Homes: a la dreta hi havia la host de Dor-lomin i tot el coratge d’en Hurin i d’en Huor, el seu germà, als quals s’havien ajuntat en Hàldir de Brethil amb molts homes dels boscos.

Llavors En Fingon mirà cap a Thangoròdrim, i al damunt hi planava un núvol fosc i un fum negre que s’enfilava; i copsà que Mórgoth es deixondia irat, i que acceptava el seu repte. Una ombra de dubte aclaparà el cor d’En Fingon; i mirà cap a l’est per intentar veure amb vista èlfica la polseguera aixecada a Anfàuglith per les hosts d’en Maedhros. No sabia que la marxa d’en Maedhros havia estat obstaculitzada per l’astúcia del maleït Úldor, que l’ensarronà amb el fals avís d’un atac des d’Àngband.

Però ara se sentí un xiscle immens que el vent del sud escampà de vall a vall, i Elfs i Homes alçaren les veus astorats i feliços. Perquè En Turgon, sense previ avís i desatès, havia obert la tanca de Góndolin i avançava com un bosc amb un exèrcit de deu mil soldats guarnits amb lluents cotes de malla, llances i espases llargues. Quan En Fingon sentí a la llunyania la gran trompeta d’En Turgon, el seu germà, s’esvaní l’ombra que li embolcallava el cor i cridà amb veu molt alta:

—Utúlie’n aurë! Eldalië ar Atanatàri, utúlie’n aurë! Ha arribat el dia! Esguardeu, poble dels Èldar i Pares dels Homes, ha arribat el dia!

I tots els que sentiren el ressò d’aquella veu immensa a les muntanyes, respongueren a cor:

—Autà i lómë! Ha acabat la nit!

Mórgoth, que estava al corrent del que feien i planejaven els seus enemics, escollí aquell moment i, confiat que els seus traïdors servents retindrien en Maedhros i evitarien la unió dels enemics, envià una força d’aspecte nombrós (per bé que era només una part de tota la que tenia preparada) cap a Hithlum; i com que anaven tots vestits de gris fosc i no deixaven relluir cap acer, havien avançat un bon tros per les arenes d’Anfàuglith quan foren vistos.

Els cors dels Nóldor s’escalfaren en veure’ls i els capitans frisaven per atacar els seus enemics a la plana; però en Hurin s’hi oposà i els pregà de tenir en compte l’astúcia de Mórgoth, la força del qual era sempre més gran del que aparentava i el seu objectiu sempre diferent del revelat. I, encara que no arribava el senyal de l’apropament d’en Maedhros i la host s’impacientava, en Hurin els comminà a esperar una mica més per deixar que els Orcs es descomponguessin en els atacs de les muntanyes.

Però el Capità de Mórgoth a l’oest tenia ordres de fer sortir En Fingon dels seus turons, pel mitjà que fos. Així que avançà fins que l’avantguarda del seu exèrcit arribà davant el corrent del Sírion i ocupà els murs de la fortalesa d’Eíthel Sírion a l’afluència del Rivil en el Marjal de Serech; i els destacaments d’En Fingon podien veure els ulls dels seus enemics. Però aquell repte no tingué resposta i el sarcasme dels Orcs trontollà quan contemplaren els silenciosos murs i l’amenaça oculta a les muntanyes. Aleshores el Capità de Mórgoth envià genets amb senyals de negociació als bastiments exteriors de Bàrad Eíthel. Amb ells duien en Gèlmir, fill d’en Guilin, el senyor de Nargòthrond que havien capturat a la Bragollach; i l’havien deixat cec. Els heralds d’Àngband el mostraren tot cridant:

—A casa en tenim molts com aquest, però us haureu d’afanyar si voleu trobar-los vius; perquè quan tornem els eliminarem tots.

I li tallaren les mans i els peus, i després el cap, a la vista dels Elfs, i el deixaren allà.

La mala sort féu que just en aquell punt dels bastiments exteriors hi fos en Gwíndor de Nargòthrond, germà d’en Gèlmir. El foc de la còlera li encengué la follia i saltà endavant a llom del cavall amb molts genets al darrere; i encalçaren els heralds, els mataren i continuaren avançant deixant força enrere la host principal. I, en veure-ho, tot l’exèrcit dels Nóldor s’inflamà i En Fingon es posà l’elm blanc i féu sonar les trompetes, i tota la host de Hithlum sortí de les muntanyes en envestida furiosa. La llum de les espases dels Nóldor era com un foc en un camp de canyís; i l’envestida fou tan ferotge i sobtada que gairebé esguerra els designis de Mórgoth. Abans de tenir temps de recompondre’s, l’exèrcit que havia enviat cap a l’oest quedà totalment desllorigat i les senyeres d’En Fingon travessaren Anfàuglith i s’alçaren davant les portes d’Àngband. A l’avantguarda d’aquell exèrcit hi anaven sempre en Gwíndor i els Elfs de Nargòthrond, i no hi hagué manera de retenir-los; i irromperen per la Porta i mataren els guàrdies ben bé a les escales d’Àngband, i Mórgoth tremolà assegut en el seu profund setial en sentir els cops a les portes. Però hi quedaren atrapats i moriren tots llevats d’en Gwíndor, que el mantingueren viu; car En Fingon no pogué acudir a ajudar-los. Per moltes portes secretes de Thangoròdrim, Mórgoth havia fet sortir la host principal que tenia a l’aguait i En Fingon hagué d’enretirar-se de les murades amb moltes pèrdues.

A la plana d’Anfàuglith, el quart dia de la guerra, començà la Nirnaeth Arnoediad, les Llàgrimes Incomptables, perquè no hi ha cançó ni història que contingui tants dolors. La host d’En Fingon s’enretirà a les arenes i en Hàldir, senyor dels Hàladin, fou mort a la rereguarda; amb ell caigueren la major part dels Homes de Brethil, i mai més no tornaren als seus boscos. Però el cinquè dia, en caure la nit, quan eren encara lluny d’Èred Wethrin, els Orcs encerclaren la host de Hithlum i lluitaren fins a despuntar el dia arraconant-les cada cop més. Amb el matí despuntà l’esperança quan se sentiren els corns d’En Turgon que avançava amb la host principal de Góndolin; car s’havien detingut al sud per vigilar el Pas del Sírion i En Turgon havia aconseguit contenir la major part de la seva gent de l’envestida sobtada. Ara s’apressava per ajudar el seu germà; i els Gondolíndrim eren forts i duien malles i unes fulles que resplendien com un riu d’acer al sol.

Ara la falange de la guàrdia del Rei irrompia entre les files dels Orcs i En Turgon s’obria camí fins al seu germà; i diuen que la trobada d’En Turgon i en Hurin, que era al costat d’En Fingon, fou una alegria enmig de la batalla. Es renovà l’esperança en els cors dels Elfs; i, en aquell instant, a la tercera hora de bon matí, se sentiren per fi les trompetes d’en Maedhros que arribava de l’est, i les senyeres dels fills d’En Fèanor atacaren l’enemic per darrere. Alguns han dit que els Èldar podrien haver guanyat la guerra aquell dia si totes llurs hosts s’haguessin mostrat fidels; perquè els Orcs flaquejaren, la seva envestida fou deturada i n’hi havia que ja giraven per fugir. Però quan l’avantguarda d’en Maedhros s’abatia damunt dels Orcs, Mórgoth deixà anar la seva darrera força i Àngband quedà buit. Eren llops, genets de llop, i hi havia Bàlrogs i dracs, i el Glàurung, pare dels dracs. La força i el terror del Gran Cuc era realment immensa, i Elfs i Homes s’esfereïren davant seu; i migpartí les hosts d’en Maedhros i En Fingon posant les seves enmig.

No obstant això, ni amb llops ni amb Bàlrogs ni amb dracs hauria aconseguit Mórgoth el seu objectiu sense la traïció dels Homes. En aquell moment fou revelada la conspiració de n’Úlfang. Molts Orientalencs feren mitja volta i fugiren, amb els cors curulls de mentides i temors; però els fills de n’Úlfang es passaren de sobte a la banda de Mórgoth i atacaren la rereguarda dels fills d’En Fèanor i, en la confusió que crearen, s’acostaren a l’estendard d’en Maedhros. No en tragueren la recompensa que Mórgoth els havia promès, perquè en Màlgor matà Úldor el maleït, el cap de la traïció, i els fills d’en Bor mataren n’Úlfast i n’Úlwarth abans de ser morts ells. Però arribaren noves forces d’Homes dolents que havien estat convocats per n’Úldor i els tenia ocults a les muntanyes orientals, i la host d’en Maedhros fou atacada per tres bandes, trencada i dispersa, i fugiren tots a la desbandada uns cap aquí els tres cap allà. Però el destí salvà els fills d’En Fèanor i, per bé que tots estaven ferits, cap no fou mort, perquè s’ajuntaren i, després de reunir els Nóldor i els Naugrim que quedaven, s’obriren camí per sortir de la batalla i fugiren lluny, cap al Puig Dolmed, a l’est.

La darrera de totes les forces orientals que es mantingué ferma fou la dels Nans de Bélegost, i així aconseguiren renom. Perquè els Naugrim soportaven més bé el foc que els Elfs i els Homes i, a més a més, tenien per costum lluitar amb grans màscares horribles de contemplar; i molt bé els anaren contra els dracs. I, si no és per ells, el Glàurung i la seva patuleia haurien eliminat tot el que quedava dels Nóldor. Però els Naugrim feren un cercle al seu voltant quan ell els atacà i la poderosa armadura que duia no ho era prou per resistir els cops de llurs grans destrals; i quan, foll de ràbia, el Glàurung es girà i abaté n’Azaghâl, Senyor de Bélegost, i se li plantà al damunt, n’Azaghâl féu un darrer esforç i li clavà el ganivet a l’estómac, ferint-lo de tal manera que fugí rabent del camp de batalla i les bèsties d’Àngband, astorades, el seguiren. Aleshores els Nans alçaren el cos de n’Azaghâl i se l’endugueren; i caminaven al darrere fent curtes gambades i cantant un plany amb veus profundes, com si es tractés d’un funeral de la seva terra, i no pararen més esment als enemics; ningú no gosà aturar-los.

Però ara, a la batalla de l’oest, En Fingon i En Turgon eren atacats per una onada d’enemics tres vegades superior a la força que els quedava a ells. La dirigia el Gòthmog, Senyor dels Bàlrogs, gran capità d’Àngband; i obrí un obscur tascó entre les hosts èlfiques envoltant el Rei Fingon i desviant En Turgon i en Hurin cap al Marjal de Serech. Llavors es va dirigir cap En Fingon. Fou un llòbrec encontre. En Fingon quedà finalment sol amb la guàrdia morta al seu costat; i lluità amb el Gòthmog fins que s’acostà un altre Bàlrog i li llançà una llengua de foc al damunt. Llavors el Gòthmog el partí amb la seva destral negra i del tall de l’elm s’enlairà una flama blanca. Així caigué el Rei Suprem dels Nóldor; i llurs maces el colpejaren fins a esmicolar-lo i llurs peus fonyaren la seva senyera blava i argentada amb el fang ensangonat.

El camp era perdut; però en Hurin i en Huor i la resta de la casa d’En Hàdor encara es mantenien ferms amb En Turgon de Góndolin, i les hosts de Mórgoth encara no havien pogut guanyar el Pas del Sírion. Llavors en Hurin parlà amb En Turgon per dir-li:

—Marxeu ara que encara hi som a temps, senyor! Perquè en vós viu la darrera esperança dels Nóldor, i mentre Góndolin resisteixi, hi haurà temor en el cor de Mórgoth.

Però En Turgon respongué:

—Ara Góndolin ja no pot ocultar-se més; i, com que ha estat descobert, ha de caure.

Llavors parlà en Huor i digué:

—Però si resistís encara que fos un temps més, de la vostra casa sortiria l’esperança d’Elfs i Homes. Us dic això, senyor, amb els ulls de la mort: encara que ara ens separem per sempre, i jo no torni a veure mai més els vostres murs blancs, de vós i de mi naixerà un nou estel. Adéu!

I en Màeglin, fill de la germana d’En Turgon, que era a la vora, sentí aquestes paraules i no les oblidà; però no va dir res.

Llavors En Turgon seguí el consell d’en Hurin i en Huor, convocà tots els que quedaven de la host de Góndolin i tota la gent d’En Fingon que pogué reunir i reculà cap al Pas del Sírion; i els seus capitans Etchèlion i Glorfíndel protegien els flancs de dreta a esquerra, per tal que no hi pogués passar cap enemic. Però els Homes de Dor-lomin tenien la rereguarda, com volien en Hurin i en Huor; perquè en el fons dels seus cors no desitjaven abandonar les Terres del Nord i, si no podien tornar a casa victoriosos, preferien quedar-se allà fins a la fi. Així fou redreçada la traïció de n’Úldor; i, de totes les gestes de guerra que acompliren els pares dels Homes en benefici dels Èldar, la darrera resistència dels Homes de Dor-lomin és la de més anomenada.

Així fou, doncs, com En Turgon s’obrí camí cap al sud fins que, protegit per la guàrdia d’en Hurin i en Huor, creuà el Sírion i fugí; i s’esvaní muntanyes endins i restà ocult als ulls de Mórgoth. Però els germans reuniren la resta dels Homes de la casa d’En Hàdor i, pam a pam, anaren reculant fins que arribaren darrere el Marjal de Serech, amb el corrent del Rivil al davant. S’hi aturaren i ja no cediren més terreny.

Totes les hosts d’Àngband formiguejaren llavors envers ells i, amb els seus morts, feren un pont per passar el riu i encerclaren la resta de Hithlum, com una onada que s’agombolés contra una roca. Allí, quan es ponia el sol el sisè dia i l’ombra d’Èred Wethrin s’enfosquia, en Huor caigué amb l’ull traspassat per una fletxa enverinada i tots els valents homes d’En Hàdor foren morts i amuntegats al seu costat; i els Orcs els tallaren el cap i els apilotaren com un túmul d’or a l’ocàs.

Únicament en Hurin restà dempeus. En aquell moment es tragué l’escut i empunyà una destral amb les dues mans; i diu la cançó que la destral fumejà en la sang negra de la guàrdia de gnoms del Gòthmog fins que els deixà secs i, cada vegada que colpejava, en Hurin cridava: «Aurë entuluva! Tornarà a fer-se de dia!». Setanta vegades proferí aquest crit; però a la fi l’agafaren viu, per ordre de Mórgoth, perquè els Orcs se li aferraren amb les mans, que seguiren clavades a ell després que les tallés dels braços; i no parava d’augmentar-ne la quantitat, fins que a la fi l’ofegaren. Llavors el Gòthmog el lligà i l’arrossegà a Àngband sense deixar de mofar-se’n.

Així acabà la Nirnaeth Arnoediad, quan el sol es ponia més enllà del mar. La nit s’emparà de Hithlum i arribà una gran tempesta d’Occident.

Gran fou el triomf de Mórgoth, car els seus designis s’havien complert ben bé com desitjava el seu cor; perquè els Homes llevaren la vida als Homes i traïren els Èldar i així es congrià la por i l’odi entre aquells que haurien hagut de lluitar units contra ell. Des d’aquell dia, els cors dels Elfs s’allunyaren dels Homes, tret dels de les Tres Cases dels Edain.

El reialme d’En Fingon ja no existia; i els fills d’En Fèanor erraven com fulles al vent. Llurs exèrcits eren escampats i l’aliança havia estat trencada; i començaren una vida salvatge en els boscos als peus d’Èred Lindon i es barrejaren amb els Elfs Verds d’Ossiríand, desposseïts dels seus antics poder i glòria. A Brethil encara vivien uns quants Hàladin sota la protecció dels seus boscos, i en Hàndir, fill d’en Hàldir, era llur senyor; però cap dels soldats d’En Fingon no tornà mai a Hithlum, ni tampoc cap dels Homes de la casa d’En Hàdor, ni arribaren notícies de la batalla i del destí de llurs senyors. Però Mórgoth hi envià els Orientalencs que l’havien servit i els denegà les riques terres de Beleríand que ells cobejaven; els tancà a Hithlum i els prohibí de sortir-ne. Aquesta fou la recompensa que reberen per la traïció a en Maedhros: robar i fustigar els vells, les dones i els nens del poble d’En Hàdor. La resta dels Èldar de Hithlum foren portats a les mines del nord per treballar com a esclaus, llevat d’alguns que s’escapoliren i fugiren a les terres salvatges i a les muntanyes.

Els Orcs i els llops erraven lliurement per tot el Nord i avançaven cada cop més pel sud de Beleríand, fins a Nan-tahren, la Terra dels Salzes, i les fronteres d’Ossiríand, i ningú no vivia segur en els camps ni en les muntanyes. De fet, Dòriath no havia caigut i els palaus de Nargòthrond eren ocults; però Mórgoth ni hi parà esment, potser perquè no en sabia massa cosa o potser perquè encara no li havia arribat l’hora en els objectius ocults de la seva malícia. N’hi va haver molts que fugiren cap als Ports i cercaren refugi rere els murs d’En Círdam, i els mariners recorrien la costa amunt i avall i encalçaven l’enemic amb ràpides escomeses. Però l’any següent, abans que arribés l’hivern, Mórgoth envià una gran força contra Hithlum i Nevrast, que baixà pels rius Brithon i Nénning, arrasà tots els Falas i posà setge als murs de Bríthombar i Èglarest. Duien amb ells ferrers, miners i creadors de foc, i construïren grans màquines; i abrivadament, per bé que els oposà resistència, acabaren enderrocant els murs. Després destruïren els Ports i enderrocaren la torre de Bàrad Nímras, i la major part de la gent d’En Círdam fou morta o esclavitzada. Però alguns s’embarcaren i fugiren mar endins; i amb ells anava N’Erèinion Guil-galad, el fill d’En Fingon, enviat pel seu pare als Falas després de la Dàgor Bragollach. Aquests restants navegaren amb En Círdam fins al sud de l’Illa de Bàlar i la feren refugi de tots els que s’hi acostaven; perquè també tenien un enclavament a les Goles del Sírion on hi havia molts vaixells lleugers i ràpids amagats a les cales i a les aigües, on el canyís era espès com un bosc.

I quan En Turgon ho sentí, tornà a enviar missatgers a les Goles del Sírion i cercà l’ajut d’En Círdam, el Mestre d’Aixa. A comanda d’En Turgon, En Círdam construí set vaixells lleugers que navegaren cap a l’Oest; però mai més no arribaren notícies seves a Bàlar, tret d’una, la darrera. Els mariners d’aquell vaixell trescaren per la mar molt de temps i, quan tornaven finalment desesperats, naufragaren en una gran tempesta a la vista de les costes de la Terra Mitjana; però un d’ells fou salvat per Ulmo de la ira d’Ossë i les onades el sostingueren i l’esco-piren a la costa de Nevrast. Es deia Voronwë; i era un dels missatgers que En Turgon havia enviat des de Góndolin.

Ara el pensament de Mórgoth estava sempre dedicat a En Turgon; perquè En Turgon havia fugit d’ell i, de tots els seus enemics, era el que més desitjava agafar o destruir. I aquest pensament el torbava i malmenava la seva victòria, perquè En Turgon, de la poderosa casa d’En Fingolfin, era el veritable Rei de tots els Nóldor; i Mórgoth temia i odiava la casa d’En Fingolfin, perquè comptaven amb l’amistat d’Ulmo, el seu enemic, i per les ferides que En Fingolfin li havia infligit amb l’espasa. I, de tots els seus descendents, era En Turgon el més temut per Mórgoth; perquè feia molt temps, a Vàlinor, l’ull d’En Turgon s’havia clavat en ell, i sempre que el tenia a prop una ombra embolcallava el seu esperit, amb el presagi que, algun dia encara incert, En Turgon el duria a la ruïna.

Per això Mórgoth féu que li portessin en Hurin, perquè sabia que tenia amistat amb el Rei de Góndolin; però en Hurin el desafià i es mofà d’ell. Llavors Mórgoth maleí en Hurin, na Morwen i la seva descendència i els condemnà a un fat de foscor i dolor; i tragué a en Hurin de la presó i el col·locà en un alterós setial de pedra a Thangoròdrim. Hi fou lligat pel poder de Mórgoth i, dret al seu costat, el tornà a maleir tot dient:

—Ara seu i contempla les terres on el mal i la desesperació visitaran els que tu estimes. Has gosat riure’t de mi i qüestionar el poder de Mélkor, Amo dels destins d’Arda. Per tant, amb els meus ulls veuràs i amb les meves orelles sentiràs; i no et mouràs mai d’aquest lloc fins que tot hagi estat dut a terme.

I és ben bé el que va passar; però no s’ha dit que en Hurin demanés mai a Mórgoth pietat o la mort, per a ell mateix o per a cap dels seus parents.

Per ordre de Mórgoth, els Orcs recolliren amb molts treballs tots els cossos dels caiguts a la gran batalla i tots llurs estris i armes i els amuntegaren en un gran túmul al bell mig d’Anfàu-glith; i era com una muntanya que es veia de lluny. Haudh-en-Ndengin l’anomenaven els Elfs, el Turó dels Morts, i Haudh-en-Nirnaeth, el Turó de Llàgrimes. Però hi brollà un herbei que cresqué abrinat i verd en els rosts del turó, l’única cosa del desert feta per Mórgoth; i cap criatura de Mórgoth tornà a trepitjar la terra sota la qual s’esmicolaven rovellades les espases dels Èldar i dels Edain.





21

D’En Turin Turàmbar


Na Ríam, filla d’en Bélegund, era esposa d’en Huor, fill d’En Gàldor; i s’hi va casar dos mesos abans de marxar amb en Hurin a la Nirnaeth Arnoediad. Com que no tenia noves del seu senyor, s’endinsà en els boscos; però rebé l’ajut dels Elfs Grisos de Mithrim, que s’ocuparen d’ella quan donà a llum el seu fill Tuor. Després na Ríam marxà de Hithlum i s’encaminà al Haudh-en-Ndengin per ajeure-s’hi a morir. Na Morwen, filla d’en Bàragund, era l’esposa d’en Hurin, Senyor de Dor-lomin; i el seu fill era un Turin, nascut l’any en què En Beren Erchàmion es trobà Na Lúthien al Bosc de Nèldoreth. També tenien una filla que es deia Lalaith, que vol dir Rialla, i era molt benamada del seu germà Turin; però, quan tenia tres anys, un vent maligne d’Àngband portà una pesta a Hithlum i la nena morí.

Després de la Nirnaeth Arnoediad, na Morwen continuava vivint a Dor-lomin, car en Turin tenia només vuit anys i ella tornava a estar encinta. Eren dies dolents: perquè els Orientalencs que havien anat a Hithlum menyspreaven els supervivents del poble d’En Hàdor, i els oprimien, els prenien les terres i el béns i esclavitzaven els seus fills. Però la bellesa i majestat de la Senyora de Dor-lomin era tan gran que els Orientalencs li tenien por, i no gosaven posar-li les mans al damunt, a ella ni a la seva gent; i entre ells murmuraven que era perillosa, que era una bruixa experta en encanteris i aliada dels Elfs. Ara, emperò, estava pobra i sense ajuda, tret del socors secret que rebia d’una parenta d’en Hurin dita Aerin que en Brodda, un Orientalenc, havia pres per esposa; i na Morwen tenia molta por que li traguessin en Turin i l’esclavitzessin. Per això se li encengué en el cor el desig d’enviar-lo fora en secret i pregar al Rei Thíngol que el protegís, car En Beren fill d’en Bàrahir era parent del seu pare i, a més a més, havia estat amic d’en Hurin abans que el mal s’esdevingués. Consegüentment, la tardor de l’Any de Lamentació, na Morwen envià en Turin cap a les muntanyes amb dos servents vells que havien de fer els possibles per trobar l’entrada secreta al regne de Dòriath. Així fou teixit el destí d’en Turin, que s’explica complet en aquella troba que es diu Narn i Hîn Hurin, la Història dels Fills d’en Hurin, la més llarga de totes les trobes que parlen d’aquells dies. Aquí l’explicarem breument, perquè la història està lligada al fat dels Silmarils i dels Elfs; i se’n diu la Història de l’Aflicció, car és dolorosa, i s’hi revelen les accions més malvades de Mórgoth Bàuglir.

A la primeria de l’any, na Morwen donà a llum una nena, filla d’en Hurin; i li posà de nom Níenor, que vol dir Dol. Però en Turin i els seus acompanyants, després de passar grans perills, arribaren finalment a les fronteres de Dòriath; i hi trobaren en Béleg Arcferm, cap dels sentinelles fronterers del Rei Thíngol, que els portà a Menegroth. En Thíngol rebé en Turin i el posà tot seguit sota la seva protecció, per respecte a Hurin el Resolut; car l’actitud d’En Thíngol envers les cases dels Amics dels Elfs havia canviat. Envià després missatgers al nord de Hithlum per dir-li a na Morwen que marxés de Dor-lomin i tornés amb ells a Dòriath; però ella no tenia pensaments de deixar la casa on havia viscut amb en Hurin. I, quan els Elfs partiren, els donà l’Elm-Drac de Dor-lomin, la més gran relíquia familiar de la casa d’En Hàdor.

En Turin esdevingué bell i fort a Dòriath, però estava marcat per la pena. Nou anys visqué en els estatges d’En Thíngol i, al llarg d’aquell temps, la pena se li anà assuaujant; perquè ara i adés anaven missatgers a Hithlum i, en tornar, li portaven noves de na Morwen i de na Níenor. Però arribà un dia en què els missatgers no tornaren del nord i En Thíngol deixà d’enviar-ne. En Turin patia molt per la seva mare i germana i, amb el cor aclaparat, es presentà al Rei i li demanà una cota de malles i una espasa; i, amb l’Elm-Drac de Dor-lomin, sortí a lluitar a les fronteres de Dòriath i esdevingué company d’armes d’en Béleg Cúthalion.

I, quan van haver passat tres anys, en Turin tornà a Menegroth; però venia del desert i anava descurat, amb els arreus i les robes esparracades. Hi havia llavors a Dòriath un membre del poble dels Nàndor a qui el Rei tenia molta estima: Sàeros, es deia. Durant molt de temps havia envejat els honors de què era objecte en Turin com a fill adoptiu d’En Thíngol; i, assegut davant seu a la taula, l’escarní tot dient-li:

—Si els Homes de Hithlum són tan ferotges i salvatges, de quina mena són les dones d’aquella terra? Corren com cérvols amb els cabells com a únic abillament?

En Turin, encès de ràbia, agafà un got i l’hi llançà; i el ferí greument.

L’endemà, en Sàeros li sortí al pas quan marxava de Menegroth per tornar a les fronteres; però en Turin el vencé i el féu córrer nu com una bèstia encalçada pels boscos. En Sàeros, fugint-ne esporuguit, caigué en una torrentera i se li trencà el cos contra una gran pedra de l’aigua. Però n’hi va haver alguns que veieren casualment què havia passat, i en Màblung era un d’ells; i ordenà a en Turin que tornés amb ell a Menegroth i se sotmetés al judici del Rei per demanar perdó. Però en Turin, considerant-se un proscrit i temorós que l’empresonessin, refusà l’ordre d’en Màblung i girà cua immediatament; i, després de traspassar el Cinturó de Na Mèlian, arribà als boscos de l’oest del Sírion. Allí s’uní a una banda d’homes desposseïts i desesperats, d’aquells que aguaitaven en els boscos en aquells dies de mal; i llurs mans atacaven tots aquells que s’hi topaven, Elfs, Homes i Orcs.

Però quan el Rei Thíngol s’assabentà de tot el que s’havia esdevingut i ho sospesà, perdonà en Turin perquè considerà que havia estat víctima d’ofensa. En aquella època, en Béleg Arcferm tornà de les fronteres del nord i anà a Menegroth per cercar en Turin; i En Thíngol parlà amb ell per dir-li:

—Pateixo, Cúthalion; car vaig prendre el fill d’en Hurin com a fill meu, i així serà sempre si no torna en Hurin de les ombres per reclamar el que és seu. No voldria que ningú digués que en Turin fou bandejat injustament, i veuria amb alegria el seu retorn; perquè l’estimava molt.

I en Béleg respongué:

—Cercaré en Turin fins que el trobi i, si puc, el portaré de tornada a Menegroth; perquè jo també l’estimo.

En Béleg partí de Menegroth i, lluny de Beleríand, cercà debades notícies d’en Turin.

Però en Turin vivia amb els proscrits, i n’havia esdevingut cabdill; i es posà el nom de Nèithan l’Agreujat. Amb molt de recel vivien els proscrits a les terres bosquívoles del sud del Tèiglin; però, quan va haver passat un any de la marxa d’en Turin de Dòriath, en Béleg trobà una nit el seu cau. Casualment, en aquell moment en Turin no era al campament; i els proscrits agafaren en Béleg, el lligaren i el tractaren amb crueltat tot sospitant que era un espia del Rei de Dòriath. Però quan en Turin tornà i veié el que havien fet, se sentí amarat de remordiments per tots els actes malvats i il·lícits que havien comès; i alliberà en Béleg, renovaren llur amistat i jurà no fer mai més la guerra ni saquejar ningú, llevat del servents d’Àngband.

En Béleg informà llavors en Turin del perdó del Rei Thíngol; i mirà de persuadir-lo amb mil i un arguments perquè tornés amb ell a Dòriath, bo i dient-li que la seva força i el seu valor eren molt necessaris a les fronteres del nord del reialme.

—Els Orcs han descobert fa poc un camí per sortir de Taur-nu-Fuin —va dir—, s’han obert camí pel Pas d’Anach.

—No ho recordo —va dir en Turin.

—Nosaltres no anàvem mai tan lluny de la frontera —va dir en Béleg—. Però tu has vist els cims del Crissàegrim de lluny, a l’est dels foscos murs de Gòrgoroth. Anach és enmig damunt les elevades fonts del Míndeb, un camí dur i perillós; tanmateix, ara hi van molts, i Dímbar, que sempre havia viscut en pau, està caient ara sota la Mà Negra i els Homes de Brethil estan molt preocupats. Ens hi necessiten.

Però, en l’orgull del seu cor, en Turin rebutjà el perdó del Rei i les paraules d’en Béleg no serviren per fer-lo canviar d’actitud. I, per part seva, insistí perquè romangués amb ell a les terres de l’oest del Sírion; però en Béleg no en tenia cap intenció, i li digué:

—Ets dur, Turin, i tossut. Ara és el meu torn. Si realment desitges tenir n’Arcferm al teu costat, m’hauràs de cercar a Dímbar; perquè allí me’n torno.

L’endemà en Béleg sortí i en Turin l’acompanyà un tros; però no va dir res.

—És, doncs, un adéu, fill d’en Hurin? —va dir en Béleg.

Llavors en Turin mirà cap a l’oest i veié al lluny la gran altura d’Àmon Rhûd; i, inconscient del que l’esperava en el camí, respongué:

—Tu has dit que t’hauré de cercar a Dímbar. Doncs jo et dic: cerca’m a Àmon Rhûd! Altrament, aquest serà el darrer comiat.

Llavors se separaren, amb amistat, però amb tristesa.

En Béleg retornà a les Mil Cavernes i, presentat davant En Thíngol i Na Mèlian, els explicà el que s’havia esdevingut, llevat del mal tractament que li havien dispensat els companys d’en Turin. Aleshores En Thíngol sospirà i digué:

—Què més deu voler en Turin que faci?

—Doneu-me permís, senyor —va dir en Béleg—, i jo el protegiré i guiaré com pugui; així cap home no podrà dir que els Elfs parlen a la lleugera. I tampoc no m’agradaria veure perdre en la solitud un bé tan preciós.

En Thíngol donà permís a en Béleg per fer el que li semblés: i li va dir:

—Béleg Cúthalion! Per moltes accions t’has guanyat el meu agraïment; però no és pas la menor que hagis trobat el meu fill adoptiu. En aquest acomiadament, demana’m el do que vulguis, que no te’l negaré.

—Demano, doncs, una espasa de valor —va dir en Béleg—; perquè ara els Orcs vénen molt junts i massa sovint per fer-los front amb un simple arc, i la fulla que tinc jo no és al nivell de les seves armadures.

—Escull-ne una de les meves —va dir En Thíngol—, llevat de l’Aranruth, que m’està reservada.

En Béleg escollí l’Ànglachel; i era una espasa de molt valor, que es deia així perquè era feta d’un ferro caigut del cel com un estel encès; podia esberlar tot el ferro de la terra. Una sola espasa com aquella hi havia a la Terra Mitjana. Aquesta espasa no forma part d’aquesta història, per bé que el ferro de què fou feta era de la mateixa veta i pel mateix ferrer; i el ferrer era n’Eöl, l’Elf Fosc, que prengué per esposa n’Àredhel, germana d’En Turgon. L’havia donada a En Thíngol com a pagament, que lamentà, del permís de viure a Nan Élmoth; però la seva parella, l’Ànguirel, la guardà fins que fou robada per en Màeglin, el seu fill.

Quan En Thíngol oferí el puny de l’Ànglachel a en Béleg, Na Mèlian mirà la fulla i digué:

—Aquesta espasa té malícia. El cor fosc del ferrer encara hi viu. No estimarà la mà que serveix; ni tampoc restarà amb tu gaire temps.

—Nogensmenys, l’empunyaré mentre pugui —va dir en Béleg.

—Jo et donaré un altre do, Cúthalion —va dir Na Mèlian— que t’ajudarà en el desert i ajudarà també aquells que tu escullis. —I li donà una ració de lembas, el pa de viatge dels Elfs, embolicat en fulles d’argent, i els fils que les lligaven tenien els nusos segellats amb la marca de la Reina, un segell de cera blanca modelada com una flor de Telpèrion; perquè d’acord amb els costums dels Eldalië, la possessió i l’oferiment de lembas pertanyia exclusivament a la Reina. En cap altre do mostrà Na Mèlian un favor més gran envers en Turin, car els Èldar no havien permès mai que els Homes consumissin aquest pa de viatge, i rarament ho tornaren a fer.

En Béleg partí llavors amb aquests dons de Menegroth i tornà a les fronteres del nord, on tenia la casa i molts amics. Poc després els Orcs foren repel·lits a Dímbar, i l’Ànglachel s’alegrà de ser desembeinada; però, quan arribà l’hivern i la guerra era aturada, en Béleg desaparegué i no tornà mai amb els seus companys.

Quan en Béleg s’acomiadà dels proscrits i tornà a Dòriath, en Turin els menà cap a l’est de la vall del Sírion; perquè estaven cansats d’aquella vida sense descans, sempre a l’aguait i amb por de ser enxampats, i cercaven un indret més segur. I s’esdevingué un dia al capvespre que trobaren tres Nans que miraren de fugir en veure’ls; però n’enxamparen un que es reressagà i el retingueren, i un home de la companyia agafà l’arc i llançà una fletxa als altres que s’esvanien en la fosca. El nan que havien detingut es deia Mîm; i pregà a en Turin que si li perdonava la vida el conduiria als seus estatges ocults, introbables sense el seu ajut. En Turin es compadí d’en Mîm i li perdonà la vida; i li va dir:

—On és casa teva?

En Mîm respongué:

—En una terra molt alta té la casa en Mîm, damunt del gran turó: Àmon Rûdh es diu ara el turó, perquè els Elfs van canviar tots els noms.

En Turin restà silenciós i fità llarga estona el nan; i a la fi va dir:

—Ens hi portaràs.

L’endemà partiren cap allà, seguint en Mîm camí d’Àmon Rûdh. El turó s’alzinava a la vora dels erms que s’estenien entre les valls del Sírion i del Nàrog i, dalt del pedregós bruguerar, s’albirava el seu cim; però l’escarpat cim gris era nu, llevat del seregon vermell que cobria la pedra. I quan els homes de la banda d’en Turin s’hi acostaren, el sol que es ponia traspuà els núvols i il·luminà el cim; i el seregon era ple de flors. Llavors n’hi va haver un que va dir:

—Al cim del turó hi ha sang.

Però en Mîm els portà per senderons secrets que pujaven els inclinats pendents d’Àmon Rûdh; i, a la boca de la caverna, féu una reverència a en Turin i li digué:

—Entra a Bar-en-Danwedh, la Casa del Rescat; perquè així es dirà des d’ara.

S’acostà a saludar-lo un altre nan que portava un llum, parlaren uns moments i entraren tot seguit a la foscor de la caverna; però en Turin els seguí i arribà a una cambra molt profunda, il·luminada amb uns pàl·lids llums que penjaven de cadenes. Hi veié en Mîm agenollat en un banc de pedra al costat de la paret, que s’estirava la barba i gemegava distret un nom sense parar; i, ajagut al banc, hi havia un tercer nan. Però en Turin, en entrar, s’aturà al costat d’en Mîm i li oferí consol. En Mîm el mirà i li digué:

—No em pots ajudar. Perquè aquest és en Khîm, el meu fill; i és mort, traspassat per una fletxa. Ha mort al capvespre. M’ho ha dit el meu fill Ibun.

La compassió commogué el cor d’en Turin, i digué a en Mîm:

—Ai! Si pogués, faria tornar aquella fletxa. Ara aquesta casa es dirà en veritat Bar-en-Danwedh; i, si algun dia faig fortuna, et pagaré un rescat d’or pel teu fill, en senyal de dol, encara que el teu cor ja no s’alegri.

En Mîm s’aixecà i fità llarga estona en Turin.

—T’escolto —va dir—. Parles com un senyor dels Nans de l’avior; i això em meravella. Ara el meu cor s’ha apaivagat, per bé que no està content; i, si vols, pots quedar-te a viure aquí; perquè jo pagaré el meu rescat.

Així començà a viure en Turin a la casa oculta d’en Mîm a l’Àmon Rûdh; i passejava per la gespa davant la boca de la caverna i mirava a l’est, a l’oest i al nord. Mirant al nord destriava el bosc de Brethil que s’agombolava al voltant d’Àmon Obel en la boira, i els seus ulls s’hi desviaven una vegada i una altra, no sabia per què; car el seu cor era més aviat al nord-oest, on, milles i milles enllà, a les faldes del cel, li semblava entrellucar les Muntanyes Obagues, els murs de la seva llar. Però, al vespre, en Turin mirava la posta de sol a l’oest, quan el sol rodolava vermell entre boirines camí de costes distants i de la Vall del Nàrog i s’enfonsava entre les ombres d’una i altra banda.

En el temps que seguí, en Turin parlava molt amb en Mîm i, asseguts tots dos sols, escoltava les llegendes i la història de la seva vida. Perquè en Mîm era d’aquells Nans que en temps antics havien estat expulsats de les grans ciutats dels Nans de l’est i, molt abans del retorn de Mórgoth, havien emprès el camí de l’oest cap a Beleríand; però els minvà l’estatura i l’habilitat com a ferrers, i vivien amb molta cautela, caminant amb els músculs encongits i els passos furtius. Abans que els Nans de Nogrod i Bélegost passessin a l’oest de les muntanyes, els Elfs de Beleríand no sabien qui eren aquells altres, i els perseguiren i els mataren; però després els deixaren en pau i els posaren el nom de Noegyth Nibin, els Nans Mesquins, en llengua síndarin. No estimaven ningú més que ells mateixos i, si temien i odiaven els Orcs, no odiaven pas menys els Èldar, i els Exiliats per damunt de tots; perquè els Nóldor, deien, els havien manllevat les terres i les cases. Molt abans que el Rei Fínrod Felagund arribés Per la Mar, ells ja havien descobert les cavernes de Nargòthrond i n’havien començat les excavacions; i sota el cim d’Àmon Rûdh, el Turó Calb, les lentes mans dels Nans Mesquins havien anat foradant i aprofundint les cavernes en els llargs anys que hi havien viscut, sense que els Elfs Verds dels boscos els molestessin. Però ara, en acabat, s’havien encongit i havien anat desapareixent de la Terra Mitjana, tots llevat d’en Mîm i els seus dos fills; i en Mîm era vell fins i tot segons els càlculs dels Nans, vell i oblidat. I els ferrers estaven ociosos en els seus palaus, les destrals es rovellaven; i el seu nom es recordava únicament en les antigues llegendes de Dòriath i Nargòthrond.

Però quan l’any arribava al pic de l’hivern, caigué una neu del nord més abundant que la coneguda en aquelles valls del riu, i l’Àmon Rûdh quedà colgat de neu; i deien que els hiverns empitjoraven a Beleríand a mesura que augmentava el poder d’Àngband. Únicament els més aventurers gosaven sortir, molts emmalaltien i tots es morien de gana. Però, a la pàl·lida llum d’un crepuscle d’hivern, aparegué tot d’una entre ells un home, segons semblava, de molt volum i consistència, embolicat amb una capa i una caputxa blanques; i s’acostà fins al foc sense dir una paraula. I quan els homes feren un bot espantats, ell va riure i es va treure la caputxa i, sota l’ampla capa, duia un gran paquet; i, a la llum del foc, en Turin tornà a veure el semblant d’en Béleg Cúthalion.

En Béleg tornà així un cop més a en Turin, i la trobada fou molt alegre; i de Dímbar s’havia portat l’Elm-Drac de Dor-lomin, pensant que podria ser un estímul perquè en Turin tornés a pensar en una vida més elevada que la que duia en els ermots com a cabdill d’una companyia de mala mort. Però en Turin continuava negant-se a tornar a Dòriath; i en Béleg, bo i sotmetent el seny a l’amor que sentia, romangué amb ell i no marxà, i treballà tot aquell temps en benefici de la companyia d’en Turin. Prenia cura dels que estaven ferits o malalts i els donava lembas de Na Mèlian; i de seguida es curaven, perquè els Elfs Grisos, si bé eren inferiors en habilitats i coneixement als Exiliats de Vàlinor, de l’art de viure a la Terra Mitjana en tenien un coneixement que superava ben a la clara el dels Homes. I, com que en Béleg era fort i resistent, clarivident tant de ment com d’ulls, acabà sent tractat amb honors entre els proscrits; però l’odi d’en Mîm envers l’Elf que havia anat a Bar-en-Danwedh creixia sense parar, i es passava el dia assegut amb el seu fill Ibun a les ombres profundes de casa seva, sense dirigir la paraula a ningú. En Turin, però, no li parava esment, i quan va haver passat l’hivern i arribà la primavera tenien coses més serioses a fer.

Qui coneix, però, els designis de Mórgoth? Qui pot mesurar l’abast del seu pensament, del pensament d’aquell que fou Mélkor, poderós entre els Ainur de la Gran Cançó, i que ara seia com un senyor fosc en un fosc setial, al Nord, sospesant amb malícia totes les noves que li arribaven i copsant més detalls en els actes i objectius dels seus enemics dels que podia témer el més intel·ligent de tots, tret de Na Mèlian la Reina? Cap a ella s’encaminava sovint el pensament de Mórgoth, però mai no l’assolia.

I ara el poder d’Àngband tornava a engegar-se; i, com llargs dits d’una mà a les palpentes, els destacaments dels seus exèrcits exploraren els camins cap a Beleríand. Hi arribaren per Anach i ocuparen Dímbar i totes les fronteres nòrdiques de Dòriath. Baixaren per l’antic camí que passava pel llarg congost del Sírion, per davant de l’illa on En Fínrod havia fet erigir Minas Tirith, i continuaren per la terra entre el Màlduin i el Sírion fins a arribar, pels callissos de Brethil, als Passos del Tèiglin. Allí el camí s’endinsava a la Plana Protegida; però els Orcs no gosaven entrar-hi, de moment, perquè presentment hi vivia un terror ocult i, dalt del pujol vermell, hi havia uns ulls vigilants dels quals no tenien avís. Car en Turin tornà a posar-se l’Elm d’En Hàdor; i d’una banda a l’altra de Beleríand, sota els boscos, sobre els corrents i entre els passos de les muntanyes, s’espargí el rumor que l’Elm i l’Arc que havien caigut a Dímbar tornaven a alçar-se contra tota esperança. Llavors, molts que havien quedat sense cabdill i desposseïts, si bé no abatuts, s’animaren novament i anaren a cercar els Dos Capitans. Dor-Cúarthol, la Terra de l’Arc i l’Elm, era el nom en aquell temps de tota la regió entre el Tèiglin i la frontera de l’oest de Dòriath; i en Turin es posà un nou nom, Gòrthol, l’Elm Temible, i el seu cor tornà a enlairar-se. A Menegroth i en els palaus profunds de Nargòthrond, i fins i tot en el reialme ocult de Góndolin, se sentia parlar de les famoses gestes dels Dos Capitans; i també se’n sentia a Àngband. Mórgoth esclafi a riure, perquè gràcies a l’Elm-Drac li havia estat revelat novament el fill d’en Hurin; i, poc després, Àmon Rûdh era ple d’espies.

A l’ocàs de l’any, en Mîm el Nan i el seu fill Ibun marxaren de Bar-en-Danwedh i es dirigiren als boscos a proveir-se d’arrels per a l’hivern; i els Orcs els enxamparen. Per segona vegada prometé llavors en Mîm als seus enemics conduir-los per camins secrets a la seva casa d’Àmon Rûdh; però, tanmateix, mirà de retardar el compliment de la promesa i demanà que no matessin en Gòrthol. El Capità dels Orcs rigué del suggeriment, i li va dir:

—No cal dir que en Turin, fill d’en Hurin, no serà mort.

Així fou delatat Bar-en-Danwedh, i els Orcs hi arribaren de nit, a la impensada, guiats per en Mîm. Molts de la companyia d’en Turin hi foren morts mentre dormien; però d’altres fugiren per una escala inferior fins al cim del puig i lluitaren fins a la fi fent vessar sang sobre el seregon que cobria la pedra. Una xarxa enxampà en Turin mentre lluitava, i quedà entortolligat, i se l’endugueren.

I, en acabat, quan tot tornava a ser en silenci, en Mîm va sortir arrossegant-se de les ombres de la casa; i, mentre el sol s’enlairava damunt les boires del Sírion, vetllà els cossos dels morts al cim del puig. Però s’adonà que no tots els que hi havien eren morts; car hi havia uns ulls que el fitaven i eren els ulls d’en Béleg l’Elf. Amb odi llarg temps congriat saltà llavors en Mîm damunt en Béleg i agafà l’espasa Ànglachel que jeia entre el seu cos i el del caigut al seu costat; però en Béleg es deixondí, arribà abans a l’espasa i la llançà tot d’una al Nan que, esporuguit, fugí del cim del puig tot lamentant-se. I en Béleg li cridà:

—La venjança de la casa d’En Hàdor caurà sobre teu!

En Béleg estava força malferit, però era poderós entre els Elfs de la Terra Mitjana i, a més, era un mestre pel que fa a guarir nafres. Per això no va morir i anà recuperant a poc a poc les forces; i cercà debades entre els morts el cos d’en Turin per enterrar-lo. No el trobà; i així sabé que el fill d’en Hurin encara era viu, empresonat a Àngband.

Amb poques esperances marxà en Béleg d’Àmon Rûdh camí del nord, cap als Passos del Tèiglin, seguint les passes dels Orcs; i travessà Bríthiach i passà per Dímbar cap al Pas d’Anach. I ja no els tenia gaire lluny, car avançava sense dormir, mentre que ells s’havien entretingut a caçar pel camí, convençuts que ningú no els seguia nord enllà; i ni tan sols en els terribles boscos de Taur-nu-Fuin es desvià del camí, perquè l’habilitat d’en Béleg era inigualada en tota la Terra Mitjana. Però quan avançava de nit per aquella terra plena de mals, veié algú que dormia als peus d’un gran arbre mort; i en Béleg, dirigint els seus passos cap al dorment, va veure que era un Elf. Li parlà, li va donar lembas i li preguntà quin terrible destí l’havia dut en aquell indret terrible; i ell va dir que era en Gwíndor, fill d’en Guilin.

Afligit se’l mirà en Béleg; car en Gwíndor no era més que una ombra abaltida i temorosa de la seva antiga figura quan, a la Nirnaeth Arnoediad, aquell senyor de Nargòthrond havia cavalcat amb coratge i audàcia fins a les portes d’Àngband i havia estat fet pres. Perquè pocs dels Nóldor que capturava Mórgoth eren castigats amb la mort, per llur habilitat per forjar i extreure metalls i gemmes; i en Gwíndor no fou mort, sinó destinat a treballar a les mines del Nord. Per túnels secrets que només ells coneixien s’escapaven de vegades els Elfs miners; i per això el trobà en Béleg, tolit i astorat en els laberints de Taur-nu-Fuin.

I en Gwíndor li va dir que mentre jeia amagat entre els arbres havia vist una gran companyia d’Orcs que es dirigia cap al nord, i anaven acompanyats de llops; i entre ells hi havia un Home, amb les mans lligades, al qual feien avançar a cops de fuet.

—Molt alt, era —va dir en Gwíndor—, alt com són els Homes de les muntanyes boiroses de Hithlum.

Llavors en Béleg li explicà la seva comesa a Taur-nu-Fuin; i en Gwíndor mirà de dissuadir-lo del seu quest tot dient-li que l’única cosa que aconseguiria seria compartir amb en Turin l’angoixa que l’esperava. Però en Béleg no volia abandonar en Turin i, desesperat com estava, tornà a atiar l’esperança en el cor d’en Gwíndor; i plegats continuaren camí a l’encalç dels Orcs fins que sortiren del bosc pels alts rostos que baixen cap a les dunes estèrils d’Anfàuglith. Allí, a la vista dels cims de Thangoròdrim, els Orcs pararen campament en una petita vall erma quan començava a apagar-se la llum del dia i, després d’instal·lar llops-sentinelles als encontorns, començaren la xerinola. De l’oest venia una gran tempesta i els llampecs resplendien a les Muntanyes Obagues, al lluny, mentre en Béleg i en Gwíndor baixaven cap a la vall.

Quan tothom dormia en el campament, en Béleg agafà el seu arc i disparà en la foscor contra els llops-sentinelles, un a un i en silenci. Després hi entraren amb gran risc i trobaren en Turin amb grillons a peus i cames, lligat a una soca; i tot el tronc era ple de ganivets que li havien llançat, i ell estava inconscient en un somni de gran lassitud. En Béleg i en Gwíndor trencaren les cordes que el lligaven i el portaren entre tots dos fora de la vall; però no el pogueren dur molt més enllà dels primers esbarzers, una mica més amunt. L’estiraren a terra; la tempesta s’acostava. En Béleg desembeinà la seva espasa Ànglachel i tallà els grillons que lligaven en Turin; però aquell dia el destí era més fort, perquè la fulla relliscà en tallar les manilles i ferí en Turin al peu. Amb un accés sobtat de ràbia i de temor es deixondí llavors en Turin i, en veure damunt seu algú amb una fulla nua, s’alçà d’un bot fent un gran xiscle, convençut que els Orcs tornaven a turmentar-lo; i, debatent-se en la foscor, agafà l’Ànglachel i matà en Béleg Cúthalion bo i prenent-lo per enemic.

Però, encara dret, en veure’s lliure i disposat a vendre cara la seva vida contra enemics imaginaris, els passà un poderós llampec pel damunt; i sota l’esclat de llum veié la cara d’en Béleg. Restà llavors en Turin palplantat i silenciós, contemplant fixament aquella horrible mort, conscient del que havia fet; i tan terrible fou l’expressió que posà, il·luminada pels llampecs que resplendien damunt seu, que en Gwíndor s’agemolí a terra i no gosà tornar a alçar els ulls.

Però ara, en el clot de sota, els Orcs es despertaven i el campament era un tumult, perquè temien el tro que venia de l’oest, que creien enviat contra ells pels grans Enemics de més enllà del Mar. Després s’aixecà vent i caigueren fortes pluges, i les torrenteres baixaven rabent des dels cims de Taur-nu-Fuin; i en Gwíndor cridà en Turin per advertir-lo del terrible perill que corrien, però ell no respongué, sinó que restà inalterable sota la tempesta, sense llàgrimes, al costat del cos d’en Béleg Cúthalion.

En despuntar el dia, la tempesta ja corria cap a l’est, damunt de Lothlann, i el sol de tardor sortia calent i brillant; però, pensant que en Turin hauria fugit d’aquell indret i que no hi havia senyals de la fugida, els Orcs marxaren veloços sense més recerques i en Gwíndor els veié marxar de lluny per les arenes fumejants d’Anfàuglith. Així s’esdevingué que tornaren a Mórgoth amb les mans buides i deixaren pel camí el fill d’en Hurin, que era embogit i inconscient en els rostos de Taur-nu-Fuin amb una càrrega al damunt més pesada que les cadenes.

En Gwíndor revifà en Turin perquè l’ajudés a sepultar en Béleg, i acabà posant-se dret com aquell que camina en somnis; i, plegats, posaren en Béleg en una tomba poc fonda i hi deixaren al costat el seu gran arc Belthrònding, que era fet de fusta de teix. Però en Gwíndor agafà l’espasa temible, l’Ànglachel, tot dient que fóra millor que es vengés amb els servents de Mórgoth que no pas que jagués inútil sota terra; i també agafà les lembas de Na Mèlian per nodrir-se en aquelles terres ermes.

Així acabà en Béleg Arcferm, el millor dels amics, el més hàbil de tots els que s’havien hostatjat mai als boscos de Beleríand en els Dies de l’Antigor, per mà d’aquell a qui més estimava; i aquell pesar quedà gravat en el rostre d’en Turin i no s’esborrà mai. Però el coratge i la força havien reviscolat en l’Elf de Nargòthrond i s’endugué en Turin amb ell lluny de Taur-nu-Fuin. Ni una sola vegada parlà en Turin mentre caminaven plegats per camins llargs i deplorables, i avançava com si no tingués desig ni objectiu mentre l’any minvava i l’hivern s’ensenyoria de les terres del nord. Però en Gwíndor estava sempre amb ell per protegir-lo i guiar-lo; i així es van dirigir cap a l’oest, creuant el Sírion, i arribaren per fi a Eíthel Ivrin, les fonts on el Narog naixia sota les Muntanyes de l’Ombra. Allí en Gwíndor parlà a en Turin per dir-li:

—Desperta, Turin, fill d’en Hurin Thàlion! A les llacunes d’Ivrin hi ha rialles inacabables. S’alimenten de fonts cristal·lines i Ulmo, el Senyor de les Aigües, que forjà en temps antics la seva bellesa, els impedeix d’embrutar-se.

En Turin s’agenollà i begué d’aquella aigua; i tot d’una es llançà a terra, permeté que li brollessin les llàgrimes contingudes i la bogeria el deixà.

Allí compongué una cançó per a en Béleg, que anomenà Laer Cú Béleg, la Cançó del Gran Arquer, i la cantà en veu alta sense pensar en els perills. I en Gwíndor li posà l’espasa Ànglachel a les mans, i en Turin sabé que era forta i feixuga i que tenia gran poder; però la fulla era negra i esmorteïda, i el tall escantellat. Llavors en Gwíndor va dir:

—És una fulla estranya que no s’assembla a cap de les que he vist a la Terra Mitjana. Està de dol per en Béleg, ben bé com tu. Però tingues consol, perquè jo torno a Nargòthrond, a la casa d’En Finarfin, i tu vindràs amb mi per guarir-te i renovar-te.

—Qui ets? —digué en Turin.

—Un Elf errant, un esclau escapat que en Béleg trobà i conhortà —va dir en Gwíndor—. Però abans havia estat Gwíndor, fill d’en Guilin, un senyor de Nargòthrond, fins que vaig anar a la Nirnaeth Arnoediad i em van fer esclau a Àngband.

—Així doncs, deus haver vist en Hurin, fill d’En Gàldor, el guerrer de Dor-lomin, oi? —va dir en Turin.

—No l’he vist —va dir en Gwíndor—. Però a Àngband corre el rumor que encara desafia Mórgoth i que Mórgoth ha llançat una maledicció contra ell i la seva parentela.

—Això sí que ho crec —digué en Turin.

I s’aixecaren i partiren d’Eíthel Ivrin cap al sud per les ribes del Nàrog fins que els aturaren els exploradors dels elfs i els portaren presoners a llur oculta plaça forta. Així fou com arribà en Turin a Nargòthrond.

Al començament, ni la seva pròpia gent no reconegué en Gwíndor, que havia marxat jove i fornit i ara tornava com un vell dels Homes mortals per causa dels seus turments i treballs; però na Finduilas, filla de n’Oròdreth el Rei, el reconegué i li donà la benvinguda, perquè abans de la Nirnaeth l’havia estimat, i era tan gran l’amor que sentia en Gwíndor per la seva bellesa que li posà el nom de Faelivrin, que és la resplendor del sol en els Bassiols d’Ivrin. Gràcies a en Gwíndor fou admès en Turin a Nargòthrond, i hi visqué amb tots els honors. Però quan en Gwíndor el cridava pel seu nom, en Turin el corregia:

—Jo sóc Agarwaen, fill d’Úmarth (que vol dir Tacat de Sang, fill del Fat Desgraciat), un caçador dels boscos —i els Elfs de Nargòthrond no el qüestionaven.

En el temps que seguí, continuà creixent l’estima de n’Oròdreth envers en Turin, i pràcticament tots els cors se li obriren. Perquè era jove, tot just arribat a la maduresa; i era, sense dubte, el fill de na Morwen Eledhwen: cabells negres i pell clara, ulls grisos i una cara més bella que cap dels Homes mortals dels Dies de l’Antigor. La seva parla i compostura era la del regnat antic de Dòriath, i els Elfs fins i tot podien prendre’l per un de les grans cases dels Nóldor; per això l’anomenaren Adànedhel, l’Home-Elf. L’espasa Ànglachel fou forjada de nou per astuts ferrers de Nargòthrond i, per bé que encara negra, la fulla espurnejava amb un foc pàl·lid; i li posà el nom de Gurthang, Ferro de Mort. Tan gran fou el coratge i habilitat que mostrà a la guerra en els confins de la Plana Protegida que a ell el batejaren amb el nom de Mormeguil, l’Espasa Negra; i els Elfs deien: «En Mormeguil no pot ser mort si no és per mala sort o per una fletxa maligna disparada de lluny». I així li donaren la cota de malles de nan per protegir-se; i, amb l’ànim apagat, trobà també a les armeries una màscara nànica daurada que es posava abans de la batalla i feia fugir els enemics esperitats.

Ocorregué, doncs, que el cor de na Finduilas s’allunyà d’en Gwíndor i, contra la seva voluntat, lliurà el seu amor a en Turin; però en Turin no se n’adonà. I, amb el cor dividit, na Finduilas se sentia molt desgraciada i s’emmusteí a poc a poc. Però en Gwíndor tenia el cap ple de pensaments obscurs; i un dia parlà a na Finduilas:

—Filla de la casa d’En Finarfin, no hi ha d’haver pesar entre nosaltres; perquè si bé Mórgoth m’ha arruïnat la vida, encara t’estimo. Vés on l’amor et porti; però compte! No és escaient que els Primogènits de L’Ilúvatar es casin amb els Més Joves; tampoc no és assenyat, perquè ells són breus i marxen aviat per deixar-nos vidus mentre dura el món. Tampoc el destí ho permetrà, tret d’una sola o dues vegades, per algun gran motiu del fat que nosaltres no copsem. Però aquest Home no és En Beren. Certament duu un fat a dins, com poden llegir en ell els ulls clarividents, però és un fat obscur. No hi entris! I, si ho fas, el teu amor et reportarà amargura i mort. Car, escolta’m! Per molt que sigui realment Agarwaen fill d’Úmarth, el seu nom real és Turin, fill d’en Hurin, que és tancat a Àngband, i Mórgoth n’ha maleït la raça. No dubtis del poder de Mórgoth Bàuglir! Que potser no el duc escrit al damunt?

Na Finduilas passà molta estona rumiant; però a la fi tan sols va dir:

—En Turin, fill d’en Hurin, no m’estima; ni mai no m’estimarà.

Quan en Turin s’assabentà de tot això per boca de na Finduilas, s’encolerí i anà a veure en Gwíndor:

—Et tinc amor per haver-me rescatat i salvat la vida. Però ara, amic, m’has fet mal fent públic el meu nom real, i has llançat damunt meu el fat del qual fujo.

Però en Gwíndor li respongué:

—El fat és dins teu, no en el teu nom.

Quan n’Oròdreth s’assabentà que en Mormeguil era realment el fill d’en Hurin Thàlion, li dispensà grans honors i en Turin esdevingué poderós entre la gent de Nargòthrond. Però no li agradava la manera que tenien de fer la guerra, les emboscades, el sigil i la fletxa secreta, i enyorava els cops de bravura i la lluita oberta; i els seus consells influïen cada dia més el Rei. En aquells dies, els Elfs de Nargòthrond abandonaren les maneres sigil·loses i acudiren obertament a la batalla, i feren una gran provisió d’armes; i, per consell d’en Turin, els Nóldor construïren un pont poderós sobre el Nàrog des de les Portes de Felagund per facilitar el pas dels seus exèrcits. Els servents d’Àngband foren expulsats llavors de tota la terra entre el Nàrog i el Sírion i, a l’oest, del Nénning als desolats Falas; i per bé que en Gwíndor parlava contra en Turin en els consells del Rei perquè considerava que la seva era una mala política, havia caigut en desgràcia i ningú no li parava esment, perquè tenia poca força i ja no excel·lia amb les armes. Així s’exposà Nargòthrond a la ira i l’odi de Mórgoth; però, a prec d’en Turin, no es deia mai el seu nom veritable i, encara que la fama dels seus actes arribà a Dòriath i a orelles d’En Thíngol, els rumors es referien únicament a l’Espasa Negra de Nargòthrond.

En aquell temps de treva i esperança, quan per raó dels actes d’en Mormeguil el poder de Mórgoth quedà detingut a l’oest dels Sírion, na Morwen fugí per fi de Dor-lomin amb la seva filla Níenor i s’aventurà a emprendre el llarg viatge cap als palaus d’En Thíngol. L’esperaven noves penes, perquè es trobà que en Turin no hi era, i no havien arribat noves d’ell a Dòriath d’ençà que l’Elm-Drac havia desaparegut de les terres a l’oest del Sírion; però na Morwen restà a Dòriath amb na Níenor com a hostes d’en Thíngol i Na Mèlian, i foren tractades amb honors.

S’esdevingué llavors, quan ja havien passat quatre-cents noranta-cinc anys del naixement de la Lluna, a la primavera d’aquell any, que arribaren dos Elfs a Nargòthrond anomenats Gèlmir i Arminas; eren de la gent de n’Àngrod però, des de la Dàgor Bragollach, vivien al sud amb En Círdam el Mestre d’Aixa. Dels seus llargs viatges portaren avís d’una gran concentració d’Orcs i criatures malignes sota el fulleram d’Èred Wethrin i en el Pas del Sírion; i també digueren que Ulmo s’havia aparegut a En Círdam per avisar-lo que s’acostava un gran perill a Nargòthrond.

—Escolteu les paraules del Senyor de les Aigües! —digueren al Rei—. Així parlà a En Círdam el Mestre d’Aixa: «El Diable del Nord ha profanat les fonts del Sírion i el meu poder s’enretira dels dits de les aigües que corren. Però una cosa pitjor és encara per venir. Digueu, doncs, al Senyor de Nargòthrond: Tanqueu les portes de la fortalesa i no en sortiu. Llanceu les pedres del vostre orgull al riu sorollós per tal que el mal no en trobi la porta».

N’Oròdreth quedà molt torbat per les obscures paraules dels missatgers, però en Turin no volia ni sentir parlar d’aquells consells, i menys encara permetre que esfondressin el gran pont; perquè havia esdevingut orgullós i inflexible i volia que les coses fossin al seu gust.

Poc després en Hàndir, Senyor de Brethil, fou mort quan els Orcs li envaïren la terra i ell els plantà cara; però els Homes de Brethil foren derrotats i tornaren als boscos. I, a la tardor de l’any, considerant arribada la seva hora, Mórgoth deixà anar la gran host que havia estat preparant molt de temps contra la gent del Nàrog; i Glàurung l’Uruloki travessà Anfàuglith i arribà a les valls del nord del Sírion, i hi féu molt de mal. Sota les ombres d’Èred Wethrin profanà l’Eíthel Ivrin i d’allí passà al reialme de Nargòthrond, i cremà Talath Dirnen, la Plana Protegida, entre el Nàrog i el Tèiglin.

Avançaren llavors els guerrers de Nargòthrond, i alta i terrible era l’aparença d’en Turin aquell dia, i els cors de la host s’enfortiren mentre ell cavalcava a la dreta de n’Oròdreth. Però l’exèrcit de Mórgoth era molt més nombrós del que havien dit els exploradors, i ningú llevat d’en Turin, protegit per la màscara de nan, no podia suportar l’apropament del Glàurung; i els Elfs foren atacats i arraconats en el camp de Túmhalad, entre el Guínglith i el Nàrog. Aquell dia tot l’orgull de l’exèrcit de Nargòthrond s’emmusteí; i n’Oròdreth fou mort a l’avantguarda de la batalla i en Gwíndor, fill d’en Guilin, fou ferit de mort. Però en Turin anà a ajudar-lo i, en veure’l, tothom fugí; i, corrent cap al bosc, allunyà en Gwíndor de la desfeta i el diposità damunt l’herba.

En Gwíndor digué llavors a en Turin:

—Un servei en paga un altre! Però el seu fou desventurat, i el teu és debades; perquè el meu cos està malmès sense remei i he d’abandonar la Terra Mitjana. I encara que t’estimo, fill d’en Hurin, em penedeixo del dia que et vaig salvar dels Orcs. Si no fos pel teu coratge i el teu orgull, jo encara tindria amor i vida, i Nargòthrond encara duraria un temps més. Ara, si m’estimes, deixa’m! Corre a Nargòthrond i salva na Finduilas. I, per acabar, et dic que únicament ella s’alça entre tu i el teu fat. Si fracasses amb ella, el fat no fracassarà amb tu. Adéu!

En Turin tornà corrent a Nargòthrond i reuní tots els que trobava pel camí que fugien de la desfeta; i el vent que aixecaven de camí feia caure les fulles dels arbres, perquè la tardor estava deixant pas a un hivern nefast. Però la host dels Orcs i el drac Glàurung anaven davant seu, i s’hi presentaren de cop, abans que els que feien la guàrdia s’haguessin adonat del que havia passat en el camp de Túmhalad. Aquell dia el pont sobre el Nàrog demostrà ser un error; perquè era gran i molt fort i no podia ser destruït ràpidament, i l’enemic avançà per damunt el riu profund i el Glàurung llançà una flama de foc contra les Portes de Felagund, les enderrocà i hi entrà.

I quan en Turin arribà, el terrible saqueig de Nargòthrond ja era pràcticament enllestit. Els Orcs havien matat o foragitat a tots els que tenien armes, i encara escorcollaven les grans sales i cambres, les saquejaven i les arrasaven; però aquelles dones i donzelles que no havien cremat o matat, les havien reunit a les terrasses davant de les portes, com captives per sotmetre a l’esclavatge de Mórgoth. En aquell moment de ruïna i desgràcia arribà en Turin, i ningú no s’hi pogué resistir; o ningú no gosà, perquè colpejava a tort i a dret tot el que es trobava al davant i, passat el pont, s’obrí camí a cops cap als captius.

I ara era sol, perquè els pocs que l’havien seguit havien fugit. Però, en aquell moment, el mateix Glàurung sortí per les portes obertes i es quedà entre Turin i el pont. I parlà tot d’una per boca del mal esperit que duia a dins:

—Salve, fill d’en Hurin. Ben trobat!

En Turin féu un bot i es llançà contra ell, i la fulla del Gurthang resplendia com una flama; però el Glàurung parà el cop i obrí els seus ulls de serp fitant en Turin. Sense por se’ls mira en Turin mentre alçava l’espasa; però, de sobte, caigué sota l’encanteri dels ulls sense parpelles del drac, que estava absolutament quiet. Restà molta estona immòbil, com si fos esculpit de pedra; i estaven tots dos sols, callats davant les portes de Nargòthrond. Però el Glàurung tornà a parlar per burlar-se d’en Turin, i va dir:

—Malignes han estat tots els teus actes, fill d’en Hurin. Desagraït fill adoptiu, proscrit, assassí del teu amic, lladre d’amor, usurpador de Nargòthrond, capità boig i desertor de la teva raça. Com esclaves viuen ta mare i ta germana a Dor-lomin, en la misèria i la necessitat. Tu vas abillat com un príncep, mentre elles porten parracs; i per tu ploren, però a tu tant te fa. Feliç faria al teu pare saber que té un fill com tu; i ho sabrà.

I en Turin, sotmès a l’encanteri del Glàurung, escoltà les seves paraules i es veié en un mirall deformat per la malícia, i detestà tot el que veia.

I, mentre era encara sota els ulls del drac amb la ment turmentada i no es podia moure, els Orcs s’endugueren les captives reunides, que passaren a la vora d’en Turin i creuaren el pont. Entre elles hi havia na Finduilas, que en marxar va cridar en Turin; però fins que els seus xiscles i els laments de les captives no s’havien perdut pel camí del nord, el Glàurung no alliberà en Turin, que mai més no podria tancar l’orella a aquella veu que el perseguia tot demanant-li auxili.

Llavors, de sobte, el Glàurung deixà de mirar-lo i esperà; i en Turin s’anà deixondint lentament, com aquell que desperta d’un somni repugnant. Retornà en si tot d’una i s’abaté damunt el drac amb un crit. Però el Glàurung esclafí a riure i digué:

—Si el que vols és morir, et mataré de bon grat. Però de poc els serviria a na Morwen i na Níenor. No has parat esment als crits de la Dona-Elf. Penses negar també el lligam de la teva sang?

Però en Turin desembeinà l’espasa i la clavà als ulls del drac; i el Glàurung, reculant amb diligència, el dominà i li digué:

—I ara! Almenys ets valent; més que cap dels que he trobat fins ara. I menteixen els que diuen que nosaltres no honorem el valor dels nostres enemics. Doncs mira! T’ofereixo la llibertat. Vés amb la teva gent, si és que pots. Vés-te’n! I si queda algun Elf o Home per explicar la història d’aquests dies, no dubtis que parlarà de tu amb escarni si no acceptes aquest present.

Llavors en Turin, atordit encara pels ulls del drac, com si estigués tractant amb un enemic coneixedor de la compassió, cregué les paraules del Glàurung; i, girant cua, s’afanyà a creuar el pont. Però, quan marxava, el Glàurung digué amb veu funesta:

—Afanya’t ara, fill d’en Hurin, a anar a Dor-lomin! O potser els Orcs hi arribaran abans que tu, un altre cop. I si et demores per na Finduilas, mai més no tornaràs a veure na Morwen i mai no veuràs la teva germana Níenor; i ells et maleiran.

Però en Turin s’allunyà pel camí del nord, i el Glàurung tornà a riure, perquè havia complert la comesa del seu Amo. Llavors féu atenció al seu plaer propi i llançà una flamarada que cremà tot el que tenia a l’entorn. Però va fer fora tots els Orcs aqueferats amb el saqueig i els denegà fins al darrer objecte de valor. Destruí llavors el pont, que caigué a l’escuma del Nàrog, i, així de segur, reuní tots els tresors i riqueses d’En Felagund, en féu una pila i s’hi ajagué al damunt, a la cambra més remota, per descansar una estona.

I en Turin s’apressà pels camins del nord, per les terres ara desolades entre el Nàrog i el Tèiglin, i l’Hivern Nefast li sortí al pas; perquè aquell any caigué la neu abans d’acabar la tardor i la primavera arribà tard i fou freda. Anava avançant i tenia la impressió que sentia els crits de na Finduilas, que el cridava en els boscos i a les muntanyes, i sentia molta angoixa; però, amb el cor calent de les mentides del Glàurung i amb la imatge inesborrable dels Orcs cremant la casa d’en Hurin o sotmetent na Morwen i na Níenor a turments, continuà el camí i no se’n desvià.

Finalment, esgotat per la pressa i el llarg camí (car havia caminat més de quaranta llegües sense descans), arribà amb els primers gels de l’hivern als Bassiols d’Ivrin, on abans havia estat guarit. Però ara eren plens d’un llot glaçat, i no s’hi podia beure.

Aconseguí arribar amb penes i treballs als passos de Dor-lomin, travessant les neus amargues del nord, i retrobà la terra de la seva infància. Erma i llòbrega la trobà; i na Morwen no hi era. La casa era buida, esquerdada i freda; i no hi vivia cap criatura. Partí doncs en Turin i anà a casa d’en Brodda l’Orientalenc, aquell que tenia per esposa n’Aerin, parenta d’en Hurin; i allí s’assabentà, per un antic servent, que na Morwen era fora feia temps, que havia marxat de Dor-lomin amb na Níenor i ningú llevat de n’Aerin no sabia on.

Llavors en Turin s’acostà a la taula on seia en Brodda, l’engrapà, desembeinà l’espasa i li ordenà que li digués cap a on havia anat na Morwen; i n’Aerin li digué que havia anat a Dòriath a cercar el seu fill.

—Car llavors les terres eren lliures de mal —va dir—, gràcies a l’Espasa Negra del sud que, segons diuen, ja ha caigut.

S’obriren llavors els ulls d’en Turin i en sortiren els darrers vestigis de l’encanteri del Glàurung; i, angoixat i irat per les mentides que l’havien ensarronat i ple d’odi contra els opressors de na Morwen, l’encalçà una ràbia tan negra que matà en Brodda en els seus estatges i altres Orientalencs que eren hostes seus. Després fugí hivern endins com un home perseguit; però trobà l’ajut d’alguns supervivents del poble d’En Hàdor que coneixien els camins de les terres ermes, i fugí amb ells sota la neu que queia i arribà al refugi dels proscrits, a les muntanyes del sud de Dor-lomin. Així abandonà en Turin novament la terra de la seva infància i retornà a la Vall del Sírion. Tenia el cor ple d’amargor d’haver portat més penes a la gent que quedava a Dor-lomin, i tots s’alegraren que marxés; i solament el conhortava un pensament: que el coratge de l’Espasa Negra havia obert el camí a Dòriath per a na Morwen. I es deia rumiant: «Així doncs, aquells actes no foren dolents per a tothom. I com hauria pogut protegir millor els meus parents, si hagués arribat abans? Perquè si el Cinturó de Na Mèlian es trenca, acabarà amb la darrera esperança. No, és millor que hagi estat així; perquè jo projecto una ombra allà on vaig. Que Na Mèlian les protegeixi! I jo les deixaré en pau, sense ombra que les cobreixi».

En Turin baixà, doncs, d’Èred Wethrin i cercà debades na Finduilas escorcollant els boscos sota les muntanyes, ferotge i cautelós com una bèstia; i recorregué tots els camins que portaven al nord pel Pas del Sírion. Però ja era massa tard; perquè tots els rastres s’havien envellit, o els havia esborrat l’hivern. Però s’esdevingué que, en creuar el Tèiglin cap al sud, es trobà amb els Homes de Brethil que estaven envoltats d’Orcs; i els alliberà, perquè els Orcs fugien del Gurthang esperitats. Se’ls presentà com el Salvatge dels Boscos i ells li pregaren que es quedés a viure amb ells; però els va dir que la seva comesa encara no era acabada, que havia de cercar na Finduilas, la filla de n’Oròdreth de Nargòthrond. Aleshores en Dorlas, cabdill d’aquells homes dels boscos, li explicà les tristes noves de la seva mort. Perquè els Homes de Brethil havien aguaitat en els Passos del Tèiglin la host d’Orcs que portava les captives de Nargòthrond, amb l’esperança de rescatar-les; però els Orcs, de cop i volta, havien matat cruelment totes les presoneres i na Finduilas havia estat clavada a un arbre amb una fletxa. I morí tot dient: «Digueu a en Mormeguil que na Finduilas és aquí». Després l’enterraren en un terraplè de la vora al qual anomenaren Haudh-en-Élleth, el Túmul de la Donzella-Elf.

En Turin els pregà que l’hi duguessin i, un cop allà, es submergí en una dolorosa foscor a frec de la mort. En Dorlas, per l’espasa negra que duia, la fama de la qual havia arribat fins a les profunditats de Brethil, i pel quest de la filla del Rei, reconegué en aquest Salvatge aquell Mormeguil de Nargòthrond de qui deien els rumors que era fill d’en Hurin de Dor-lomin. I els homes dels boscos l’agafaren i el portaren a llurs cases. Ara bé, llurs cases s’alzinaven en una estacada en un indret alterós del bosc, Éphel Bràndir, damunt l’Àmon Obel; perquè la guerra havia migrat el Poble de Na Hàleth i En Bràndir, fill d’en Hàndir, que n’era el cap, era un home amable, coix des de petit, que confiava més en la discreció que en els actes de guerra per salvar-se del poder del Nord. Molt l’espantaren, doncs, les noves que li portà en Dorlas i, quan esguardà el rostre d’en Turin ajagut en el fèretre, un núvol de pressentiment li llastà el cor. No obstant això, commogut per la desgràcia d’un Turin, el portà a casa seva i l’assistí, car era molt hàbil en el guariment de nafres. I, amb l’arribada de la primavera, en Turin foragità les tenebres i tornà a refer-se; i s’aixecà i decidí romandre ocult a Brethil i deixar enrere la seva ombra per oblidar el passat. Adoptà, doncs, un nou nom, Turàmbar, que en la llengua antiga dels Elfs volia dir Amo del Fat; i comminà els homes dels boscos a oblidar que era un estrany o que mai hagués tingut un altre nom. No abandonà mai del tot, però, les gestes de guerra; perquè no podia suportar que els Orcs arribessin als Passos del Tèiglin o s’apropessin a Haudh-en-Élleth, i féu d’aquell indret un punt que ells temien i evitaven. Però deixà de banda l’espasa negra per empunyar preferentment l’arc i la llança.

A Dòriath havien arribat noves notícies sobre Nargòthrond, perquè alguns que havien escapat de la derrota i el saqueig i que havien sobreviscut a l’Hivern Nefast en la salvatjor, es presentaren a En Thíngol i li demanaren refugi. I alguns van dir que tot l’enemic s’havia enretirat cap al nord, i d’altres que el Glàurung encara vivia en els palaus d’En Felagund; i n’hi havia que deien que en Mormeguil havia mort, i d’altres que havia caigut sota l’encanteri del drac i allí continuava, convertit en pedra. Però tots declararen que, a Nargòthrond, gairebé tothom sabia que en Mormeguil no era un altre que en Turin, fill d’en Hurin de Dor-lomin.

Llavors na Morwen, folla de dolor i desoint el consell de Na Mèlian, s’endinsà tota sola pels ermots en cerca del seu fill o de notícies certes. En Thíngol decidí enviar en Màblung al seu darrere, amb molts soldats valents, per ajudar-la i protegir-la i per mirar d’assabentar-se de tot el que poguessin; però na Níenor no la deixaren marxar. Tanmateix, na Níenor duia a dins la intrepidesa de la família; i, en mala hora, amb l’esperança que na Morwen tornaria quan veiés que la seva filla s’arriscava amb ella a tants perills, es disfressà de soldat d’En Thíngol i s’uní a la malfadada expedició.

Atraparen na Morwen als marges del Sírion, i en Màblung mirà de convèncer-la de tornar a Menegroth; però ella estava decidida i res no la feia canviar d’idea. Llavors na Níenor es descobrí i, desoint l’ordre de na Morwen, es negà a tornar enrere; i en Màblung les menà per força als avaradors ocults de les Llacunes Vesperals i creuaren el Sírion. Després de tres dies de viatge arribaren a Àmon Ethir, el Turó dels Espies, que havia manat construir molt temps abans En Felagund amb grans treballs, una tanca davant les portes de Nargòthrond. En Màblung col·locà una guàrdia de genets a l’entorn de na Morwen i la seva filla i els prohibí de continuar endavant. Però, com que des del turó no veia cap senyal de l’enemic, ell baixà amb els seus soldats al Nàrog amb tota la cautela possible.

Però el Glàurung estava al corrent de tot el que feia, i sortí encès de foc i s’estirà al riu; i de l’aigua s’enlairà un vast vapor i una pudor intensa que encegaren i separaren en Màblung de la seva companyia. Després el Glàurung creuà el Nàrog cap a l’est.

En veure l’envestida del drac, els guàrdies de l’Àmon Ethir miraren d’endur-se na Morwen i na Níenor per fugir rabent de retorn a l’est; però el vent els duia les boires opaques i la fetor de drac embogia els cavalls i es feien ingovernables, i corrien d’una banda a l’altra tan esverats que alguns genets moriren estavellats contra els arbres, i d’altres foren portats molt lluny. Així es perderen les senyores i, de na Morwen, no n’arribaren mai més notícies segures a Dòriath. Però na Níenor, que havia sortit disparada del corser però no s’havia fet mal, desféu el camí per tornar a l’Àmon Ethir i esperar-hi en Màblung i, d’aquesta manera, travessà el núvol de fetor per pujar a la llum del sol; i, en mirar a l’oest, fità directament els ulls del Glàurung, el cap del qual jeia al Cim del turó.

La voluntat de na Níenor lluità una estona contra la del drac, però ell exercí el seu poder i, assabentat de qui era ella, l’obligà a romandre fitant-li els ulls i li avià un encanteri de foscor profunda i d’oblit, fent que no recordés res del que li havia succeït, ni el seu nom, ni el nom de cap altra cosa; i durant molts anys no pogué sentir, ni veure, ni moure’s per pròpia voluntat. El Glàurung la deixà després sola damunt d’Àmon Ethir i tornà a Nargòthrond.

En Màblung, que amb gran temeritat havia explorat els palaus d’En Felagund quan el Glàurung havia sortit, en fugí en veure que s’acostava el drac i tornà a Àmon Ethir. El sol es ponia i queia la nit mentre pujava el turó i a dalt no hi trobà ningú més que na Níenor, dempeus sota els estels com una imatge de pedra. No deia ni sentia una paraula, però s’avenia a caminar de la mà. Amb molta pena, doncs, se l’endugué, per bé que li semblava tasca inútil; probablement moririen tots dos, desatesos en la salvatjor.

Però tres dels companys d’en Màblung se’ls trobaren i viatjaren plegats a pleret cap al nord i l’est, camí de les tanques de Dòriath, més enllà del Sírion i del pont protegit vora el naixement de l’Esgàlduin. Na Níenor anava recuperant les forces a mesura que s’acostava a Dòriath; però encara no podia parlar ni sentir, i caminava com si fos cega quan la guiaven. Però, tan bon punt arribaren a les tanques, aclucà per fi els seus ulls fitadors i es posà a dormir; i l’ajagueren a terra i ells també descansaren, sense cap precaució, perquè estaven absolutament baldats. Els atacà una banda d’Orcs de les moltes que ara romancejaven tan a la vora de les tanques de Dòriath com gosaven. Però na Níenor recobrà la vista i l’oïda en aquell moment i, despertada pels crits dels Orcs, féu un bot esfereïda i fugí abans que l’encalcessin.

Llavors els Orcs la perseguiren i els Elfs perseguiren els Orcs, els venceren i els mataren per evitar que li fessin mal, però n’escapà. Perquè corria embogida de por, més veloç que un cérvol, i s’anava arrencant els vestits mentre corria fins que va quedar nua; i la perderen de vista quan corria cap al nord, i per molt que la cercaren no la trobaren, ni a ella ni cap mena de rastre. I finalment en Màblung, desesperat, retornà a Menegroth i explicà les noves. En Thíngol i Na Mèlian sentiren una pena profunda; però en Màblung tornà a sortir i cercà debades durant molt temps noves de na Morwen i na Níenor.

Però na Níenor havia corregut bosc endins fins que, tolida, caigué a terra, s’adormí i es despertà; i era un matí amb llum de sol, i la llum l’alegrà com si fos una cosa nova, i tota la resta li semblava estrany i nou, perquè no en sabia els noms. No recordava res, llevat de la foscor que duia al darrere, i una ombra de temor; anava, doncs, cautelosa com una bèstia encalçada, vençuda per la fam, car no tenia menjar ni sabia on buscar-lo. Però, arribada finalment als Passos del Tèiling, els creuà i cercà refugi sota les arbredes de Brethil, perquè tenia por i li semblava que la foscor de la qual tot just havia fugit tornava a encalçar-la.

Però es desfermà una gran tempesta de trons que venia del sud i, aterrida, s’ajagué damunt el túmul d’Haudhen-Élleth i tancà l’orella als trons; però la pluja la colpejava i la mullava fins al moll de l’os, i acabà com una bèstia salvatge a punt de morir. Llavors la trobà en Turàmbar, quan anava als Passos del Tèiglin perquè havia sentit rumors que els Orcs hi rondaven; i, en veure amb un esclat de llum el cos d’una donzella que semblava morta damunt el túmul de na Finduilas, se li encongí el cor. Però els homes dels boscos l’aixecaren i en Turàmbar li posà la capa al damunt i la portaren a la casa més propera per donar-li escalfor i menjar. I, tan bon punt va mirar en Turàmbar, se sentí conhortada, perquè li va semblar haver trobat a la fi allò que havia cercat en la seva foscor; i no volia separar-se d’ell. Però, quan ell li féu preguntes referents al seu nom i parentiu i a les seves desgràcies, ella s’astorà com un nen que s’adona que li pregunten alguna cosa però no pot entendre què és; i es posà a plorar. Llavors en Turàmbar va dir:

—No passis pena. La història pot esperar. Tanmateix, jo et posaré un nom, et diré Níniel, Donzella de Llàgrimes.

I, en sentir el nom, ella féu que sí amb el cap i digué: «Níniel». Era la primera paraula que deia després de les tenebres i fou sempre més el seu nom entre els homes dels boscos.

L’endemà la dugueren a Éphel Bràndir; però, en arribar a Dímrost, l’Escala Plujosa, on el corrent del Cèlebros corria a batzegades cap al Tèiglin, la deturà un estremiment, raó per la qual aquell indret rebé el nom de Nen Guirith, Aigües Estremidores. Abans d’arribar a les cases dels homes dels boscos, dalt de l’Àmon Obel, emmalaltí de febres; i va jeure molt de temps atesa per les dones de Brethil, que li ensenyaren la seva llengua com si fos un nen petit. Però, abans que arribés la tardor, l’habilitat d’En Bràndir ja l’havia guarit de la malaltia, i tornava a parlar; però no recordava res de l’època viscuda abans de ser trobada per en Turàmbar en el túmul d’Haudh-en-Élleth. I En Bràndir l’estimava; però ella havia lliurat tot el seu cor a en Turàmbar.

En aquella època, els Orcs no molestaven els homes dels boscos, en Turàmbar no anava a la guerra i a Brethil regnava la pau. El seu cor mirava na Níniel, i li proposà de casar-se amb ell; però, en aquell moment, ella ho ajornà a desgrat del seu amor. Perquè En Bràndir presagiava no sabia què i mirava de contenir-la, més pel bé d’ella que no pas per ell o per rivalitat amb en Turàmbar; i li revelà que en Turàmbar era en Turin, fill d’en Hurin, i encara que aquell nom no li deia res, una ombra li enfosquí el cor.

Però, quan van haver passat tres anys del saqueig de Nargòthrond, en Turàmbar tornà a demanar-li que es casés amb ell tot jurant que o es casava, o se n’anava a fer la guerra a la salvatjor. I na Níniel l’acceptà amb joia i es casaren al solstici d’estiu, i els homes de Brethil feren una gran festa. Però, abans d’acabat l’any, el Glàurung envià Orcs del seu domini contra Brethil; i en Turàmbar era a casa sense fer res, perquè havia promès a na Níniel que no sortiria mentre no els ataquessin les cases. Però els homes dels boscos foren derrotats i en Dorlas li censurà no haver estat capaç d’ajudar la gent que havia fet seva. Llavors en Turàmbar s’eixoriví i desenterrà l’espasa negra, reuní una gran companyia dels Homes de Brethil i derrotaren els Orcs totalment. Però el Glàurung va sentir a dir que l’Espasa Negra era a Brethil, i es posà a rumiar noves malvestats.

La primavera de l’any següent na Níniel concebé i esdevingué decandida i trista; i, al mateix temps, arribaren a Éphel Bràndir els primers rumors que el Glàurung havia sortit de Nargòthrond. En Turàmbar envià llavors exploradors fins molt lluny, car ara era ell qui donava les ordres que volia, i molt pocs feien cas a En Bràndir. I, en acostar-se l’estiu, el Glàurung arribà a les fronteres de Brethil i s’aturà a les costes de l’oest del Tèiglin; i un gran temor s’emparà dels homes dels boscos, car ara era evident que el Gran Cuc els atacaria i assolaria llur terra sense passar de llarg quan tornés a Àngband, com ells havien pensat. Cercaren, doncs, el consell d’en Turàmbar; i ell els advertí que era inútil anar contra el Glàurung amb tota la seva força i que únicament podrien derrotar-lo amb ardits i bona fortuna. S’oferí llavors a cercar el drac en els confins de la terra i ordenà la resta de la gent que romanguessin a Éphel Bràndir i fessin els preparatius per fugir. Perquè, en cas que la victòria fos del Glàurung, aniria tot seguit a destruir les cases dels homes dels boscos i no hi hauria cap esperança d’aturar-lo; en canvi, si ells s’escampaven al llarg i a l’ample, molts en podrien escapar, car el Glàurung no es quedaria a viure a Brethil, sinó que tornaria aviat a Nargòthrond.

Aleshores en Turàmbar demanà companys disposats a ajudar-lo en el perill; i en Dorlas féu un pas endavant, però ningú més. En Dorlas censurà la gent i els parlà amb escarni d’En Bràndir, que no era capaç de fer el paper d’hereu de la casa de Na Hàleth; i En Bràndir fou humiliat davant el seu poble i el cor se li omplí d’amargor. Però en Húnthor, parent d’En Bràndir, pregà d’anar-hi en el seu lloc. En Turàmbar s’acomiadà de na Níniel i ella restà amarada de por i de pressentiments, i la separació li fou molt dolorosa; però en Turàmbar partí amb els dos companys camí de Nen Guirith.

Na Níniel, incapaç de suportar la por, i poc disposada a esperar a Éphel noves de la sort d’en Turàmbar, partí al seu darrere, acompanyada d’una gran companyia. Això encara va amoïnar més En Bràndir, que mirà de dissuadir-la, a ella i a la gent que l’acompanyava, de cometre aquella imprudència, però no li pararen esment. Arran d’això, renuncià al seu senyoriu i a estimar tota aquella gent que s’havia burlat d’ell i, com que no li quedava res més que el seu amor per na Níniel, se cenyí l’espasa i marxà darrere seu; però, com que era coix, es quedà molt reressagat.

En Turàmbar arribà a Nen Guirith al capvespre i s’hi assabentà que el Glàurung era a la vora de les ribes altes de Tèiglin i que pensava marxar-hi a entrada de nit. Bones li semblaren aquelles noves; perquè el drac era a Cabed-en-Aras, allà on el riu corria per una gorja estreta i profunda que podria saltar un cérvol perseguit, i en Turàmbar decidí no rumiar-s’ho més i mirar de passar la gorja. Es proposà de baixar-hi al vespre, arribar al congost de nit i creuar l’aigua turbulenta, per tornar a pujar després per l’altra banda i acostar-se al drac sense avís.

Això és el que féu, però el cor d’en Dorlas vacil·là quan arribaren als corrents del Tèiglin en la foscor i, no gosant d’intentar el perillós creuament, es féu enrere i vaguejà pels boscos, llastat amb el pes de la vergonya. En Turàmbar i en Húnthor, emperò, el creuaren segurs, ja que la remor de les aigües ofegava tots els altres sons, i el Glàurung dormia. Però, abans de mitjanit, el drac es deixondí i, amb gran rebombori i una ràfega de foc, llançà la part del davant del seu cos a l’altra banda de l’avenc i començà a arrossegar el tronc. Gairebé vençuts per la calor i la fetor, en Turàmbar i en Húnthor corrien apressats cercant un camí que pugés fins on era el Glàurung; i en Húnthor morí aixafat per un gran roc que el drac féu caure tot arrossegant-se, que li donà un cop al cap i el llançà al riu. Així acabà, de la casa de Na Hàleth, aquell que no era pas el menys valent.

En Turàmbar aplegà tota la voluntat i coratge de què fou capaç, i pujà tot sol l’espadat fins a arribar a sota el drac. Llavors desembeinà el Gurthang i amb tota la força del seu braç i del seu odi el clavà fins al puny en el ventre tou del Cuc. Però quan el Glàurung sentí aquell dolor mortal, féu un esgarip i, foll de dolor, tirà el cos endavant i caigué a l’avenc, on restà contorçant-se i espurnejant en agonia. I abrusà tot l’herbei que hi havia a la vora, i ho destrossà tot fins que es quedà immòbil i morí.

Ara bé, el Gurthang havia estat arrabassat de la mà d’en Turàmbar en l’agonia del Glàurung i estava clavat en el ventre del drac. En Turàmbar tornà, doncs, a creuar l’aigua, delerós de recuperar la seva espasa i de contemplar el seu enemic; i el trobà estirat llarg com era, estintolat sobre un costat, amb el puny del Gurthang al ventre. En Turàmbar agafà l’empunyadura i li posà el peu al ventre i, mofant-se del drac i de les paraules de Nargòthrond, exclamà:

—Salve, Cuc de Mórgoth! Novament ben trobat! Mor, i que les tenebres se t’enduguin! Aquesta és la revenja d’en Turin, fill d’en Hurin.

Llavors estirà el ganivet i en brollà un raig de sang negra que li caigué a la mà, i el verí la cremà. I, presentment, el Glàurung obrí els ulls i mirà en Turàmbar amb una malícia que el deixà estabornit com un cop; i per culpa del cop i del malestar del verí, caigué desmaiat, sense alenar, damunt l’espasa.

Els xiscles del Glàurung se sentiren en els boscos i arribaren a orelles de la gent que esperava a Nen Guirith; i, quan els que esperaven els sentiren i veieren de lluny la destrucció i la crema provocada pel drac, pensaren que havia triomfat i que estava derrotant tots els que l’havien anat a atacar. I na Níniel seia tremolosa a la vora de l’aigua que queia i, en sentir la veu del Glàurung, tornà a embolcallar-la la foscor, i no li permetia moure’s d’allà per pròpia voluntat.

Així la trobà En Bràndir, que finalment havia arribat a Nen Guirith, coixejant amb esforç; i, quan sentí que el drac havia creuat el riu i havia derrotat els seus enemics, el seu cor es compadí de na Níniel. Però també va pensar: «En Turàmbar és mort, però na Níniel viu. Ara potser voldrà venir amb mi, i jo me l’enduré i així potser escaparem plegats del drac». Així doncs, passada una estona, es posà dret al costat de na Níniel i li va dir:

—Vine! És hora de marxar. Si vols, jo et guiaré.

I ella li agafà la mà i s’aixecà silenciosament, i el seguí; i en la foscor ningú no els veié marxar.

Però, quan baixaven pel camí que menava als Guals, la lluna s’enlairà i projectà una llum grisa damunt la terra, i na Níniel va dir:

—És aquest el camí?

I En Bràndir li respongué que no seguia cap camí més que el d’allunyar-se del Glàurung i fugir. I na Níniel digué:

—L’Espasa Negra era del meu marit estimat. L’únic camí que emprendré serà per cercar-lo. Què et pensaves? —I s’afanyà i el deixà enrere. Arribà així als Passos del Tèiglin i l’esglaià la visió de Haudh-en-Élleth sota la lluna blanca. Amb un xiscle féu mitja volta i, bo i traient-se la capa, baixà pel riu cap al sud amb el seu abillament blanc que resplendia sota la lluna.

Així la veié En Bràndir des del cim del turó, i baixà per sortir-li a l’encontre, però encara no l’havia atrapada quan arribà a la ruïna del Glàurung, a la vora de Cabed-en-Aras. Hi va veure el drac estès a terra, però no en parà esment, perquè al seu costat hi havia un home; i s’acostà a en Turàmbar i digué debades el seu nom. En veure que tenia la mà cremada, la hi rentà amb llàgrimes i la hi embolicà en un tros del seu vestit, i el besà i li implorà que despertés. El Glàurung es mogué llavors per darrer cop abans de morir i, amb la darrera alenada, li digué:

—Salve, Níenor, filla d’en Hurin. Tornem a trobar-nos abans de la fi. T’ofereixo la joia d’haver trobat per fi el teu germà. I ara sabràs qui és: és un que apunyala en la foscor, perillós per als seus enemics, deslleial als amics, i una maledicció per a la teva raça, és en Turin, fill d’en Hurin! Però el pitjor dels seus actes el sentiràs dintre teu.

Llavors morí el Glàurung, i na Níniel copsà que el vel de la seva malícia es descorria, i recordà tots els dies de la seva vida. Tot contemplant en Turin exclamà:

—Adéu, doblement estimat! A Turin Turàmbar turun ambartanen: amo del fat dominat pel fat! Feliç tu que ets mort!

En Bràndir, que ho havia sentit tot, corglaçat, va córrer cap a ella; però ella en fugí folla d’horror i d’angoixa i, arribada que fou a la vora de Cabed-en-Aras, es llançà al buit i es perdé en les aigües tumultuoses.

En Bràndir s’hi acostà, mirà a baix i en fugí esporuguit; i encara que ja no tenia desig de continuar viu, es veié incapaç de cercar la mort en aquelles aigües brogents. I, d’aleshores ençà, ningú més no tornà a mirar Cabed-en-Aras, ni cap bèstia ni ocell s’hi aproparen, ni hi va créixer cap més arbre; i fou anomenat Cabed Naeràmarth, el Salt del Fat Funest.

Però En Bràndir continuà camí fins a Nen Guirith per portar les noves a la seva gent; i es trobà amb en Dorlas als boscos i el matà: era la primera sang que feia vessar, i la darrera. I arribà a Nen Guirith i els homes li preguntaren:

—L’has vista? Perquè na Níniel ha marxat.

I ell respongué:

—Na Níniel ha marxat per sempre. El Drac és mort i en Turàmbar és mort; i això és una bona notícia. —La gent murmurà en sentir aquelles paraules i el considerà embogit; però En Bràndir digué—: Escolteu-me fins que acabi! L’estimada Níniel també és morta; perquè s’assabentà que no era una altra que Níenor, filla d’en Hurin de Dor-lomin, abans que l’oblit s’emparés d’ella, i que en Turàmbar era el seu germà Turin, fill d’en Hurin.

Però, tot just acabava de parlar i la gent començava a plorar, se’ls aparegué en Turin. Perquè, en morir el drac, el deixà l’enllangoriment i s’esllavissà en un somni profund de cansament. Però, com que el fred de la nit el molestava i l’empunyadura del Gurthang se li clavava a un costat, es despertà. S’adonà llavors que algú li havia guarit la mà, i el sorprengué que l’haguessin deixat damunt la freda terra; i va fer un crit i, en no tenir-ne resposta, anà a cercar ajut, car estava cansat i malalt.

Quan la gent el va veure i reculà atemorida pensant que era el seu esperit inquiet, els va dir:

—No, alegreu-vos; perquè el Drac és mort i jo sóc viu. Però, per quin motiu heu desoït el meu consell i us heu acostat al perill? I on és na Níniel? A ella vull veure. Suposo que l’haureu duta amb vosaltres.

En Bràndir li digué que així era i que na Níniel era morta. Però l’esposa d’en Dorlas cridà:

—No, senyor, està embogit. Perquè ha arribat aquí dient que vós éreu mort i ho considerava una bona nova. Però sou viu.

En Turàmbar s’inflamà d’ira convençut que tot el que En Bràndir deia o feia era producte de la malícia envers ells, gelós del seu amor; i li proferí l’insult d’Estrafet. En Bràndir li referí llavors tot el que havia sentit, que na Níniel Níenor era filla d’en Hurin i, després, li va dir a crits les darreres paraules del Glàurung, que en Turàmbar era una maledicció per a la seva raça i per a tots els que l’acollien.

Fet una fúria es posà en Turàmbar en sentir-lo, perquè en aquelles paraules sentia les passes del fat que l’encalçava; i culpà En Bràndir de portar na Níniel a la mort i de fer públiques amb plaer les mentides del Glàurung, si és que realment no les havia inventades ell mateix. Llavors maleí En Bràndir i el matà; i fugí de la gent bosc endins. Però, al cap d’un temps, la bogeria ja l’havia deixat i es dirigí a Haudh-en-Élleth i s’hi assegué a meditar sobre els seus actes. I a crits demanà a na Finduilas que l’aconsellés; perquè no sabia si era millor anar a Dòriath a cercar els seus parents o abandonar-los per sempre i cercar la mort a la batalla.

I, mentre hi era assegut, arribà als Passos del Tèiglin en Màblung amb una companyia d’Elfs Grisos, i en Màblung el reconegué i el saludà, molt content de veure’l encara amb vida; perquè s’havia assabentat de la sortida del Glàurung i que anava camí de Brethil, i també havia sentit a dir que l’Espasa Negra de Nàrgothrond vivia allà. S’acostà, doncs, a en Turin per advertir-li-ho i per oferir-li ajut si li calia; però en Turin digué:

—Arribeu massa tard. El Drac és mort.

Tots es meravellaren i el lloaren amb escreix; però ell no hi semblava interessat, i va dir:

—Només et demano una cosa: dona’m noves dels meus parents, perquè a Dor-lomin em digueren que se n’havien anat cap al Reialme Ocult.

En Màblung se sentí defallir, però no li quedava més remei que dir-li que na Morwen s’havia perdut i que Níenor, sotmesa a un encanteri d’oblit total, se’ls havia escapat a les fronteres de Dòriath i havia fugit nord enllà. Així copsà finalment en Turin que la fatalitat l’havia vençut i que En Bràndir l’havia mort injustament; de manera que s’havien confirmat les paraules del Glàurung. I esclafí a riure com un boig tot cridant:

—Tanmateix, és una broma ben amarga! —Però ordenà a en Màblung que marxés i tornés a Dòriath tot proferint malediccions—. I una maledicció també sobre la teva comesa! Això no era tot. Ara comença la nit.

Fugí llavors com el vent i tothom restà sorprès rumiant quina follia el devia guiar; i el seguiren. Però en Turin corria molt més que ells; i, en arribar a Cabed-en-Aras, sentí el soroll de l’aigua i veié que totes les fulles dels arbres es marcien i queien com si hagués arribat l’hivern. Desembeinà la seva espasa, única de totes les possessions que li quedava, i digué:

—Salve, Gurthang! No coneixes altre senyor ni lleialtat que la mà que t’empunya. No t’encongeixes davant la sang. Voldries vessar doncs la d’en Turin Turàmbar, vols matar-me ràpidament?

I de la fulla s’alçà una veu en resposta:

—Sí, me’n beuré satisfeta la sang per tal d’oblidar la sang d’en Béleg, el meu amo, i la sang d’En Bràndir, mort injustament. Et mataré ràpidament.

En Turin posà llavors l’empunyadura a terra i es tirà damunt la punta del Gurthang, i la fulla negra li arrabassà la vida. Però en Màblung i els Elfs s’hi acostaren i veieren la figura del Glàurung, que jeia mort, i el cadàver d’en Turin, i el ploraren; i, quan els Homes de Brethil hi arribaren i s’assabentaren de les raons de la bogeria i mort d’en Turin, es quedaren corglaçats i en Màblung digué amargament:

—A mi també m’ha enxampat el fat dels Fills d’en Hurin i, amb les noves que he portat, he matat algú que estimava.

Aixecaren en Turin de terra i observaren que el Gurthang s’havia migpartit. Però Elfs i Homes reuniren una gran pila de llenya i feren una foguera poderosa que consumí el Drac fins a fer-ne cendres. Posaren en Turin en un túmul alt, just on havia caigut, amb els fragments del Gurthang al seu costat. I, quan tot fou fet, els Elfs cantaren un lament pels Fills d’en Hurin i, damunt del túmul, posaren una gran pedra i hi gravaren les runes de Dòriath:

TURIN TURÀMBAR DÀGNIR GLAURUNGA

i a sota també hi posaren:

NÍENOR NÍNIEL

Però ella no hi era, i no se sabé mai si les fredes aigües del Tèiglin l’havien engolida.





22

De la ruïna de Dòriath


Així acabà la història d’en Turin Turàmbar; però Mórgoth no dormia ni cessaven les seves malvestats, i els seus tractes amb la casa d’En Hàdor encara no havien acabat. Contra ells actuava amb malícia implacable, sense perdre mai de vista en Hurin i na Morwen, que vagarejava folla de dolor per la selva.

Infeliç era la condició d’en Hurin; perquè tot el que sabia Mórgoth de la seva malícia pròpia, ho sabia també en Hurin, però les mentides es confonien amb la veritat i totes les coses bones li eren ocultades o estrafetes. El més gran anhel de Mórgoth era cobrir amb una llum malèfica totes les coses que havien fet En Thíngol i Na Mèlian, perquè els odiava i els temia. I, quan considerà arribat el moment, alliberà en Hurin de l’esclavitud i el deixà lliure d’anar on volgués; i simulà fer-ho per compassió d’un enemic totalment derrotat. Però mentia, perquè el seu propòsit era que l’odi d’en Hurin envers Elfs i Homes es fes encara més gran abans de morir.

Per bé que, coneixedor privilegiat de la manca de pietat de Mórgoth, es malfià de les seves paraules, en Hurin acceptà la llibertat i se n’anà apesarat, amargat per les paraules del Senyor Fosc; ja feia un any de la mort d’en Turin, el seu fill. Vint-i-vuit anys havia estat captiu a Àngband, i tenia un aspecte gris. Tenia els cabells i la barba llargs i blancs, però caminava tibat, recolzat en un alt bastó; i duia l’espasa cenyida. Arribà a Hithlum, on els cabdills dels Orientalencs havien sentit a dir que hi havia una gran corrua de capitans i soldats negres d’Àngband a les arenes d’Anfàuglith i que els acompanyava un home vell, amb aspecte de ser algú molt honorable. Per això no li posaren les mans al damunt i el deixaren caminar lliurement per aquelles terres; amb la qual cosa mostraren tenir molt seny, car la resta del seu poble el defugia, perquè tornava d’Àngband com si fos aliat de Mórgoth i per ell honrat.

I així la llibertat no féu més que augmentar l’amargor del cor d’en Hurin; i partí de la terra de Hithlum i es perdé muntanyes amunt. Des d’allí albirà a la llunyania entre els núvols els cims de Crissàegrim, i recordà En Turgon; i desitjà tornar a anar al reialme ocult de Góndolin. Baixà, doncs, per Èred Wethrin sense saber que les criatures de Mórgoth li seguien les passes; i, després de creuar el Bríthiac, entrà a Dímbar i arribà a les faldes fosques d’Echoriath. Tota la terra era freda i desolada, i ell mirà desesperançat al seu voltant, dret al peu d’una gran tartera, sota el llis mur de pedra; i no sabia que allò que veia era tot el que quedava del vell Camí de Fugida: el Riu Sec estava bloquejat, i l’arc de la porta, ensorrat. Mirà llavors en Hurin cap al cel gris tot pensant que potser hi tornaria a albirar les àguiles, com havia fet molts anys abans, en la seva joventut; però tan sols hi veié les ombres que bufaven de l’est i els núvols que s’agombolaven damunt els cims inaccessibles, i únicament sentí el vent que xiulava damunt les pedres.

Però ara les grans àguiles havien reforçat la vigilància i no trigaren a descobrir-lo, molt avall, desemparat en la llum defallent; i, tot d’una, el mateix Thoròndor, considerant que la notícia s’ho valia, ho comunicà personalment a En Turgon. Però En Turgon digué:

—Per ventura Mórgoth dorm? Vas errat.

—No és així —va dir Thoròndor—. Si les àguiles de Manwë poguessin errar d’aquesta manera, ja faria temps, senyor, que el vostre ocultament seria debades.

—Llavors les teves paraules presagien el mal —digué En Turgon— perquè no poden tenir més que un significat. Fins i tot en Hurin Thàlion ha sucumbit a la voluntat de Mórgoth. El meu cor s’ha clos.

Però quan Thoròndor va haver marxat, En Turgon passà moltes hores rumiant, preocupat, i recordant les gestes d’en Hurin de Dor-lomin; i se li tornà a obrir el cor i envià les àguiles a cercar-lo per portar-lo, si volia, a Góndolin. Però ja era massa tard, i no el tornaren a veure en la llum ni en les ombres.

Perquè en Hurin esguardava desesperat els silenciosos cingles d’Echoriath, i el sol ponent que traspuava els núvols li tenyí els cabells blancs de vermell. Cridà llavors en veu alta a l’infinit, sense pensar que algú el podia sentir, i maleí aquella terra despietada; i, dret damunt d’una alta roca, mirà cap a Góndolin i cridà amb veu potent:

—Turgon, Turgon, recorda el Marjal de Serech! Oh Turgon!, no m’escoltes des dels teus palaus ocults? —Però no tingué més resposta que la del vent a l’herbei sec—. Talment com xiulaven a Serech a la posta del sol —digué; i, mentre parlava, el sol tramuntà les Muntanyes de l’Ombra i les embolcallà una tenebra, el vent s’aturà i el silenci s’emparà dels ermots.

Però hi va haver orelles que sentiren les paraules d’en Hurin, i n’arribà notícia tot d’una al Tron Fosc del nord; i Mórgoth somrigué, perquè ara sabia de cert en quina regió vivia En Turgon, encara que les àguiles no haguessin deixat mai que cap dels seus espies abastés amb la mirada la terra del darrere de les Muntanyes Circumdants. Aquest fou el primer mal derivat de la llibertat d’en Hurin.

A entrada de nit, en Hurin relliscà de la roca i caigué en un feixuc ensopiment adolorit. Però, en somnis, sentí la veu de na Morwen que es lamentava i deia el seu nom una i altra vegada; i li semblà que la veu sortia de Brethil. Es despertà, doncs, en despuntar el dia i emprengué camí cap al Bríthiach; i, tot recorrent els viaranys de Brethil, arribà de nit als Passos del Tèiglin. Els sentinelles nocturns el veieren, però restaren esporuguits pensant que veien un fantasma sortint d’un antic túmul de batalla que caminava amb una aura de tenebres; i, per això, no l’aturaren i aconseguí arribar a l’indret cremat pel Glàurung i veié l’alta pedra que hi havia sota els marges de Cabed Naerà-marth.

Però en Hurin no mirà la pedra, car ja sabia què hi havia escrit; i els seus ulls havien vist que no estava sol. Asseguda a l’ombra d’una pedra hi havia una dona amb el cap damunt dels genolls; i, mentre en Hurin romania dret i callat, es tragué la caputxa esfilagarsada i alçà el rostre. Era grisa i revellida, però quan els seus ulls el miraren, la reconegué; perquè, tot i que vagaven perduts i eren plens de por, encara hi espurnejava aquella llum que tant temps abans li havia valgut el nom d’Eledhwen, la més altiva i bella de totes les dones mortals de l’antigor.

—Per fi has vingut —digué ella—. He hagut d’esperar massa.

—El camí era fosc. He vingut com he pogut —respongué ell.

—Però massa tard —digué na Morwen—. Estan perduts.

—Ja ho sé —va dir ell—. Però tu no.

Però na Morwen va dir:

—Gairebé. Estic baldada. Me n’aniré amb el sol. Ara ens queda poc temps: si ho saps, digue-m’ho! Com el va trobar?

Però en Hurin no respongué i restaren tots dos asseguts al costat de la pedra sense tornar a parlar, i, quan el sol s’amagà, na Morwen féu un sospir i li agafà la mà, i restà immòbil; i en Hurin s’adonà que havia mort. La mirà en el llostre i li semblà que li havien desaparegut les línies provocades pel dolor i pels infortunis. «Mai no fou vençuda», digué; i li tancà els ulls i romangué al seu costat sense moure’s mentre la nit avançava. Les aigües de Cabed Naeràmarth baixaven sorolloses, però ell no les sentia, no veia res ni sentia res, perquè el cor se li havia fet de pedra. Però s’alçà de sobte un vent gelat que li clavava la pluja a la cara; i es deixondí, i se li escampà pel cos una ràbia com el fum que li dominà el seny i tot el seu desig se centrà a cercar la revenja dels seus errors i dels errors del seu llinatge, tot culpant, en l’angoixa, tots aquells que mai havien tingut tractes amb ells. Llavors s’aixecà i féu una tomba per a na Morwen damunt Cabed Naeràmarth, al costat oest de la pedra; i al damunt hi cisellà aquestes paraules: Aquí jeu també na Morwen Eledhwen.

Diuen que un arpista visionari de Brethil anomenat Glírhuin féu una cançó que deia que la Pedra dels Desventurats no podria ser mai profanada per Mórgoth ni destruïda, encara que el mar negués tota la terra; com de fet s’esdevingué, i Tol Morwen roman encara tot sol a l’aigua, més enllà de les noves costes fetes en els dies de la ira dels Vàlar. Però en Hurin no hi reposa, perquè el destí el féu continuar endavant amb l’Ombra al seu encalç.

En Hurin creuà el Tèiglin i s’encaminà al sud per l’antic camí que menava a Nargòthrond; i, en mirar a l’est, albirà a la llunyania l’altura solitària d’Àmon Rûdh, i copsà el que s’hi havia esdevingut. Arribà finalment als marges del Nàrog i s’aventurà a creuar el riu tumultuós per les pedres que suraven del pont caigut, com havia fet en Màblung de Dòriath abans que ell; i s’aturà davant les Portes de Felagund, recolzat en el bastó.

Cal explicar ara que, després de la partida del Glàurung, Mîm el Nan Mesquí havia trobat el camí de Nargòthrond i s’havia endinsat en els palaus derruïts; i n’havia pres possessió i no parava d’acariciar l’or i les gemmes, passant-se-les contínuament d’una mà a l’altra, perquè ningú no gosava acostar-s’hi, per por de l’esperit del Glàurung i del seu simple record. Però ara hi havia anat algú, i era dret al llindar; i en Mîm sortí i li preguntà quin era el seu propòsit. Però en Haurin li va dir:

—Qui ets tu que goses barrar-me l’entrada a la casa d’En Fínrod Felagund?

I el Nan respongué:

—Sóc en Mîm; i, abans que vinguessin els sobergs de l’altra banda del Mar, els Nans vam excavar els palaus de Nulukkizdîn. He tornat només a reconquerir el que és meu; perquè jo sóc el darrer de la meva raça.

—Doncs no gaudiràs més de la teva herència —digué en Hurin—, perquè jo sóc Hurin, fill d’En Gàldor, retornat d’Àngband, i el meu fill era en Turin Turàmbar, al qual no has oblidat; i fou ell qui matà Glàurung el Drac, que havia arrasat aquests estatges on vius tu ara; i no m’és desconegut qui fou el que delatà l’Elm-Drac de Dor-lomin.

Llavors en Mîm, mort de por, pregà a en Hurin que agafés el que volgués però que li perdonés la vida; però en Hurin no escoltà el seu prec i el matà davant les portes de Nargòthrond. Després hi entrà i es demorà una estona en aquell terrible indret en què els tresors de Vàlinor eren escampats per terra, enfosquits i malmesos; però diuen que, quan en Hurin sortí del desgavell de Nargòthrond i tornà a ser sota la llum del sol, duia una única cosa de tot aquell gran botí.

Cap a l’est es dirigí en Hurin, i arribà a les Llacunes Vesperals damunt les Cascades del Sírion; i els Elfs que vigilaven les fronteres occidentals de Dòriath l’agafaren i el portaren davant el Rei Thíngol, a les Mil Cavernes. En Thíngol l’esguardà sorprès i amb pesar reconegué en aquell home tenebrós i revellit en Hurin Thàlion, el captiu de Mórgoth; però l’acollí amablement i li rendí honors. En Hurin no donà cap resposta al Rei, però es va treure de dins la capa l’única cosa que havia agafat de Nargòthrond; i aquell tresor no era un altre que el Nauglamír, el Collaret dels Nans, que els artesans de Nogrod i Bélegost havien fet molts anys abans per a En Fínrod Felagund, la de més renom de totes les obres que feren en els Dies de l’Antigor i la que En Fínrod, en vida, aprecià per damunt de tots els tresors de Nargòthrond. I en Hurin el llançà als peus d’En Thíngol amb paraules descorteses i amargues.

—Aquí tens la paga —cridà— per haver pres cura dels meus fills i de la meva esposa! Perquè això és el Nauglamír, un nom que coneixen molts Elfs i Homes; i te’l porto de les tenebres de Nargòthrond, on les deixà el teu parent Fínrod quan partí amb En Beren, fill d’en Bàrahir, a assolir la comesa d’En Thíngol de Dòriath.

Contemplà En Thíngol el gran tresor i s’adonà que era certament el Nauglamír, i comprengué les intencions d’en Hurin; però la compassió li contingué la ira i li féu suportar l’escarni d’en Hurin. I, finalment, parlà Na Mèlian per dir:

—Hurin Thàlion, Mórgoth t’ha embruixat; perquè aquell que veu amb els ulls de Mórgoth, voluntàriament o involuntàriament, ho veu tot malgirbat. Molt temps visqué el teu fill en els palaus de Menegroth, i fou objecte d’amor i honor com s’escau al fill del Rei; i no fou per voluntat del Rei ni meva que no tornà mai a Dòriath. I, després, la teva esposa i la teva filla hi foren acollides amb honors i bona voluntat; i esperàvem de convèncer na Morwen que no marxés a Nargòthrond. I ara, amb la veu de Mórgoth, tornes a censurar els teus amics.

I en Hurin restà immòbil en sentir aquelles paraules i fità llarga estona els ulls de la Reina; i allí, a Menegroth, encara protegit de les tenebres de l’Enemic pel Cinturó de Na Mèlian, llegí la veritat de tot el que havia estat fet i tastà la darrera gota del dolor que li havia reservat Mórgoth Bàuglir. I no digué res més del passat però, bo i ajupint-se, recollí el Nauglamír de terra, davant la cadira d’En Thíngol i l’hi donà tot dient:

—Rebeu ara, senyor, el Collaret dels Nans, com a present d’algú que no té res, i com a record d’en Hurin de Dor-lomin. Perquè el meu fat està complert i l’objectiu de Mórgoth assolit; però jo ja no sóc esclau seu.

Després es girà i sortí de les Mil Cavernes, i tota criatura que el veia queia d’esquena en veure-li el semblant; i ningú no mirà d’aturar-li el camí, i tampoc ningú no sabia a on anava. Però diuen que en Hurin ja no visqué més i que, desposseït de tot desig i tot propòsit, es llançà al mar occidental; i així acabà el guerrer més poderós dels Homes mortals.

Però, quan en Hurin va haver marxat de Menegroth, En Thíngol restà molta estona assegut contemplant el gran tresor que tenia als genolls; i li entrà al cap la idea de refer-lo per encastar-hi també el Silmaril. Perquè, a mesura que s’anaven escolant els anys, En Thíngol pensava més i més en la joia d’En Fèanor, i cada dia l’obsessionava més. No li agradava tenir-la inactiva i tancada en la cambra més profunda del tresor; i ara havia decidit portar-la sempre al damunt, despert o adormit.

En aquells dies els Nans encara feien els seus viatges a Beleríand des de les mansions d’Èred Lindon i, després de creuar el Gèlion a Sarn Athrad, el Gual de Pedres, recorrien l’antic camí a Dòriath; perquè la seva habilitat per treballar el metall i la pedra era molt gran i, en els palaus de Menegroth, estaven molt necessitats del seu ofici. Però ja no hi anaven en grups petits com abans, sinó en grans companyies ben armades per protegir-los a les perilloses terres entre l’Aros i el Gèlion; i, quan hi anaven, vivien a Menegroth en cambres i ferreries que els estaven reservades. En aquella època estaven arribant a Dòriath grans artesans de Nogrod, i el Rei els convocà, els declarà el seu desig i els preguntà si la seva habilitat era prou gran per refer el Nauglamír i encastar-hi el Silmaril. Els Nans veieren l’obra dels seus avantpassats i esguardaren esbalaïts la joia refulgent d’En Fèanor; i els escometé una gran cobdícia de posseir-la i d’endur-se-la als seus remots estatges de les muntanyes. Però ocultaren aquests pensaments i acceptaren la tasca.

Llarga era la tasca; i En Thíngol baixava tot sol a les profundes ferreries i seia amb ells mentre treballaven. Amb el temps, el desig d’En Thíngol quedà satisfet i les obres més grans dels Elfs i dels Nans havien estat aplegades i fetes una; i era d’una gran bellesa, car ara les incomptables joies del Nauglamír refulgien i expandien amb meravellosos matisos de color tota la llum del Silmaril. Llavors En Thíngol, sol amb ells, féu gest d’agafar-lo per posar-se’l al coll; però, en aquell moment, els Nans l’engraparen i li exigiren que els el donés, tot dient:

—Amb quin dret el Rei dels Elfs pot reclamar el Nauglamír, que fou un regal dels nostres avantpassats a En Fínrod Felagund, que ja és mort? És cert que ha arribat a ell, però ha estat per mà d’en Hurin de Dor-lomin, que el manllevà com un lladre de les tenebres de Nargòthrond.

Però En Thíngol llegí en els seus cors i veié clarament que el desig del Silmaril els feia cercar un pretext per disfressar de noble la seva cobdícia:

—Com goseu, raça innoble, exigir-me res a mi, Elu Thíngol, Senyor de Beleríand, que veié la vida vora les aigües de Cuiviénen, incomptables anys abans que despertessin els pares del poble minvat?

I, dret i altiu davant d’ells, els ordenà amb paraules deshonroses que marxessin de Dòriath sense recompensa.

Les paraules del Rei atiaren la cobdícia dels Nans fins a la ràbia; i s’aixecaren, l’engraparen i el mataren allà mateix. Així morí, en els més profunds indrets de Menegroth, N’Elwë Singollo, Rei de Dòriath, l’únic dels Fills de L’Ilúvatar que s’havia unit a una Ainu; i l’únic dels Elfs abandonats que havia vist la llum dels Arbres de Vàlinor morí amb la mirada clavada, en deixar d’alenar, en el Silmaril.

Els Nans agafaren llavors el Nauglamír, sortiren de Menegroth i marxaren cap a l’est, a Région. Però les noves s’escamparen tot seguit pel bosc i molt pocs d’aquella companyia arribaren a travessar l’Aros, perquè els perseguiren a mort mentre cercaven el camí de l’est; i el Nauglamír fou recuperat i retornat amb amargura a Na Mèlian la Reina. Dos dels assassins d’En Thíngol, però, havien escapat del perseguidor pels aiguamolls de l’est i tornaren a la seva llunyana ciutat de les Muntanyes Blaves; i allí, a Nogrod, feren algunes explicacions del que havia passat i digueren que el Rei dels Elfs havia fet matar els Nans a Dòriath per no haver-los de pagar la recompensa que els devia.

Grans foren la còlera i les lamentacions dels Nans de Nogrod per la mort dels seus germans, grans artesans, i ploraren i s’arrencaren les barbes gemegant; i estigueren molt temps rumiant llur revenja. Diuen que demanaren ajut a Bélegost, però els Nans de Bélegost els la negaren i miraren de treure’ls la idea del cap; tanmateix, els seus consells foren debades i, poc després, sortí de Nogrod una gran host que, després de creuar el Gèlion, girà cap a l’est a través de Beleríand.

Un gran canvi havia davallat sobre Dòriath. Na Mèlian restà molt temps en silenci al costat d’En Thíngol el Rei i els pensaments li recularen als anys il·luminats pels estels i a la seva primera trobada entre els rossinyols de Nan Élmoth en edats passades; i copsà que el seu acomiadament d’En Thíngol era el presagi d’un acomiadament major i que el fat de Dòriath s’apropava. Perquè Na Mèlian era de la raça divina dels Vàlar, una Maia de gran poder i saviesa; però, per amor a N’Elwë Singollo, havia adoptat la forma dels Fills Primogènits de L’Ilúvatar i aquella unió l’havia acabat lligant amb les cadenes i entrebancs de la carn d’Arda. Amb aquella forma havia concebut Na Lúthien Tinúviel i, amb aquella forma, adquirí un poder sobre la substància d’Arda i pogué defensar Dòriath durant molts anys dels mals de fora amb el Cinturó de Na Mèlian. Però ara En Thíngol jeia mort i el seu esperit havia emigrat als palaus de Mandos; i la seva mort també havia estat un canvi per a ella. Així, doncs, s’esdevingué que el seu poder s’enretirà en aquella època dels boscos de Nèldoreth i Région; l’Esgàlduin, el riu encantat, parlava amb veu diferent, i Dòriath era obert als seus enemics.

Des d’aleshores, Na Mèlian no parlà amb ningú més que amb en Màblung per demanar-li que prengués cura del Silmaril i fes saber sense demora les noves a En Beren i Na Lúthien, a Ossiríand; i s’esvaní de la Terra Mitjana i passà a la terra dels Vàlar, més enllà del mar de l’oest, a rumiar les seves penes en els jardins de Lórien, d’on havia vingut, i aquest relat ja no parla més d’ella.

Així fou com la host dels Naugrim, després de creuar l’Aros, entrà sense entrebancs en els boscos de Dòriath; i ningú no els contingué, perquè eren molts i ferotges, i els capitans dels Elfs Grisos es trobaven plens de dubtes i desesper i anaven d’una banda a l’altra sense objectiu. Però els Nans continuaren el seu camí i entraren a Menegroth; i allà s’esdevingué el més penós de tots els fets dolorosos dels Dies de l’Antigor. Perquè es lliurà una batalla a les Mil Cavernes, i hi moriren molts Elfs i Nans; i no ha estat oblidada. Però els Nans en sortiren victoriosos i els palaus d’En Thíngol foren arrasats i saquejats. Allí fou on caigué Màblung el de la Mà Feixuga davant les portes del tresor on hi havia el Nauglamír; i el Silmaril fou manllevat.

En aquella època, En Beren i Na Lúthien encara vivien a Tol Galen, l’Illa Verda, en el Riu Àdurant, al sud dels corrents que baixaven d’Èred Lindon i abocaven al Gèlion; i el seu fill Dior Eluchíl tenia com a esposa na Nímloth, parenta d’En Cèleborn, príncep de Dòriath, que estava casat amb la Senyora Galàdriel. Els fills d’en Dior i na Nímloth eren n’Elured i n’Elurin; i també tingueren una filla, què rebé el nom d’Èlwing, que vol dir Polsim d’Estel, perquè nasqué una nit d’estels i la llum resplendia en el doll de la cascada de Lànthir Làmath, al costat de la casa del seu pare.

Arribaren de seguida veus als Elfs d’Ossiríand que una gran host de Nans armats de guerra havien baixat per les muntanyes i havien creuat el Gèlion per Gual de Pedres. També arribaren les noves a En Beren i Na Lúthien; i també anà a trobar-los en aquells dies un missatger de Dòriath per dir-los el que s’hi havia esdevingut. En Beren, irat, sortí de Tol Galen i convocà en Dior, el seu fill, per partir nord enllà cap al Riu Àscar; i amb ells anaven molts Elfs Verds d’Ossiríand.

I resultà que quan els Nans de Nogrod, de retorn de Menegroth amb un exèrcit minvat, arribaren a Sarn Athard, foren atacats per enemics invisibles; perquè, quan pujaven pels marges del Gèlion carregats amb les despulles de Dòriath, els boscos s’ompliren tot d’una del so dels corns èlfics i els arribaren dards de totes bandes. Hi hagué molts Nans que moriren a la primera envestida; però alguns que havien fugit de l’escomesa continuaren camí plegats cap a les muntanyes de l’est. I, quan pujaven els llargs pendents del Puig Domed, aparegueren els Pastors dels Arbres i els feren recular fins als boscos llòbrecs d’Èred Lindon; i diuen que, un cop allà, tots desistiren de pujar fins als alts passos que duien a casa seva.

Aquella batalla a la vora de Sarn Athrad fou la darrera que lliurà En Beren i, amb les seves pròpies mans, matà el Senyor de Nogrod i li arrabassà el Collaret dels Nans; però, en morir, proferí una maledicció sobre tot el tresor. En Beren contemplà llavors meravellat la joia d’En Fèanor que ell mateix havia arrencat de la corona de Mórgoth, que ara espurnejava entre l’or i les gemmes gràcies a l’audàcia dels Nans; i li rentà els esquitxos de sang a les aigües del riu. I, quan tot fou acabat, llançaren el tresor de Dòriath al Riu Àscar que, des d’aleshores, canvià de nom per dir-se Rathlóriel, el Llit d’Or; però En Beren agafà el Nauglamír i tornà a Tol Galen. Poc alleujament sentí Na Lúthien en saber que el Senyor de Nogrod havia mort i amb ell molts Nans; però diuen i canten que Na Lúthien, amb el collaret i aquella joia immortal al damunt, era una visió de la més gran bellesa i d’una glòria mai no vista fora del reialme de Vàlinor i, per una estona, la Terra de la Mort Vivent esdevingué una visió de la terra dels Vàlar i mai més no hi ha hagut un indret tan bell, tan fructífer i tan ple de llum.

En Dior, hereu d’En Thíngol, s’acomiadà d’En Beren i Na Lúthien i, partint de Lànthir Làmath amb na Nímloth, la seva esposa, arribà a Menegroth i s’hi quedà a viure; i amb ells anaven els seus fills Elured i Elurin i la seva filla Èlwing. Els Síndar els reberen amb alegria i sortiren de les tenebres en què els havia sumit la pena per la caiguda del seu parent i del Rei, i per la partida de Na Mèlian; i en Dior Eluchíl es disposà a assolir novament la glòria del regne de Dòriath.

Una nit de tardor, força tard, arribà algú a Menegroth i trucà a les portes exigint ser admès en presència del Rei. Era el senyor dels Elfs Verds que venia a cuita-corrents des d’Ossiríand, i els sentinelles de la porta el dugueren fins a en Dior, sol a la seva cambra; i, sense paraules, oferí un cofre al Rei i marxà. Però en aquest cofre hi havia el Collaret dels Nans, amb el Silmaril encastat; i en Dior, en esguardar-lo, copsà que era un senyal indubtable que En Beren Erchàmion i Na Lúthien Tinúviel havien mort i havien partit on partien els de la raça dels Homes, vers un destí més enllà del món.

Molt temps esguardà en Dior el Silmaril que el seu pare i la seva mare havien portat inesperadament del terror de Mórgoth; i l’apenà que la mort els hagués deturat tan aviat; perquè la flama de la bellesa de Na Lúthien quan el duia posat era d’una brillantor excessiva per a les terres mortals.

S’aixecà llavors en Dior i es col·locà el Nauglamír al coll; i ara semblava el més bell de tots els fills del món, dels tres llinatges: dels Edain, dels Èldar i dels Màiar del Reialme Benaventurat.

Però tot seguit ja corria el rumor entre els Elfs escampats per Beleríand que en Dior, hereu d’En Thíngol, portava el Nauglamír, i deien: «Un Silmaril d’En Fèanor crema encara en els boscos de Dòriath»; i el jurament dels fills d’En Fèanor s’eixoriví dels somnis. Perquè mentre Na Lúthien duia el Collaret dels Nans, cap Elf no hauria gosat atacar-la; però ara, en sentir el renovament de Dòriath i l’orgull d’en Dior, els set es reuniren novament i enviaren missatgers per recordar-li amb exigències que la joia era seva.

Però en Dior no envià resposta als fills d’En Fèanor; i en Cèlegorm esperonà els seus germans a preparar un atac contra Dòriath. Arribaren a la impensada al bell mig de l’hivern i lluitaren amb en Dior a les Mil Cavernes; i així s’esdevingué la segona matança d’Elfs per Elfs. Hi caigué en Cèlegorm a mans d’en Dior, i hi caigué en Curufin i el fosc Carànthir; però en Dior també morí, i na Nímloth, la seva esposa, i els cruels servents d’en Cèlegorm agafaren els seus fills petits i els deixaren morir en el bosc. D’això es penedí de tot cor en Maedhros, i els cercà molt de temps pels boscos de Dòriath; però la seva recerca fou en va i del destí de n’Elured i n’Elurin no en parla cap història.

Així fou destruït Dòriath, i mai més no tornà a dreçar-se. Però els fills d’En Fèanor no aconseguiren allò que cercaven; perquè n’hi va haver uns quants que havien fugit abans que ells arribessin i escaparen, i amb ells anava N’Èlwing, filla d’en Dior, i amb el Silmaril arribaren al cap d’un temps a les Goles del Sírion vora el mar.





23

D’En Tuor i de la caiguda de Góndolin


Ja hem explicat que en Huor, germà d’en Hurin, fou mort a la Batalla de les Llàgrimes Incomptables; i, a l’estiu d’aquell any, na Ríam, la seva esposa, va concebre un fill seu a les terres ermes de Mithrim, i li posaren el nom de Tuor i l’encomanaren a n’Annael, dels Elfs Grisos, que encara vivia en aquelles muntanyes. Quan en Tuor tenia setze anys, els Elfs decidiren deixar les cavernes d’Àndroth on vivien i emprendre camí secretament cap als Ports del Sírion en el sud distant; però, abans de començar a preparar la marxa, els atacaren Orcs i Orientalencs i en Tuor fou fet captiu i esclavitzat per en Lorgan, cap dels Orientalencs de Hithlum. Després d’endurar tres anys aquella esclavitud, escapà, retornà a les cavernes d’Àndroth, s’hi quedà a viure tot sol i fou tant el mal que va ocasionar als Orientalencs que en Lorgan posà preu al seu cap.

Però quan en Tuor portava ja quatre anys vivint en solitud com un proscrit, Ulmo li ficà al cor la idea de partir de la terra dels seus pares, perquè l’havia escollit com a instrument dels seus designis; i, tot marxant un cop més d’Àndroth, es dirigí cap a l’oest a través de Dor-lomin i arribà a Annon-in-Gelydh, la Porta dels Nóldor, que la gent d’En Turgon havia construït molts anys abans quan vivien a Nevrast. Un llarg túnel foradava la muntanya i anava a sortir a Cirith Nínniach, l’Escletxa de l’Arc de Sant Martí, per on davallaven aigües turbulentes camí del mar occidental. I la fugida d’en Tuor no fou advertida per cap Home ni Orc i no n’arribaren noves a orelles de Mórgoth.

I en Tuor arribà a Nevrast i, en veure Belegaer, el Gran Mar, se n’enamorà, i la remor marina i l’enyorança del mar s’ensenyoriren per sempre del seu cor i oïda, i l’embargà un desassossec que el dugué finalment a les pregoneses del reialme d’Ulmo. Després es quedà a viure tot sol a Nevrast, i passà l’hivern d’aquell any, i el fat de Nargòthrond s’apropava; però, quan arribà la tardor, va veure set grans cignes que fugien cap al sud i ho interpretà com un senyal que s’havia estat massa temps aturat, i seguí el seu solc per les costes del mar. Amb el temps arribà als palaus deserts de Vinyamar, sota el Puig Taras, hi entrà i hi trobà l’escut i la cota de malles, i l’espasa i l’elm que hi havia deixat En Turgon per ordre d’Ulmo feia molt temps; i, engalanat amb tot l’equip d’armes, baixà a la platja. Però venia una tempesta de l’oest i, enmig de la tempesta, se li aparegué Ulmo, el Senyor de les Aigües, amb tota majestuositat, i li parlà a la vora del mar. I Ulmo li manà d’abandonar aquell indret i anar a cercar el regnat ocult de Góndolin; i el proveí d’un gran mantell d’ombra per ocultar-se als ulls de l’enemic.

Però, al matí, quan va haver passat la tempesta, en Tuor es trobà un Elf assegut al costat de les portes de Vinyamar; i era en Voronwë, fill de n’Aranwë, de Góndolin, que havia salpat en el darrer vaixell que En Turgon envià a Occident. Però quan tornava de les profunditats de l’oceà, el vaixell naufragà en la gran tempesta quan ja albirava la terra de Vinyamar; i, en saber la comesa que el Senyor de les Aigües havia encarregat a en Tuor, se sentí tan corprès que no refusà de guiar-lo fins a la porta oculta de Góndolin. Partiren, doncs, plegats d’aquell indret i, mentre l’Hivern Nefast que baixava del nord se’ls acostava, es dirigiren a l’est amb cautela pels congosts de les Muntanyes Obagues.

Per fi arribaren als Bassiols d’Irvin i contemplaren amb pesar la profanació de les aigües provocada per Glàurung el Drac; però quan eren encara mirant l’aigua, van veure algú que corria cap al nord amb molta pressa, i era un home alt, vestit de negre, que portava una espasa negra. No sabien qui era, ni sabien res del que s’havia esdevingut al sud; i, quan els passà pel costat, no li digueren res.

I, a la fi, gràcies al poder que els havia atorgat Ulmo, arribaren a la porta oculta de Góndolin i, passat el túnel, arribaren a la porta interior i foren detinguts pels guàrdies. Els portaren llavors pel poderós congost d’Òrfalch Echor, tancat amb set portes, en presència de n’Etchèlion de la Font, el guardià de la gran porta on acabava el camí de pujada; i en Tuor es tragué la capa, i les armes que portava de Vinyamar feren palès que era certament algú enviat per Ulmo. Albirà després en Tuor la bella vall de Túmladen, encastada com una joia verda entre les muntanyes circumdants; i, al lluny, dalt de l’alt turó rocós d’Àmon Gwareth, entrellucà Góndolin la bella, ciutat de set noms, la fama i la glòria de la qual és immesurable en les cançons de totes les ciutats dels Elfs de les Terres d’Aquí. Per ordre de n’Etchèlion ressonaren les trompetes a les torres de la gran porta, i el ressò se sentí a tota la serralada; i, de molt lluny però amb claredat, arribà la resposta d’unes trompetes tocades als alterosos murs de la ciutat, encesa amb el color de l’alba que amorosia la plana.

Així fou com el fill d’en Huor travessà Túmladen i arribà a la porta de Góndolin; i, tot pujant les amples escalinates de la ciutat, arribà a la Torre del Rei i contemplà les imatges dels Arbres de Vàlinor. En Tuor es presentà, doncs, a En Turgon, fill d’En Fingolfin, Rei Suprem dels Nóldor, que tenia dret al seu costat en Màeglin, el fill de la seva germana, i a l’esquerra n’Ídril Celebríndal, la seva filla; i tots els que sentiren la veu d’en Tuor es meravellaren i posaren en dubte que fos realment un Home de raça mortal, perquè les seves paraules eren les paraules que li dictava el Senyor de les Aigües. I En Turgon advertí que la maledicció de Mandos assolia ara el seu acompliment, en què totes les obres dels Nóldor haurien de morir; i li ordenà de partir i abandonar la bella i poderosa ciutat que ell havia construït i dirigir-se pel Sírion cap al mar.

En Turgon rumià atentament el consell d’Ulmo i recordà les paraules que li havia dit a Vinyamar: «No apreciïs amb excés l’obra de les teves mans ni els designis del teu cor; i recorda que la veritable esperança dels Nóldor és a Occident, i ve del Mar». Però En Turgon havia esdevingut molt orgullós i Góndolin tan bella com una rèplica de la Tírion dels Elfs, i encara confiava en la seva força secreta i inexpugnable, a pesar que un Vala el contradigués; i, després de la Nirnaeth Arnoediad, la gent d’aquella ciutat no tenia cap interès a compartir les desgràcies dels Elfs i dels Homes forasters ni a tornar a Occident per un camí ple de riscs i perills. Tancats darrere aquelles muntanyes encantades i sense camins, no permetien que ningú hi entrés, encara que anés fugint de l’odi de Mórgoth; i les noves de les terres foranes els arribaven inconsistents i remotes, i no hi paraven gens d’atenció. Els espies d’Àngband els cercaven debades; i aquells palaus eren com un rumor, com un secret que ningú no podia esbrinar. En Màeglin sempre parlava contra en Tuor en els consells del Rei, amb paraules que semblaven més convincents perquè convergien amb la inclinació del cor d’En Turgon; i, finalment, rebutjà l’ordre d’Ulmo i refusà el seu consell. Però en l’avís del Vala havia tornat a sentir les paraules pronunciades feia molts anys davant dels Nóldor que partien a la costa d’Araman; i atià en el seu cor el temor de la traïció. Per aquesta raó decidiren, en aquells dies, blocar l’entrada a la porta oculta de les Muntanyes Circumdants; i, consegüentment, ningú no sortí de Góndolin amb cap promesa de pau ni de guerra mentre la ciutat es mantingué dempeus. Arribaren notícies trameses per Thoròndor, Senyor de les Àguiles, de la caiguda de Nargòthrond, i, després, de l’assassinat d’En Thíngol i del seu hereu Dior, i de la ruïna de Dòriath; però En Turgon tancà l’orella a les desgràcies de fora i jurà no marxar mai al costat de cap fill d’En Fèanor; i prohibí al seu poble que mai traspassés la tanca de les muntanyes.

I en Tuor romangué a Góndolin, perquè la benaurança, la bellesa i la saviesa de la seva gent el fascinaven; i esdevingué poderós en estatura i intel·ligència, i estudià amb profunditat les cròniques dels Elfs exiliats. El cor de n’Ídril sospirava pel d’ell, i el d’ell pel d’ella; i l’odi secret d’en Màeglin anava creixent i creixent perquè el seu desig més gran era posseir-la, posseir l’única hereva del Rei de Góndolin. Però tan afavorit per l’afecte del Rei estava en Tuor que, quan ja portava set anys vivint-hi, no li denegà la mà de la seva filla; perquè si bé no havia parat esment a l’ordre d’Ulmo, s’adonava que el fat dels Nóldor estava estretament vinculat amb aquell que havia enviat Ulmo; i no oblidà les paraules que havia dit en Huor davant seu abans que la host de Góndolin abandonés la batalla de les Llàgrimes Incomptables.

Se celebrà llavors una gran festa, perquè en Tuor s’havia guanyat els cors de tota aquella gent, tret del d’en Màeglin i els seus seguidors secrets; i així s’esdevingué la segona unió d’Elfs i Homes.

A la primavera de l’any següent nasqué a Góndolin Eàrendil el Mig-Elf, fill d’en Tuor i de n’Ídril Celebríndal; i havien passat ja cinc-cents tres anys de l’arribada dels Nóldor a la Terra Mitjana. De bellesa incomparable era N’Eàrendil, perquè la llum que tenia al rostre era com la llum del cel, i posseïa la bellesa i la saviesa dels Èldar i la força i l’audàcia dels Homes d’antic; i el Mar li parlava a l’orella i al cor, talment com al seu pare.

Els dies eren joiosos i tranquils a Góndolin; i ningú no sabia encara que la ubicació del Reialme Ocult havia estat revelada a Mórgoth pels crits d’en Hurin quan, dempeus en els ermots de darrere les Muntanyes Circumdants i no trobant-ne l’entrada, cridà En Turgon desesperat. D’aleshores ençà, el pensament de Mórgoth estava incessantment dedicat a la terra muntanyosa entre Anach i les aigües superiors del Sírion, que els seus servents no havien traspassat mai; però encara no podia acostar-s’hi cap espia ni criatura d’Àngband perquè les àguiles estaven a l’aguait, i això destarotava els designis de Mórgoth. Però n’Ídril Celebríndal era sàvia i clarivident i el cor se li omplí de dubte, i l’envaí un presagi com un núvol. Per això, en aquells dies, féu preparar un camí secret des de la ciutat que passés per sota la superfície de la plana, més enllà dels murs, fins al nord d’Àmon Gwareth; i disposà que només uns quants coneguessin el camí, i que no n’arribessin veus a orelles d’en Màeglin.

En una ocasió, quan N’Eàrendil encara era jove, en Màeglin es va perdre. Perquè, com ja hem dit, li agradava la mineria i l’extracció de metalls per damunt de tot; i era mestre i guia dels Elfs que treballaven a les muntanyes distants de la ciutat en cerca de metalls per forjar objectes tant de pau com de guerra. Però en Màeglin traspassava tot sovint amb un quants dels seus la tanca de les muntanyes, sense que el Rei sabés que les seves ordres eren desobeïdes; i així s’esdevingué que els Orcs feren presoner en Màeglin i el portaren a Àngband. En Màeglin no era dèbil ni covard, però els turments que li infligiren aconseguiren d’intimidar el seu esperit, i comprà la vida i la llibertat a canvi de revelar a Mórgoth l’enclavament exacte de Góndolin i els camins pels quals podia arribar-hi i atacar-la. Gran fou sens dubte la joia de Mórgoth, que li prometé el senyoriu de Góndolin com a vassall seu i la possessió de n’Ídril Celebríndal, un cop haguessin pres la ciutat; i, certament, el desig de n’Ídril i l’odi envers en Tuor afavoriren la traïció d’en Màeglin, la més infame de totes les traïcions dels Dies de l’Antigor. Però Mórgoth el féu tornar a Góndolin per tal que ningú no sospités la traïció i, quan arribés l’hora, pogués col·laborar en l’atac des de dins; i en Màeglin visqué als palaus del Rei amb un somriure al rostre i la malícia al cor mentre la foscor s’anava agombolant a l’entorn de n’Ídril.

A la fi, l’any que N’Eàrendil en complia set, Mórgoth havia acabat ja els preparatius i llançava contra Góndolin els seus Bàlrogs, Orcs i llops; i amb ells anaven els dracs de la prole del Glàurung, que eren molts i terribles. La host de Mórgoth arribà per les muntanyes del nord, que eren més altes i estaven menys vigilades, una nit de festa, quan tota la gent de Góndolin era dalt dels murs esperant la sortida del sol per celebrar-la amb cançons; perquè l’endemà se celebrava la gran festa que ells anomenaven les Portes de l’Estiu. Però l’esclat de llum vermella tramuntà els cims del nord i no de l’est; i no hi hagué entrebancs a l’avanç de l’enemic fins que foren ben bé a sota dels murs de Góndolin i la ciutat era assetjada sense remei. Dels actes de coratge desesperat que protagonitzaren els cabdills de les cases nobles i els seus guerrers, dels quals en Tuor no era pas el menys valent, se’n parla molt en La Caiguda de Góndolin: la batalla de n’Etchèlion de la Font amb en Gòthmog, Senyor dels Bàlrogs, a la plaça del Rei, on es mataren l’un a l’altre, i la defensa de la torre d’En Turgon per part de la seva gent, fins que fou enderrocada; i la caiguda fou terrible, com terrible fou la caiguda d’En Turgon a la ruïna.

En Tuor mirà de rescatar n’Ídril del saqueig de la ciutat, però en Màeglin ja l’havia agafada, i també a N’Eàrendil; i en Tuor lluità amb ell dalt dels murs i el llançà avall i, tot baixant, el seu cos colpejà els rostos rocosos d’Àmon Gwareth tres cops, abans d’esclafir-se a les flames de sota. En Tuor i n’Ídril menaren llavors tota la gent de Góndolin que pogueren reunir en la confusió de la crema pel camí secret que havia preparat n’Ídril; i, d’aquest passatge, res no en sabien els capitans d’Àngband, que creien que no hi hauria ningú que fugís cap al nord, a les parts més altes de les muntanyes, properes a Àngband. El fum de la crema i el vapor de les belles fonts de Góndolin que s’ofegaven en la flama dels dracs del nord enterboliren la vall de Túmladen amb una boira llòbrega; i això ajudà a escapar en Tuor i els seus acompanyants, perquè hi havia un camí llarg i al descobert des de la boca del túnel fins als peus de les muntanyes. Tanmateix, hi arribaren i, sense esperances, iniciaren la pujada, abaltits i miserables, perquè les altures eren fredes i inhòspites i duien amb ells molts ferits, dones i nens.

Hi havia un pas terrible, Cirith Thorònat es deia, l’Escletxa de les Àguiles, on un estret senderó giravoltava a l’ombra dels cims més alts; a la dreta hi havia un precipici i, a l’esquerra, un terrible espadat que donava al buit. Caminaven l’un rere l’altre per aquell corriol quan els atacaren els Orcs, que vigilaven per ordre de Mórgoth totes les muntanyes circumdants; i amb ells anava un Bàlrog. Era un seriós destret i difícilment els hauria salvat el valor d’en Glorfindel Cabell Daurats, cap de la Casa de la Flor Daurada de Góndolin, si no hagués arribat Thoròndor en el moment oportú.

Moltes són les cançons que han parlat del duel d’en Glorfindel i el Bàlrog damunt el pinacle de pedra d’aquell indret alterós; i caigueren tots dos a l’abisme. Però arribaren les àguiles, aturaren els Orcs i els feren recular amb esgarips; i, com que tots foren morts o llançats als abismes, la notícia de la fuga de Góndolin trigà molt temps a arribar a orelles de Mórgoth. Thoròndor rescatà el cos d’en Glorfindel de l’abisme i l’enterraren en un túmul de pedres al costat del pas; i hi va créixer gespa verda i les flors grogues brollaven enmig del pedregar, fins que canvià el món.

Així, guiats per en Tuor, fill d’en Huor, els supervivents de Góndolin travessaren les muntanyes i baixaren a la Vall del Sírion; i, fugint cap al sud per camins esgotadors i perillosos, arribaren finalment a Nan-tathren, la Terra dels Salzes, perquè el poder d’Ulmo encara corria en el gran riu i en els encon-torns. Hi reposaren un temps i es guariren les ferides i el cansament; però no podien guarir el seu dolor. I celebraren una festa en memòria de Góndolin i dels Elfs que hi havien mort, donzelles i esposes i guerrers del Rei; moltes de les cançons que cantaven eren dedicades a en Glorfindel l’estimat, sota els salzes de Nan-tathren en el declivi de l’any. En Tuor féu una cançó per al seu fill Eàrendil referent a l’aparició d’Ulmo, Senyor de les Aigües, a les costes de Nevrast temps abans; i despertà en el seu cor l’enyor del mar, i també en el del seu fill. Així n’Ídril i en Tuor partiren de Nan-tathren i anaren riu avall cap al mar; i visqueren a les goles del Sírion i s’uniren a la companyia de N’Èlwing, filla d’en Dior, que hi havia arribat un temps abans. I, quan arribà a Bàlar la notícia de la caiguda de Góndolin i de la mort d’En Turgon, N’Erèinion Guil-galad, fill d’En Fingon, fou nomenat Rei Suprem dels Nóldor a la Terra Mitjana.

Però Mórgoth ho considerà un triomf sense apel·lació i no l’amoïnaven gens els fills d’En Fèanor ni el seu jurament, que mai no l’havia amoïnat sinó que més aviat li havia estat útil; i esclafí a riure en la foscor del seu cap sense doldre-li haver perdut un Silmaril, perquè li semblava que, gràcies a ell, s’esvairien de la Terra Mitjana els últims encenalls del poble dels Èldar i s’acabarien els problemes. Si sabia alguna cosa dels que vivien vora les aigües del Sírion, no en donà cap senyal, en espera del seu moment i segur de la labor persistent del jurament i de les mentides. Però a la vora del Sírion i del mar nasqué un poble èlfic, les espigolalles de Dòriath i Góndolin; i els mariners d’En Círdam hi acudiren des de Bàlar i restaren a viure per sempre a les costes d’Avèrnien, a l’ombra de la mà d’Ulmo, dedicats a navegar i a construir vaixells.

I diuen que, en aquell temps, Ulmo anà a Vàlinor sortit de les aigües profundes i parlà als Vàlar de les necessitats dels Elfs; i els pregà que els perdonessin i els rescatessin del poder omnipotent de Mórgoth i que recuperessin els Silmarils, únic lloc d’on brollava la llum dels Dies de Benaurança quan els Dos Arbres encara resplendien a Vàlinor. Però Manwë no es commogué; i dels designis del seu cor, quina història en gosaria parlar? Els savis han dit que l’hora encara no era arribada i que solament podria commoure els designis dels Poders aquell que parlés en persona per la causa dels Elfs i dels Homes demanant perdó pels seus delictes i compassió per les seves desgràcies; i potser ni el mateix Manwë podia desdir el jurament dels fills d’En Fèanor, fins que n’arribés la fi i els fills d’En Fèanor renunciessin als Silmarils i a la seva implacable pretensió. Perquè la llum que il·luminava els Silmarils era feta pels Vàlar.

En aquells dies, en Tuor sentí que l’envaïa la vellesa i en el cor li creixia l’enyorament de les profunditats del Mar. Es construí, doncs, un vaixell i li posà el nom d’Eàrramë, que vol dir Ales del Mar; i amb n’Ídril Celebríndal salpà cap a ponent, i mai més no sortiren en cap altra història o cançó. Però, en temps posteriors, s’arribà a cantar que en Tuor era l’únic Home mortal que es comptava entre la raça de l’antigor, i era unit als Nóldor, als quals estimava; i el seu destí restà separat del destí dels Homes.





24

Del viatge de N’Eàrendil i la Guerra de la Còlera


El brillant Eàrendil era el senyor de la gent que vivia a prop de les Goles del Sírion; i prengué per esposa N’Èlwing la bella, que li donà dos fills, N’Élrond i N’Élros, anomenats Mig-Elfs. Però N’Eàrendil no era capaç de descansar i els seus viatges per les costes de les Terres d’Aquí no apaivagaven la seva inquietud. Dos propòsits li oprimien el cor, units tots dos en l’enyor de l’ample Mar: volia solcar les aigües en cerca d’en Tuor i n’Ídril, que no havien tornat; i pensava que potser podria trobar l’última costa i, abans de morir, portar el missatge d’Elfs i Homes als Vàlar d’Occident, que faria que els seus cors s’apiadessin de les desgràcies de la Terra Mitjana.

N’Eàrendil esdevingué molt amic d’En Círdam, el Mestre d’Aixa, que vivia a l’Illa de Bàlar amb aquells dels seus que havien escapat dels saqueig dels Ports de Bríthombar i Èglarest. Amb l’ajut d’En Círdam, N’Eàrendil construí el Vingilot, la Flor d’Escuma, el més bell dels vaixells de les cançons; d’or n’eren els rems i blanques les quadernes, cisellades en els boscos de bedolls de Nímbrethil, i les veles eren d’argent com la lluna. En la Troba de N’Eàrendil es canten moltes coses de les seves aventures per alta mar i per terres inexplorades, i per molts mars i moltes illes; però N’Èlwing no era amb ell, l’esperava amb tristesa a les Goles del Sírion.

N’Eàrendil no trobà en Tuor i n’Ídril i, vençut per ombres i encanteris i arrossegat per vents contraris, no arribà en el seu viatge fins a les costes de Vàlinor, i a la fi, enyorat de N’Èlwing, es dirigí cap a casa a la costa de Beleríand. I el cor li deia que s’apressés perquè l’havia assetjat un temor sobtat mentre dormia; i els vents contra els quals abans havia hagut de lluitar amb força ara no el feien tornar tan de pressa com ell volia.

Quan arribaren a en Maedhros les primeres noves que N’Èlwing encara vivia i que estava en possessió del Silmaril a les Goles del Sírion, penedit dels fets de Dòriath, decidí no intervenir. Però, amb el temps, el coneixement de l’incompliment del seu jurament tornà a turmentar-lo, a ell i als seus germans, que deixaren les seves caceres i es reuniren per enviar als Ports un missatge d’amistat i, tanmateix, d’exigència severa. N’Èlwing i la gent del Sírion no estaven disposats a entregar la joia que havia conquerit En Beren i havia portat Na Lúthien i per culpa de la qual havia mort Dior el bell; i menys encara mentre el seu senyor Eàrendil fos a la mar, perquè semblava ser que en el Silmaril residia el guariment i la benedicció que afectava llurs cases i llurs vaixells. I així s’esdevingué la darrera i la més cruel matança d’Elfs per Elfs; i aquest fou el tercer dels grans mals provocats pel maleït jurament.

Perquè els fills d’En Fèanor que encara vivien es llançaren de cop i volta contra els exiliats de Góndolin i els supervivents de Dòriath, i els derrotaren. En aquella batalla, n’hi va haver alguns dels seus que no participaren i uns quants que es rebel·laren foren morts per ajudar N’Èlwing contra els seus propis senyors (tan grans eren el dolor i la confusió en els cors dels Èldar aquells dies); però en Maedhros i en Màglor acabaren guanyant, per bé que foren els únics fills d’En Fèanor que sobrevisqueren, car n’Àmrod i n’Àmras foren morts. Massa tard arribaren rabent els vaixells d’En Círdam i En Guil-galad, el Rei Suprem, en ajut dels Elfs del Sírion; i N’Èlwing ja no hi era, ni tampoc els seus fills. Aleshores els pocs que no havien mort en l’atac s’uniren a En Guil-galad i marxaren amb ell a Bàlar; i explicaren que N’Élros i N’Élrond havien estat fets captius però que N’Èlwing, amb el Silmaril al pit, s’havia llançat al mar.

En Maedhros i en Màglor no aconseguiren la joia, però no estava perduda. Perquè Ulmo rescatà N’Èlwing de les onades i li conferí la forma d’un gran ocell blanc i, damunt el pit, li resplendia com una estrella el Silmaril mentre sobrevolava les aigües en cerca de N’Eàrendil l’estimat. Una nit, N’Eàrendil, al timó de l’embarcació, la veié volar cap a ell, com un veloç núvol blanc sota la lluna, com un estel sobre el mar que seguia un camí estrany, una flama pàl·lida en ales de la tempesta. I diuen les cançons que caigué de l’aire damunt les quaderns del Vingilot, com abaltida, gairebé morta per la potència del cop, i N’Eàrendil l’abraçà; però al matí, amb ulls meravellats, esguardà la seva esposa, que era al seu costat amb la forma adient i amb els cabells a la cara, dormint.

Gran fou la desolació de N’Eàrendil i N’Èlwing per la desgràcia dels Ports del Sírion i la captivitat dels seus fills, als quals temien morts; però no fou així. Perquè en Màglor es compadí de N’Élros i N’Élrond i els protegí i l’amor entre ells anà creixent com molt pocs haurien pogut creure; però és que el cor d’en Màglor estava ferit i cansat de la càrrega del terrible jurament.

N’Eàrendil s’adonà que no els quedaven esperances a la Terra Mitjana i, novament desesperat, decidí no tornar a casa sinó continuar la recerca de Vàlinor amb N’Èlwing al seu costat. I es passava les hores dret a la proa del Vingilot amb el Silmaril lligat al front, i la llum de la joia anava creixent a mesura que s’acostaven cap a l’Oest. I han dit els savis que, gràcies al poder d’aquella joia sagrada, acabaren arribant a unes aigües que únicament havien estat solcades pels vaixells dels Tèleri; i passaren per les Illes Encantades i en defugiren l’encantament; i arribaren als Mars Obacs i, en creuar les ombres, esguardaren Tol Erèssëa, l’Illa Solitària, però no s’hi aturaren; i finalment tiraren l’àncora a la Badia d’Èldamar i els Tèleri contemplaren l’arribada d’aquells vaixells de l’Est i es quedaren esbalaïts en veure de lluny la llum del Silmaril, que era molt intensa. Llavors N’Eàrendil fou el primer dels Homes vivents a petjar les costes immortals; i es dirigí a N’Èlwing i als que eren amb ell, que eren tres mariners que havien solcat els mars al seu costat: Fàlathar, Érellont i Aeràndir, es deien. I els digué:

—Ningú més que jo no posarà el peu en aquesta terra, no fos que la còlera dels Vàlar es desfermés. Solament jo afrontaré aquest risc, en nom dels Dos Llinatges.

Però N’Èlwing va dir:

—En tal cas, els nostres camins se separaran per sempre; jo vull acarar els mateixos riscs que tu. —I saltà a la blanca escuma per córrer envers ell; però N’Eàrendil estava apesarat, perquè temia la còlera dels Senyors d’Occident contra aquell de la Terra Mitjana que gosés traspassar la tanca d’Aman. I s’acomiadaren dels seus companys de viatge i se separaren d’ells per sempre.

Llavors N’Eàrendil va dir a N’Èlwing:

—Espera’m aquí; perquè tan sols un pot portar el missatge i el destí me’l fa portar a mi. —I es dirigí terra amunt tot sol i arribà a Calacirya, que li semblà buit i silenciós; perquè, talment com havien arribat Mórgoth i na Ungòliant en edats passades, arribava ara N’Eàrendil, un dia de festa en què pràcticament tots els Elfs havien anat a Vàlimar o eren reunits en els palaus de Manwë dalt del Taniquetil, i n’hi havia molt pocs vigilant els murs de Tírion.

Però n’hi hagué alguns que el veieren de lluny, a ell i la intensa llum que irradiava; i s’apressaren a anar a Vàlimar. Però N’Eàrendil pujà al verd turó de Tuna i el trobà buit; i s’endinsà pels carrers de Tírion, i els trobà buits; i el temor que el mal hagués pogut arribar al Reialme Benaventurat li llastava el cor. Caminà pels carrers deserts de Tírion i la pols del seu vestit i de les seves sabates era una pols de diamants que resplendia i espurnejava mentre pujava les llargues escales blanques. I cridà en veu alta en moltes llengües, tant d’Elfs com d’Homes, però ningú no li responia. Finalment, doncs, decidí tornar cap al mar; però així que agafava el camí de la costa, aparegué algú en el cim que el cridà amb veu potent:

—Salve, Eàrendil, el mariner de més renom, l’anhelat que arriba a la impensada, aquell tan enyorat que arriba quan ja no hi ha esperança! Salve, Eàrendil, portador de la llum d’abans del Sol i de la Lluna! Esplendor dels Fills de la Terra, estel en la foscor, joia en el crepuscle, radiant al matí!

Aquella veu era la veu d’Eönwë, herald de Manwë, que venia de Vàlimar a convocar N’Eàrendil davant els Poders d’Arda. I N’Eàrendil entrà a Vàlinor i a les sales de Vàlimar i no tornà a posar mai més el peu a les terres dels Homes. Llavors els Vàlar es reuniren i convocaren Ulmo, que era a les profunditats del mar; i N’Eàrendil comparegué davant d’ells i els lliurà el missatge dels Dos Llinatges. Implorà perdó per als Nóldor i compassió per les seves desgràcies, i pietat per als Homes i els Elfs i ajut en la necessitat. I el prec fou escoltat.

Diuen els Elfs que quan N’Eàrendil va haver marxat per anar a cercar la seva esposa Èlwing, Mandos deliberà pel que feia al seu destí; i digué:

—Pot continuar viu un Home mortal que ha trepitjat les Terres Immortals?

I Ulmo va dir:

—Per això va néixer. I respon-me: per ventura no és N’Eàrendil, fill d’en Tuor, de la línia d’En Hàdor, o fill de n’Ídril, filla d’En Turgon, de la Casa Èlfica d’En Finwë?

I Mandos respongué:

—Els Nóldor, que marxaren a l’exili voluntàriament, tampoc no poden tornar aquí.

Però quan tot va estar dit, Manwë pronuncià la sentència:

—En aquest assumpte, el poder del destí depèn de mi. El risc que ha acceptat per amor als Dos Llinatges no ha de caure damunt N’Eàrendil, ni tampoc damunt N’Èlwing, la seva esposa, que afrontà el perill per amor a ell; però no tornaran a caminar mai entre els Elfs o els Homes de les Terres Exteriors. I la meva sentència és, doncs, aquesta: a N’Eàrendil i a N’Èlwing, i als seus fills, se’ls permetrà d’escollir lliurement a quin llinatge volen unir els seus destins i sota quin llinatge volen ser jutjats.

Tanmateix, quan feia estona que N’Eàrendil havia marxat, N’Èlwing començà a sentir-se sola i atemorida; i, tot caminant per la vora del mar, arribà a tocar d’Alqualondë, on hi havia la flota dels Tèleri. Els Tèleri feren amistat amb ella i, en sentir les històries de Dòriath i Góndolin i les desgràcies de Beleríand, sentiren molta compassió i astorament; i allí la trobà N’Eàrendil en tornar, en el Port dels Cignes. Però, poc després, els convocaren tots dos a Vàlimar i els fou comunicada la sentència de l’Antic Rei.

N’Eàrendil va dir a la seva esposa:

—Escull tu, perquè jo estic cansat del món.

I N’Èlwing escollí de ser jutjada entre els Primogènits d’Ilúvatar, en honor de Na Lúthien; i, per seguir-la, N’Eàrendil escollí el mateix, per bé que el seu cor preferia el llinatge dels Homes i la gent del seu pare. Llavors, seguint ordres dels Vàlar, Eönwë es dirigí a la costa d’Aman, on els companys de N’Eàrendil encara esperaven noves; i agafà una barca, hi féu pujar els tres mariners, i els Vàlar els dugueren cap a l’est amb un fort vent. Però agafaren el Vingilot, el consagraren i se l’endugueren a través de Vàlinor fins al racó més remot del món; i, després de passar la Porta de la Nit, el vaixell s’enlairà cap als oceans del cel.

Bell i meravellós esdevingué aquell vaixell, i l’envoltava una flama vacil·lant, pura i brillant; i N’Eàrendil el Mariner seia al timó, refulgent amb la pols de gemmes èlfiques i amb el Silmaril lligat al front. Molt lluny viatjà amb aquell vaixell, fins als buits sense estels i tot; però tot sovint se’l veia, al matí o al vespre, espurnejant en despuntar o en acabar el dia, quan tornava a Vàlinor dels seus viatges més enllà dels confins del món.

No l’acompanyava N’Èlwing en aquests viatges, potser perquè no podria suportar el fred i els buits sense camins i preferia la terra i els vents suaus que bufaven al mar i a la muntanya. Per això li construïren una torre blanca al nord, a frec de les Mars Divisòries; i allà cercaven repòs un cop o altre totes les aus marines. I diuen que N’Èlwing aprengué la llengua de les aus, de les quals havia adoptat la forma en una ocasió; i li ensenyaren l’art de volar, i tenia unes ales d’un gris blanc i argentat. I, de vegades, quan N’Eàrendil s’apropava de retorn a Arda, ella anava volant a trobar-lo, talment com havia volat feia temps quan fou rescatada del mar. Llavors, els Elfs més clarividents que vivien a l’Illa Solitària la veien com un ocell blanc, resplendent, envermellit pel llostre, quan s’enlairava joiosa per celebrar el retorn del Vingilot a port.

Quan el Vingilot solcà per primer cop les aigües del port, s’enlairà a la impensada, refulgent i brillant; i la gent de la Terra Mitjana que ho observava absorta de lluny ho interpretà com un senyal i li posà el nom de Guil-Estel, l’Estel de l’Esperança. I, en veure aquest nou estel un vespre, en Maedhros parlà amb el seu germà Màglor i li digué:

—No deu ser un Silmaril allò que ara resplendeix a l’Oest?

I en Màglor respongué:

—Si realment és el Silmaril que nosaltres vam veure llançar al mar que tornava a aixecar-se pel poder dels Vàlar, alegrem-nos-en; perquè ara són molts els que en veuen la glòria i, tanmateix, és lliure de tot mal.

Llavors els Elfs miraren cap amunt i ja no es desesperaren més; però Mórgoth estava ple de dubtes.

No obstant això, diuen que Mórgoth no esperava l’atac que li arribà d’Occident; perquè havia esdevingut tan orgullós que li semblava que ningú no gosaria entrar en guerra oberta contra ell. A més a més, pensava que havia allunyat els Nóldor per sempre dels Senyors d’Occident i que, satisfets en el seu reialme beneït, els Vàlar no pararien atenció al seu domini del món de fora; perquè per a ell, implacable com és, els actes de compassió són quelcom molt estrany i imprevisible. Però la host dels Vàlar es preparava per a la guerra; i sota llurs blanques senyeres marxaven els Vànyar, la gent de N’Ingwë, i també aquells Nóldor que mai no abandonaren Vàlinor, el cap dels quals era En Finarfin, fill d’En Finwë. Pocs dels Tèleri s’avingueren a anar a la guerra, car recordaven la matança en el Port dels Cignes i la violació de llurs vaixells; però escoltaren N’Èlwing, que era filla d’en Dior Eluchíl i venia del mateix llinatge, i enviaren prou mariners per conduir pel mar els vaixells que portaven la host de Vàlinor cap a l’est. Però no baixaren dels vaixells i cap d’ells no posà el peu a les Terres d’Aquí.

De la marxa de la host dels Vàlar cap al nord de la Terra Mitjana, poques històries en parlen; perquè no anava amb ells cap d’aquells Elfs que havien viscut i patit a les Terres d’Aquí i que sortien en els relats d’aquells dies que encara ara es coneixen; i només tingueren notícia de tot això molt temps després, quan els ho referiren els seus parents d’Aman. Però a la fi arribà d’Occident el poder de Vàlinor i el repte de les trompetes d’Eönwë omplí el cel; i Beleríand s’encengué amb la glòria dels seus exèrcits perquè la host dels Vàlar estava formada per figures joves, belles i terribles, i la muntanya retrunyia sota els seus peus.

La trobada de les hosts d’Occident i del Nord rebé el nom de Gran Batalla i Guerra de la Còlera. S’hi concentrà tot el poder del Tron de Mórgoth, que havia esdevingut tan gran que no cabien a Anfàuglith; i tot el Nord era inflamat de guerra.

Però de poc li serví. Els Bàlrogs foren destruïts, llevat d’alguns que fugiren i s’ocultaren en cavernes inaccessibles a les arrels de la terra; i les incomptables legions d’Orcs moriren com la palla al foc o foren escombrats com fulles marcides per un vent abrusador. I els pocs que quedaven de les tres cases dels Amics dels Elfs, Pares dels Homes, lluitaren amb els Vàlar; i així foren venjades en aquells dies les morts d’en Bàragund i en Bàrahir, d’En Gàldor i en Gúndor, d’en Huor i en Hurin, i de molts altres dels seus senyors. Però una gran part de fills dels Homes, tant del poble de n’Úldor com d’altres nouvinguts de l’est, marxaren amb l’Enemic; i els Elfs no ho oblidaren.

Llavors, en veure el seu exèrcit vençut i el seu poder dissolt, Mórgoth s’esporuguí i no gosà acostar-s’hi ell mateix. Però llançà contra els seus enemics el darrer atac desesperat que havia preparat i, dels abismes d’Àngband, sortiren els dracs alats, mai no vistos abans; i tan sobtada i violenta fou l’envestida d’aquella corrua de dracs, que la host dels Vàlar es féu enrere, car l’arribada dels dracs anava acompanyada d’un gran tro, de llampecs i d’una tempesta de foc.

Però arribà N’Eàrendil, resplendent amb flama blanca, i totes les grans aus del cel amb Thoròndor al cap es reuniren a l’entorn del Vingilot, i es lliurà una batalla en els aires durant tot un dia i tota una fosca nit de dubtes. Abans de la sortida del sol, N’Eàrendil matà Ancàlagon el Negre, el més poderós de l’exèrcit dels dracs, i el llançà des dels cels; i caigué damunt les torres de Thangoròdrim i les enderrocà. Llavors s’enlairà el sol i prevalgué la host dels Vàlar i pràcticament tots els dracs foren morts; i tots els abismes de Mórgoth quedaren derruïts i sense sostres, i el poder dels Vàlar davallà a les profunditats de la terra. Mórgoth hi fou finalment acorralat i, tanmateix, acovardit. Fugí cap a les pregoneses de les seves mines i implorà la pau i el perdó; però li foren tallats els peus des de sota i caigué bocaterrosa. El lligaren després amb la cadena Angainor, que ell havia portat en altres temps, i convertiren la corona de ferro en un collaret, i el pes li feia inclinar el cap fins als genolls. I els dos Silmarils que romanien en poder de Mórgoth foren arrencats de la corona i resplendiren immaculats sota el cel; i Eönwë els agafà i els guardà.

Així es féu acabar el poder d’Àngband al Nord i el reialme del mal fou reduït a no-res; i de les profundes masmorres sortí a la llum del dia una multitud d’esclaus sense cap mena d’esperança i es trobaren un món que havia canviat. Perquè la fúria d’aquells adversaris era tan gran que les regions meridionals del món occidental s’havien esberlat i el mar entrava sorollós per totes les escletxes amb gran rebombori i daltabaix; i els rius moriren i trobaren nous camins, les valls s’aixecaren i les muntanyes s’enfonsaren; i el Sírion deixà d’existir.

Llavors Eönwë, com a herald del Rei Antic, convocà els Elfs de Beleríand per abandonar la Terra Mitjana. Però en Maedhros i en Màglor no volgueren escoltar-lo i es prepararen, encara que amb lassitud i aversió, per a un intent desesperat de complir el seu jurament; perquè haurien lluitat pels Silmarils fins i tot contra la victoriosa host de Vàlinor, encara que ho haguessin hagut de fer sols contra tot el món. Enviaren, doncs, un missatge a Eönwë comminant-lo a donar-los aquelles joies que havia fet feia temps En Fèanor, el seu pare, i que Mórgoth els havia manllevat.

Però Eönwë els respongué que el dret a l’obra del seu pare, que anteriorment tenien els fills d’En Fèanor, havia vençut per culpa de les moltes accions immisericordes que havien comès, encegats pel jurament i, sobretot, per la mort d’en Dior i l’atac als Ports. La llum dels Silmarils partiria cap a Occident, d’on havia sortit; i en Maedhros i en Màglor havien de tornar a Vàlinor per sotmetre’s al judici dels Vàlar. Tan sols per ordre seva podia donar-los Eönwë les joies. En Màglor, apesarat com estava, desitjava sotmetre’s de tot cor, i digué:

—El jurament no diu que no haguem d’esperar el nostre moment i pot ser que a Vàlinor sigui tot perdonat i oblidat i que nosaltres trobem la pau.

Però en Maedhros va dir que, si retornaven a Aman i els Vàlar no els concedien el favor, el jurament persistiria però el compliment seria impossible; i va dir:

—Qui pot dir el fat terrible que ens espera si desobeïm els Poders a la nostra pròpia terra o ens proposem de portar novament la guerra al seu reialme sagrat?

Però en Màglor insistí tot dient:

—Si Manwë i Varda refusessin el compliment d’un jurament del qual ells mateixos foren posats per testimonis, no anul·larien el jurament?

I en Maedhros respongué:

—Però, com arribaran les nostres veus a L’Ilúvatar, més enllà dels Cercles del Món? I per L’Ilúvatar fou que juràrem en la nostra follia i clamàrem que caigués damunt nostre l’Obscuritat Perdurable si no complíem la nostra paraula. Qui ens alliberarà?

—Si ningú no ens n’allibera —digué en Màglor—, certament caurà damunt nostre l’Obscuritat Perdurable, tant si mantenim el jurament com si el trenquem; però farem menys mal si el trenquem.

No obstant això, es rendí finalment a la voluntat d’en Maedhros i plegats deliberaren com aconseguirien els Silmarils. I, disfressats, arribaren de nit al campament d’Eönwë i lliscaren amb sigil fins al lloc on eren guardats els Silmarils; i mataren els guàrdies i agafaren les joies. Tot el campament s’alçà llavors contra ells, que es disposaren a morir defensant-se fins a la fi. Però Eönwë no podia permetre la matança dels fills d’En Fèanor; i partiren sense lluitar. Cadascun d’ells agafà un Silmaril, perquè deien:

—Com que se n’ha perdut un, i només en queden dos, com quedem dos de tots els nostres germans, és evident que el destí vol que compartim la relíquia del nostre pare.

Però la joia abrusava la mà d’en Maedhros i el dolor era insuportable; i s’adonà que era talment com havia dit Eönwë, que el seu dret a les joies havia esdevingut nul i que el jurament era inútil. I, ple d’angoixa i desesperació, es llançà a una esquerda oberta plena de foc, i fou la seva fi; i el Silmaril que ell duia fou sepultat al si de la Terra.

I diuen que en Màglor no pogué endurar el dolor amb què el turmentava el Silmaril; i acabà gitant-lo al Mar i, des d’aleshores vagarejà per les costes, sempre plorant de pena i penediment a trenc d’ones. Perquè en Màglor era gran entre els cantants d’antic, només inferior a en Dàeron de Dòriath; però mai no tornà entre el poble dels Elfs. I així s’esdevingué que els Silmarils trobaren una llar per molt temps: un en els aires del cel, un altre en els focs del cor del món i un altre en la profunditat de l’aigua.

En aquells dies varen construir-se molts vaixells a les costes del Mar Occidental; i nombroses flotes dels Èldar sortiren rumb a Occident i no tornaren mai a les terres de llàgrimes i de guerra.

I els Vànyar tornaren sota llurs blanques senyeres i arribaren triomfants a Vàlinor; però la joia de la victòria era minvada perquè tornaven sense els Silmarils de la corona de Mórgoth i coneixedors que les joies no podrien ser trobades ni tornades a ajuntar si no és que el món es trencava i es refeia.

I, quan arribaren a Occident, els Elfs de Beleríand visqueren a Tol Erèssëa, l’Illa Solitària, que mira a l’oest i a l’est; des d’on encara podrien arribar a Vàlinor. Foren novament admesos en l’amor de Manwë i aconseguiren el perdó dels Vàlar; i els Tèleri oblidaren l’antic greuge i la maledicció reposà.

Però no tots els Eldalië estava disposats a oblidar les Terres d’Aquí on havien viscut i sofert tant de temps; i alguns romangueren moltes edats a la Terra Mitjana. Entre ells hi havia En Círdam, el Mestre d’Aixa, i En Cèleborn de Dòriath, amb la seva esposa Galàdriel, única sobrevivent d’aquells que marxaren amb els Nóldor a l’exili de Beleríand. També vivia a la Terra Mitjana En Guil-galad, l’Antic Rei, i amb ell estava N’Élrond el Mig-Elf que, quan se li plantejà l’elecció, elegí de ser comptat entre els Èldar; però el seu germà N’Élros escollí viure amb els Homes. I únicament d’aquests germans han heretat els Homes la sang dels Primogènits i un vestigi dels esperits divins que existiren abans d’Arda; perquè són els fills de N’Èlwing, filla d’en Dior, fill de Na Lúthien, filla d’En Thíngol i Na Mèlian; i el seu pare Eàrendil era fill de n’Ídril Celebríndal, filla d’En Turgon de Góndolin.

Pel que fa a Mórgoth, els Vàlar el gitaren per la Porta de la Nit més enllà dels Murs del Món, al Buit Intemporal; i en aquells murs hi ha un sentinella permanent i N’Eàrendil manté la vigilància sobre les murades del cel. Tanmateix, les mentides que Mélkor, el poderós i maleït Mórgoth Bàuglir, el Poder de Terror i d’Odi, sembrà en els cors d’Elfs i Homes són una llavor que no mor i no pot ser destruïda; i ara i adés, fins als darrers dies, tornarà a brollar i lliurarà un fruit fosc.

Aquí acaba EL SILMARÍL·LION. Si ha anat de les altures i la bellesa a la foscor i la ruïna és perquè aquest era el destí d’Arda Malmenada; i podria ser que Manwë i Varda sàpiguen que ha de sobrevenir un canvi que esmeni el Malmenament; però ells no ho han anunciat, i les sentències de Mandos tampoc ho han revelat.





AKALLABÊTH


La caiguda de Númenor

Diuen els Èldar que els homes vingueren al món en el temps de l’Ombra de Mórgoth i que caigueren tot seguit sota el seu domini; perquè els envià missatgers i escoltaren llurs paraules pèrfides i astutes i veneraren la Foscor alhora que la temien. Però n’hi va haver alguns que giraren cua al mal i abandonaren les terres dels seus avantpassats per anar sempre cap a l’oest; perquè havien sentit rumors que a Occident hi havia una llum que les ombres no podien fer empal·lidir. Els servents de Mórgoth els encalçaven amb odi i llurs camins foren llargs i difícils; però finalment arribaren a Beleríand en els dies de la Guerra de les Joies. En llengua síndarin reberen el nom d’Edain; i esdevingueren amics i aliats dels Èldar i protagonitzaren actes de molt valor en la guerra contra Mórgoth.

D’ells descendia, per part de pare, el Brillant Eàrendil; i a la Troba de N’Eàrendil s’explica com, a la fi, quan la victòria de Mórgoth era gairebé completa, N’Eàrendil construí el vaixell Vingilot, que els Homes anomenen Rothinzil, i viatjà per aigües mai no solcades, sempre en cerca de Vàlinor; perquè volia parlar davant els Poders en representació dels Dos Llinatges per tal que els Vàlar es compadissin d’ells i els enviessin ajut en aquell moment d’extrema necessitat. Per això tant Elfs com Homes li diuen el Beneït, perquè assolí el seu quest passant moltes penes i perills, i arribà de Vàlinor la host dels Senyors d’Occident. N’Eàrendil, però, no tornà mai a les terres que havia estimat.

A la Gran Batalla, quan Mórgoth fou finalment derrotat i Thangoròdrim enderrocat, únicament els Edain dels llinatges dels Homes lluitaren amb els Vàlar mentre molts altres lluitaven al costat de Mórgoth. I, després de la victòria dels Senyors d’Occident, aquells Homes dolents que no havien estat destruïts fugiren de tornada a l’est, on encara erraven molts de la seva raça per les terres ermes, salvatges i proscrits, rebutjant tant les crides dels Vàlar com les de Mórgoth. I els Homes dolents s’instal·laren entre ells, els embolcallaren en una ombra de por i foren acceptats com a reis. Els Vàlar oblidaren un temps els Homes de la Terra Mitjana que havien desoït la seva crida i havien adoptat com a amos els amics de Mórgoth; i els Homes vivien en la foscor, sempre contorbats per les criatures dolentes que havia concebut Mórgoth en els dies del seu domini: dimonis i dracs, bèsties estrafetes i els impurs Orcs que són escarnoses imitacions dels Fills de L’Ilúvatar. I la sort dels Homes era miserable.

Però Manwë derrocà Mórgoth i el tancà més enllà del Món, en el Buit que hi ha al defora; i, mentre ocupin el tron els Senyors de l’Oest, no pot tornar, present i visible, al Món. Però les llavors que ell havia plantat continuaven creixent i brollant, oferint un fruit malvat si algú en prenia cura. Perquè la seva voluntat romania en el món i guiava els seus servents, i els impulsava a entorpir la voluntat dels Vàlar i a destruir aquells que els obeïen. Els Senyors d’Occident eren molt conscients de tot això. Per això, quan van haver expulsat Mórgoth, es reuniren en consell per deliberar les edats que havien de venir. Ordenaren als Èldar tornar a l’Oest i aquells que escoltaren l’ordre visqueren a l’Illa d’Eressëa; i en aquella terra hi ha un port que es diu Avallónë, perquè és la ciutat més propera a Vàlinor, i la torre d’Avallónë és la primera visió que albira un mariner quan s’acosta a les Terres Imperibles, moltes llegües mar endins. També reberen una bona recompensa els Pares dels Homes de les tres cases lleials. Eönwë anà amb ells i els instruí; i se’ls concedí poder i saviesa i una vida més llarga que la de les altres races mortals. Una terra fou feta perquè hi visquessin els Edain, que no era part de la Terra Mitjana ni de Vàlinor, perquè la separaven amples mars; era, emperò, més a prop de Vàlinor. Fou alçada per Ossë a les profunditats de la Gran Aigua, establerta per Aulë i enriquida per Yavanna; i els Èldar hi dugueren flors i fonts de Tol Erèssëa. Els Vàlar anomenaren aquella terra Àndor, la Terra del Do; i l’Estel de N’Eàrendil resplendí brillant a Occident com a senyal que tot era a punt i com a guia en el mar; i els Homes es meravellaren de veure aquella flama de plata en els camins del Sol.

Llavors els Edain inflaren les veles cap a les aigües profundes tot seguint l’Estel; i els Vàlar encalmaren les aigües durant molts dies i hi enviaren la llum del sol i un vent navegable, de manera que les aigües guspirejaven als ulls dels Edain com ones cristal·lines i l’escuma voleiava com neu davant els tallamars dels seus vaixells. Però el Rothinzil era tan resplendent que els Homes fins i tot el veien relluir al matí a Occident i, les nits sense núvols, resplendia tot sol, perquè cap altre estel podia romandre al seu costat. I marcant el rumb envers ell, els Edain arribaren després de moltes llegües de mar a albirar la terra que havia estat preparada per a ells, Àndor, la Terra del Do, que resplendia amb tons daurats. Sortiren llavors del mar i es trobaren un país bell i fructífer, i s’alegraren. I li posaren a la terra el nom d’Elenna, que vol dir Cap als Estels; però també Anadûnê, que és l’Oestat, Númenórë en l’Antiga Llengua Èldarin.

Això fou el començament d’aquell poble que en la llengua dels Elfs Grisos són anomenats els Dúnedain: els Númenóreans, Reis entre els Homes. Però no per això escaparen del destí mortal que L’Ilúvatar havia imposat a tota la Humanitat, i continuaven sent mortals, si bé vivien molts anys i no coneixien les malalties fins que l’ombra els queia al damunt. Anaren fent-se, doncs, més savis i gloriosos i més semblants en tot als Primogènits que a cap altre dels llinatges dels Homes; i eren alts, més alts que el més alt dels fills de la Terra Mitjana; i la llum dels seus ulls era com la resplendor dels estels. Però anaven augmentant de quantitat a la terra amb una gran lentitud, perquè si bé els naixien filles i fills, més bells que els seus pares, la descendència era escassa.

En l’antiguitat, la principal ciutat i port de Númenor era al bell mig de les costes occidentals, i es deia Andúnië perquè mirava cap a sol ponent. Però enmig de la terra hi havia una muntanya alta i escarpada, que rebé el nom de Meneltarma, la Columna del Cel, i al damunt hi havia una plaça elevada consagrada a l’Eru Ilúvatar, oberta i sense sostre, i no hi havia cap altre santuari o temple a la terra dels Númenóreans. Als peus de la muntanya hi foren construïdes les tombes dels Reis i, a la vora, dalt d’un turó, hi havia Armenelos, la més bella de les ciutats, i s’hi alzinaven la torre i la ciutadella construïdes per N’Élros, fill de N’Eàrendil, a qui els Vàlar nomenaren primer Rei dels Dúnedain.

Ara bé, N’Élros i N’Élrond, el seu germà, descendien de les Tres Cases dels Edain, però també en part dels Èldar i dels Màiar; perquè n’Ídril de Góndolin i Na Lúthien filla de Na Mèlian eren avantpassades seves. Els Vàlar, certament, no els retiraren el do de la mort que L’Ilúvatar havia atorgat als Homes, però, pel que fa als Mig-Elfs, L’Ilúvatar ho deixà al seu judici; i els Vàlar judicaren que els fills de N’Eàrendil podrien escollir el seu destí. I N’Élrond escollí romandre amb els Primogènits, i li fou concedida la vida dels Primogènits. Però a N’Élros, que escollí ser rei dels Homes, li concediren un gran ventall d’anys, molt superior al dels Homes de la Terra Mitjana; i tot el seu llinatge, els reis i els senyors de la casa reial, gaudiren d’una vida llarga, llarga fins i tot per al còmput dels Númenóreans. N’Élros visqué cinc-cents anys i governà els Númenóreans quatre-cents deu anys.

Els anys s’anaren escolant i, mentre la Terra Mitjana retrocedia i minvaven la llum i la saviesa, els Dúnedain vivien sota la protecció dels Vàlar i amb l’amistat dels Èldar i augmentaren d’estatura tant mental com corporal. Perquè, si bé continuaven parlant en la seva llengua, els seus reis i senyors sabien i parlaven també la llengua èlfica que havien après en els temps de l’aliança i podien mantenir converses amb els Èldar, tant els d’Erèssëa com els de les terres occidentals de la Terra Mitjana. Els més savis d’entre ells aprengueren també l’Antiga Llengua Èldarin del Reialme Benaventurat, en la qual es preservaven moltes històries i cançons des del començament del món; i feren cartes i manuscrits i llibres, i hi escrigueren coses meravelloses i sàvies en l’apogeu del seu regne, del qual ja és tot oblidat. Així s’esdevingué que, a més dels seus noms, tots els senyors dels Númenóreans tenien també noms èldarin; talment com les ciutats i els bells indrets que fundaren a Númenor i a les costes de les Terres d’Aquí.

Perquè els Dúnedain esdevingueren artesans poderosos, tan poderosos que, si haguessin volgut, haurien pogut superar els reis malvats de la Terra Mitjana en les tàctiques de guerra i en la forja d’armes; però s’havien fet homes de pau. Per damunt de totes les arts cultivaven la construcció de vaixells i les arts del mar i esdevingueren mariners com no han tornat a haver-n’hi mai d’ençà que el món ha minvat; i viatjar per l’ample mar era la principal fita i aventura d’aquells homes agosarats en els valerosos dies de la seva joventut.

Però els Senyors de Vàlinor els prohibiren de navegar tant a l’oest que perdessin de vista les costes de Númenor; i durant molt temps els Dúnedain se sentiren satisfets, per bé que no entenien ben bé l’objectiu d’aquesta prohibició. Però el designi de Manwë era que els Númenóreans no havien de caure en la temptació de cercar el Reialme Benaventurat ni havien d’anhelar sobrepassar els límits fixats a llur benaurança i envejar la immortalitat dels Vàlar i dels Èldar i de les terres on tot perdura.

Però en aquells temps Vàlinor romania encara en el món visible i L’Ilúvatar permetia que els Vàlar mantinguessin una residència a la Terra, com un record d’allò que hauria pogut ser si Mórgoth no hagués projectat la seva ombra damunt del món. Els Númenóreans, tot això, ho sabien molt bé; i, de vegades, quan tot l’aire era clar i el sol era a l’est, podien destriar molt a l’oest una ciutat blanca que resplendia a la costa distant i un gran port i una torre. Perquè en aquells temps els Númenóreans eren clarividents; tanmateix, únicament els ulls més afilats podien esguardar aquesta visió, dels del Meneltarma, potser, o des d’un vaixell alt que navegués per les costes de l’oest fins on ho permetia la llei. Perquè no gosaven incomplir la Prohibició dels Senyors d’Occident. Però els més savis d’entre ells sabien que aquella terra distant no era el Reialme Benaventurat de Vàlinor, sinó que era Avallónë, el port dels Èldar damunt d’Erèssëa, a l’est de les Terres Imperibles. I, ara i adés, en sortien Primogènits que anaven navegant a Númenor en barques sense rems, com ocells blancs que fugissin per la posta del sol. I portaren moltes coses a Númenor: ocells cantaires, flors fragants i herbes de moltes virtuts. I hi dugueren un plançó de Cèleborn, l’Arbre Blanc que creixia al bell mig d’Erèssëa; i aquest era al seu torn un plançó de Galàthillon, l’Arbre de Tuna, la rèplica de Telpèrion que Yavanna donà als Èldar en el Reialme Benaventurat. I l’arbre cresqué i florí en els patis del Rei, a Armenelos; Nímloth, l’anomenaven, i floria al vespre i omplia de fragància les ombres de la nit.

Així doncs, degut a la Prohibició dels Vàlar, els viatges dels Dúnedain en aquell temps eren sempre cap a l’est, no cap a l’oest, des de l’obscuritat del Nord a les calors del Sud, i més enllà del Sud, fins a les Tenebres de Baix; i arribaren fins i tot als mars interiors, navegaren per les costes de la Terra Mitjana i albiraren des de llurs altes proes les Portes del Matí a l’Est. I els Dúnedain, que de vegades s’acostaven a les costes de les Grans Terres, es compadiren del món oblidat de la Terra Mitjana; i els Senyors de Númenor tornaren a sotjar les costes occidentals en els Anys Foscos dels Homes i ningú no gosà impedir-los-ho.

Perquè la majoria dels Homes d’aquella edat que vivien a les Tenebres havien esdevingut febles i temorosos. I els Númenóreans els podien ensenyar moltes coses. Cereals i vi els portaren, i els ensenyaren a plantar les llavors i a moldre el gra, a tallar fusta i a donar forma a la pedra i a organitzar la seva vida tal com havia de ser en terres de mort ràpida i d’escassa felicitat.

Els Homes de la Terra Mitjana se sentiren conhortats i, aquí i allà, a les costes occidentals, els boscos inhabitats retrocediren i els Homes s’alliberaren del jou de la descendència de Mórgoth i oblidaren llur terror a l’obscuritat. I reverenciaven la memòria dels alts Reis del Mar i, quan van haver marxat, els anomenaren déus i confiaren en el seu retorn; perquè en aquella època els Númenóreans no restaven mai gaire temps a la Terra Mitjana ni hi establiren mai casa pròpia. Havien de navegar cap a l’est, però els seus cors sempre tornaven a l’oest.

Aquest anhel anava creixent any rere any; i els Númenóreans començaren a cobejar la ciutat immortal que veien de lluny, i entre ells anà creixent el desig d’una vida perpètua, d’escapar de la mort i de la fi de la gaubança; i a mesura que creixien en poder i en glòria, anava augmentant la seva intranquil·litat. Perquè, si bé els Vàlar havien recompensat els Dúnedain amb una vida llarga, no podien evitar-los l’inevitable cansament del món, i morien, fins i tot els reis del llinatge dels Èldar. Així fou com caigué una ombra damunt seu: una ombra en la qual potser planava la voluntat de Mórgoth, que continuava en el món.

I els Númenóreans començaren a murmurar, primer en els seus cors, després amb mots oberts, contra el destí dels Homes i, principalment, contra la Prohibició que els impedia navegar cap a l’Oest.

I deien entre ells:

—Per què els Senyors d’Occident gaudeixen d’una pau inacabable mentre nosaltres hem de morir i anar qui sap on deixant la nostra llar i tot el que hem fet? I els Èldar no moren, ni tan sols aquells que es rebel·laren contra els Senyors. I, atès que hem dominat totes les mars i no hi ha aigües tan feréstegues o amples que no puguin vèncer els nostres vaixells, per què no podem anar a Avallónë a saludar els nostres amics?

I n’hi havia que deien:

—Per què no podem anar a Aman i tastar-hi, encara que sigui un sol dia, la benedicció dels Poders? Que per ventura no hem esdevingut poderosos entre la gent d’Arda?

Els Èldar informaren d’aquestes paraules als Vàlar i Manwë s’abaltí en veure que es congriava un núvol sobre el migdia de Númenor. I envià missatgers als Dúnedain, que parlaren seriosament al Rei i a tots els que escoltaven, sobre el destí i les maneres del món.

—El Destí del Mon —els van dir—, únicament el pot canviar Aquell que el va fer. I si naveguéssiu defugint tots els enganys i paranys i arribéssiu a Aman, el Reialme Benaventurat, de poc profit us fóra. Perquè no és la terra de Manwë allò que fa immortal la seva gent, sinó que són els Immortals que hi viuen els que han consagrat la terra; i vosaltres us hi marciríeu i us cansaríeu encara abans, com les mosques exposades a una llum massa intensa i constant.

Però el Rei va dir:

—I no hi viu N’Eàrendil, el meu avantpassat? O és que no és a la terra d’Aman?

A la qual cosa respongueren:

—Sabeu que ell té un destí diferent, i fou adscrit als Primogènits que no moren; però també és el seu destí no poder tornar mai més a les terres mortals. Mentre que vós i la vostra gent no sou dels Primogènits, sinó que sou Homes mortals tal com us va fer L’Ilúvatar. I ara sembla ser que voldríeu tenir les coses bones dels dos llinatges, salpar cap a Vàlinor sempre que vulgueu i tornar a casa vostra quan us plagui. Això no pot ser. Com tampoc poden els Vàlar manllevar els dons de L’Ilúvatar. Els Èldar, dieu, no estan castigats, i ni tan sols aquells que es rebel·laren moren. Però per a ells no és cap recompensa ni càstig, és la realització del seu ésser. No en poden escapar i estan lligats al món i no l’abandonaran mentre duri, perquè la vida del món és la seva. I vosaltres esteu castigats per la rebel·lió dels Homes, dieu, en la qual prenguéreu part ben minsa, i per això moriu. Però de bon començament no era pas un càstig. D’aquesta manera escapeu i deixeu el món, no hi esteu lligats, en l’esperança o en la lassitud. Qui és, doncs, el que hauria d’envejar l’altre?

I els Númenóreans respongueren:

—Per què no hauríem d’envejar els Vàlar o fins i tot l’últim dels Immortals? Perquè a nosaltres se’n exigeix una fe cega i una esperança sense garantia, car no sabem què ens espera en un temps curt. I, tanmateix, nosaltres estimem la terra i no la voldríem perdre.

Llavors els Missatgers digueren:

—Certament, els Vàlar no coneixen la concepció de L’Ilúvatar pel que fa a vosaltres i tampoc no han revelat totes les coses que s’han d’esdevenir. Però una cosa sabem de cert: que la vostra llar no és aquí, ni a la Terra d’Aman, ni enlloc dins dels Cercles del Món. I el Fat dels Homes, el fet que hagin de partir, de primer fou un do de L’Ilúvatar. I només esdevingué un greuge perquè, com que nasqueren sota les tenebres de Mórgoth, els semblà que estaven envoltats d’una gran foscor, i en tingueren por; i alguns es feren obstinats i altius i no volien cedir fins que la vida els fos arrabassada. Nosaltres, que arrosseguem la càrrega sempre creixent dels anys, no ho acabem d’entendre; però si, com diuen, el greuge us ha tornat a pertorbar, molt ens temem que la Tenebra s’alçarà un cop més i us tornarà a embolcallar el cor. Així doncs, encara que sigueu els Dúnedain, els Homes més bells, que escapàreu de l’antiga Ombra i lluitàreu contra ella amb valentia, us diem: Compte! La voluntat de L’Eru no pot ser contradita; i els Vàlar us comminen severament a mantenir-vos fidels al destí que us ha estat imposat per evitar que torni a esdevenir un lligam constrenyedor. Confieu que, a la fi, el menor dels vostres desitjos rendirà finit. L’Ilúvatar imprimí en els vostres cors l’amor d’Arda i mai no planta sense objectiu. Malgrat tot, podrien passar moltes edats d’Homes encara no nascuts abans que aquest objectiu es fes conèixer; i us serà revelat a vosaltres, no als Vàlar.

Aquestes coses s’esdevenien en els dies de Tar-Ciryatan el Mestre d’Aixa i del seu fill Tar-Atanamir; i eren homes sobergs, cobejosos de riqueses, i imposaren un tribut als homes de la Terra Mitjana, més amants de rebre que no pas de donar. Fou a en Tar-Atanamir que s’havien presentat els Missatgers; era el tretzè Rei i, en el seu temps, el Reialme de Númenor portava ja més de dos mil anys i estava arribant al zenit de la benaurança, per bé que no encara del poder. Però n’Atanamir no havia acceptat de bon grat el consell dels Missatgers i els parà poc esment, i la major part de la seva gent el seguí; perquè encara volien escapar de la mort quan els arribés l’hora i no esperar confiats. I n’Atanamir visqué fins a una edat molt avançada, aferrat a la vida quan ja feia molt que se li havia acabat l’alegria; i fou el primer dels Númenóreans que ho féu, negar-se a partir després de perdre el seny i la virilitat i denegar al seu fill el regnat en els seus millors dies. Perquè els Senyors de Númenor solien casar-se molt tard en les seves llargues vides i llavors partien i deixaven el mandat als seus fills quan arribaven a la plena maduresa de cos i de ment.

Llavors en Tar-Ancàlimon, fill de n’Atanamir, esdevingué rei, i era d’un parer semblant; i, en el seu temps, el poble de Númenor es dividí. Per una banda hi havia la majoria, que se’ls deia els Homes del Rei, i es feren orgullosos i s’allunyaren dels Èldar i dels Vàlar. I, per l’altra banda, hi havia la minoria, que es deien Eléndili, els Amics dels Elfc; perquè encara que romanien lleials al Rei i a la Casa de N’Élros, desitjaven mantenir l’amistat dels Èldar i escoltaren el consell dels Senyors d’Occident. Tanmateix, ni tan sols ells, que es deien a ells mateixos els Fidels, no escaparen del tot de l’aflicció de la seva gent, i també els torbava la idea de la mort.

Així minvà, doncs, la benaurança de l’Oestat; però el seu poder i esplendor augmentaren. Perquè els reis i la seva gent encara no estaven mancats de seny i, per bé que ja no estimaven els Vàlar, encara els temien. No gosaven infringir obertament la Prohibició ni traspassar els límits fixats. Encara conduïen cap a l’est els seus alts vaixells. Però la por de la mort era cada cop més fosca i l’ajornaven tant com podien; i començaren a construir grans cases per als seus morts, mentre els savis maldaven per descobrir el secret del retorn a la vida o, si més no, de la prolongació dels dies dels Homes. No obstant, únicament assoliren l’art de mantenir incorrupta la carn morta dels Homes i ompliren la terra de tombes silencioses en què la idea de la mort es confonia amb l’obscuritat. Però els que vivien s’abocaven amb més ànsies als plaers i a la xerinola, sempre delerosos de posseir més béns i més riqueses; i després dels temps d’en Tar-Ancàlimon, negligiren l’oferiment dels primers fruits a L’Eru i els homes rarament anaven al Santuari del cim de Meneltarma, al bell mig de la terra.

Així, s’esdevingué en aquell temps que els Númenóreans fundaren grans colònies a les costes occidentals de les terres antigues; perquè la seva terra semblava encongir-se i no hi trobaven descans ni satisfacció i, com que l’Oest els era negat, volien ara la riquesa i el domini de la Terra Mitjana. Feren grans ports i fortes torres, i molts s’hi quedaren a viure; però ara tenien més aspecte de senyors, d’amos i de recol·lectors de tribus que no pas d’aprenents i de mestres. I els grans vaixells dels Númenóreans sortien amb els vents de l’est i tornaven sempre carregats, i el poder i majestat de llurs reis anava augmentant; i bevien i feien festes i es mudaven amb robes d’or i d’argent.

Els Amics dels Elfs no participaren gaire en tot això. Eren els únics que encara anaven al nord, a la terra d’En Guil-galad, i mantenien l’amistat dels Elfs i els ajudaven contra en Sàuron; i el seu port era Pelàrgir, més amunt de les goles de l’Ànduin el Gran. Però els Homes del Rei navegaren cap al sud; i els senyorius i places fortes que hi feren han deixat moltes empremtes en les llegendes dels Homes.

En aquesta Edat, com ja ha estat relatat, en Sàuron tornà a alçar-se a la Terra Mitjana i s’engrandí, féu reviscolar la malícia amb què l’havia alimentat Mórgoth i esdevingué poderós al servei del mal. Ja en els dies d’en Tar-Minàstir, l’onzè Rei de Númenor, havia fortificat la terra de Mórdor i hi havia construït la Torre de Bàrad-dûr, i d’aleshores ençà lluità ja sempre pel domini de la Terra Mitjana, per esdevenir un rei per damunt de tots els altres reis i un déu per als Homes. I en Sàuron odiava els Númenóreans, pels actes dels seus pares, per l’antiga aliança amb els Elfs i per la seva fidelitat als Vàlar; i tampoc no oblidava l’ajut que en Tar-Minàstir havia ofert temps enrere a En Guil-galad, l’època en què fou forjat l’Anell Únic i esclatà la guerra entre en Sàuron i els Elfs d’Èriador. Ara s’havia assabentat que el poder i l’esplendor dels reis de Númenor havien crescut molt, i encara els odiava més; i els temia, no fos que envaïssin les seves terres i li arrabassessin el domini de l’Est. Però va trigar molt temps a gosar desafiar els Senyors del Mar i vivia allunyat de les costes.

En Sàuron, però, sempre fou astut, i diuen que, entre aquells que va ensarronar amb els Nou Anells, tres eren grans senyors de la raça Númenórean. I quan s’alçaren els Úlairi, que eren els Espectres de l’Anell, servents seus, i la força del seu terror i del domini dels Homes havia esdevingut extremadament gran, començà l’atac a les places fortes dels Númenóreans de la vora del mar.

En aquells dies s’espesseí la Tenebra de Númenor; i les vides dels Reis de la Casa de N’Élros s’enfosquien per culpa de llur rebel·lió, i això encenia encara més els seus cors contra els Vàlar. I el vintè rei rebé el ceptre dels seus pares i pujà al tron amb el nom d’Adûnakhôr, Senyor d’Occident, i tot renegant de les llengües èlfiques en prohibí l’ús en presència seva. Però en els Rotllos dels Reis fou inscrit el nom de Herunumen en la llengua èlfica antiga, perquè era una antiga tradició que els reis no gosaven trencar per por que passés algun mal. Tanmateix, aquest títol era en opinió dels Fidels d’una altivesa il·limitada, car era el títol dels Vàlar; i tenien els cors amargament dividits entre la lleialtat a la Casa de N’Élros i la veneració als Poders establerts. Però encara havia d’arribar el pitjor. Perquè n’Ar-Gimilzôr, el vint-i-dosè rei, era el més gran enemic dels Fidels. En el seu temps l’Arbre Blanc fou desatès i començà a marcir-se; i prohibí terminantment la utilització de les llengües èlfiques i castigava aquells que rebien els vaixells d’Erèssëa, que encara anaven secretament a les costes occidentals de la terra.

Els Eléndili vivien principalment a les regions occidentals de Númenor; però n’Ar-Gimilzôr ordenà a tots els que esbrinà que eren del seu grup que es traslladessin a viure a l’est de la terra; i els tenia sota vigilància. I, així, el principal estatge dels Fidels en els dies posteriors era a la vora del port de Rómenna; molts salparen d’allí cap a la Terra Mitjana, camí de les costes del nord, on encara podrien parlar amb els Èldar del regnat d’En Guil-galad. Els reis se n’assabentaren però no els passà pel cap entorpir la marxa dels Eléndili de la seva terra per no tornar; perquè volien acabar amb l’amistat entre el seu poble i els Èldar d’Erèssëa, a qui anomenaven Espies dels Vàlar, confiant a mantenir ocults els seus actes i consells als Senyors d’Occident. Però de tot el que feien se n’assabentava Manwë, i els Vàlar s’enemistaren amb els Reis de Númenor i no els donaren més consells ni ajuda; i els vaixells d’Erèssëa no tornaren mai de ponent i els ports d’Andúnië restaren abandonats.

Els més honorables després de la casa dels reis eren els Senyors d’Andúnië; car eren del llinatge de N’Élros, descendents de na Silmarien, filla d’en Tar-Eléndil, el quart rei de Númenor. I aquests senyors eren lleials als reis i els honoraven; i el Senyor d’Andúnië sempre era un dels consellers principals del Ceptre. Però, també des del començament, dispensaven un amor especial als Èldar i reverenciaven els Vàlar; i quan la Tenebra s’espessí, ajudaren els Fidels tant com pogueren. Però van trigar molt temps a declarar obertament el seu parer, perquè volien mirar d’esmenar els cors dels senyors del Ceptre amb savis consells.

Hi havia una senyora Inzilbêth, de molta anomenada per la seva gran bellesa, i la seva mare era na Lindórië, germana de n’Eàrendur, el Senyor d’Andúnië en l’època de n’Ar-Sakalthôr, pare de n’Ar-Gimilzôr. En Gimilzôr l’escollí per esposa, per bé que sense el seu consentiment, perquè el seu cor era lleial als Fidels, com li havia ensenyat la seva mare; però els reis i els seus fills s’havien fet molt sobergs i ningú no podia contradir els seus desitjos. No hi havia amor entre n’Ar-Gimilzôr i la seva reina, ni entre els seus fills. El gran, n’Inziladûn, era com la mare de ment i cos; però el més jove, en Gimilkhâd, tirava cap al pare, i encara era més orgullós i obstinat. A ell hauria preferit donar el ceptre n’Ar-Gimilzôr més que no pas al fill gran si la llei li ho hagués permès.

Però quan n’Inziladûn accedí al ceptre, es posà un nom en llengüa èlfica com abans, i es va fer dir Tar-Palantir, perquè era clarivident tan d’ull com de ment i fins i tot els que l’odiaven temien els seus mots, com s’escau amb els visionaris. Procurà la pau per als Fidels una temporada; i tornà a anar en els dies assenyalats al Santuari de L’Eru dalt del Meneltarma, que n’Ar-Gimilzôr havia abandonat. Tornà a prendre cura amb honors de l’Arbre Blanc; i profetitzà que quan l’Arbre morís, també ho faria la línia de Reis. Però el seu penediment arribava massa tard per apaivagar la còlera dels Vàlar per la insolència dels seus pares, de la qual la majoria del seu poble no es penedia. I en Gimilkhâd era fort i murri, i es posà al cap d’aquells que es deien Homes del Rei i s’oposà a la voluntat del seu germà tan obertament com gosà, i encara més en secret. Així doncs, els dies d’en Tar-Palantir s’enfosquiren de dolor; es passava les hores a l’oest i pujava sovint l’antiga torre del Rei Minàstir damunt el turó d’Oromet, a la vora d’Andúnië, per mirar cap a l’oest amb enyor, sempre confiant poder veure algú solcant les aigües del mar. Però mai més cap vaixell de l’Oest no tornà a Númenor i Avallónë estava envoltat per un núvol.

En Gimilkhâd morí dos dies abans del seu dos-cents aniversari (una mort prematura considerant que pertanyia a la línia de N’Élros, encara que en declivi), però això no retornà la pau al Rei. Perquè en Pharazôn, fill d’en Gimilkhâd, havia esdevingut un home encara més inquiet i cobejós de riquesa i de poder que el seu pare. Havia viatjat tot sovint com a cabdill de les guerres que feien llavors els Númenóreans a les terres costeres de la Terra Mitjana per tal d’ampliar el seu domini sobre els Homes; i així s’havia fet un nom com a capità tant de terra com de mar. Així que, quan arribà a Númenor i s’assabentà de la mort del seu pare, els cors de la gent es giraren envers ell; perquè havia portat moltes riqueses i, en aquell temps, era generós.

I resultà que en Tar-Palantir, cansat de patir, morí. No tenia cap fill, només una filla, a qui anomenà Míriel en llengua èlfica; i a ella, per dret i segons les lleis dels Númenóreans, corresponia ara el ceptre. Però en Pharazôn l’esposà contra la seva voluntat, fent mal fet tant per això com perquè les lleis de Númenor no permeten el matrimoni, ni tan sols a la casa reial, d’aquells que són parents més propers que cosins de segon grau. I, quan foren esposats, ell li agafà el ceptre i adoptà el títol d’Ar-Pharazôn (Tar-Càlion en llengua èlfica); i canvià el nom de la reina pel d’Ar-Zimraphel.

N’Ar-Pharazôn el Daurat era el més altiu i poderós de tots aquells que havien cenyit el Ceptre dels Reis del Mar des de la fundació de Númenor; i els vint-i-quatre Reis i Reines que abans havien governat els Númenóreans dormien ara en llurs profundes tombes sota el túmul de Meneltarma, ajaguts en llits d’or.

I, assegut en el tron tallat de la ciutat d’Armenelos, en la glòria del seu poder, n’Ar-Pharazôn feia fosques reflexions tot pensant en la guerra. Perquè s’havia assabentat a la Terra Mitjana del poder del reialme d’en Sàuron i del seu odi a l’Oestat. I ara el visitaven els naviers i capitans que tornaven de l’Est i l’informaven que en Sàuron havia ampliat el seu poder d’ençà que ell havia tornat de la Terra Mitjana i que s’estava acostant a les ciutats de les costes; i que havia adoptat el nom de Rei dels Homes i declarat el propòsit de conduir els Númenóreans mar endins i, si podia ser, destruir Númenor.

Gran fou la còlera de n’Ar-Pharazôn en sentir aquestes noves i, mentre rumiava hores i hores en silenci, el cor se li anava omplint del desig d’un poder il·limitat i del domini omnipotent de la seva voluntat. I decidí, sense demanar consell als Vàlar i sense l’ajut de cap altre magí que el seu, que ell també reclamaria el títol de Rei dels Homes i obligaria en Sàuron a esdevenir el seu vassall i servent; perquè en el seu orgull considerava que no apareixeria mai un rei tan poderós que pogués rivalitzar amb l’Hereu de N’Eàrendil. I començà així en aquell temps a forjar un gran abassegament d’armes i a construir molts vaixells de guerra, que guardà amb les armes; i quan tot fou llest, ell mateix es féu a la mar amb la seva host camí de l’Est.

I els homes veieren les veles que s’acostaven de ponent tintades com d’escarlata i lluents de vermell i d’or, i la por s’emparà dels habitants de les costes, que fugiren tot d’una. Però la flota acabà arribant a aquell indret que es deia Úmbar, on hi havia el poderós port natural dels Númenóreans. Buides i silencioses eren totes les terres dels encontorns quan el Rei del Mar entrà a la Terra Mitjana. Set dies avançà amb senyera i trompeta i arribà a un turó, hi pujà i hi instal·là el seu pavelló i el seu tron; i s’assegué enmig de la terra, envoltat de les tendes dels seus servents, blaves, daurades i blanques, com un camp de flors esveltes. Envià llavors heralds per ordenar a en Sàuron que se li presentés i li jurés fidelitat.

I en Sàuron s’hi presentà. Hi anà des de la seva poderosa torre de Bàrad-dûr i no plantà batalla. Perquè s’adonà que el poder i la majestat dels Reis del Mar superaven tots els rumors que n’havia sentit i no confiava que els seus servents més agosarats poguessin resistir-s’hi; i encara no veia arribat el moment d’imposar la seva voluntat als Dúnedain. I era astut, hàbil per sortir-se amb la seva amb subtilesa quan no li servia la força. S’humilià, doncs, davant de n’Ar-Pharazôn i li digué paraules dolces; i els homes se sorprengueren, perquè tot el que havia dit era bell i assenyat.

Però n’Ar-Pharazôn no es deixà enganyar i, per tal de fer-li el jurament de més bon guardar, se li va acudir enviar en Sàuron a Númenor a viure com a ostatge d’ell mateix i dels seus vassalls a la Terra Mitjana. En Sàuron hi accedí com si no tingués un altre remei, però en secret rebé la sentència amb alegria, perquè era ben bé el seu desig. I en Sàuron travessà el mar i contemplà la terra de Númenor i la ciutat d’Armenelos en els seus temps de glòria, i es quedà esbalaït; però, per dins, el cor se li omplia d’enveja i d’odi.

Tanmateix, era tanta l’astúcia de la seva ment i dels seus mots i la força de la seva voluntat oculta, que abans de passats tres anys ja compartia amb el Rei els consells secrets; perquè li dispensava afalacs dolços com la mel i tenia coneixement de moltes coses encara no revelades als Homes. I en veure el favor de què gaudia amb llur senyor, tots els consellers l’adulaven, llevat d’un sol, Amàndil, senyor d’Andúnië. Aleshores s’esdevingué un lent canvi en tota la terra i els cors dels Amics dels Elfs estaven profundament abaltits i molts moriren de pura por; i tot i que els que quedaven encara s’anomenaven els Fidels, els seus enemics els anomenaven rebels. Perquè ara que els homes l’escoltaven, en Sàuron contradeia amb molts arguments tot el que els havien ensenyat els Vàlar; i els féu saber que en el món, a l’est i fins i tot a l’oest, hi havia molts mars i moltes terres a guanyar, curulles d’incomptables riqueses. I si aconseguien d’arribar a la fi d’aquelles terres i mars, hi trobarien l’Antiga Foscor.

—I d’ella fou fet el món. Perquè únicament la Foscor és digna d’adoració i el Senyor de la Foscor encara pot fer altres mons per oferir-los com a present a aquells que el serveixen i fer il·limitat l’augment del seu poder.

I n’Ar-Pharazôn va dir:

—Qui és el Senyor de la Foscor?

Llavors, tancats amb pany i clau, en Sàuron parlà amb el Rei, i li va dir aquestes mentides:

—És aquell el nom del qual no es pronuncia; perquè els Vàlar us han enganyat pel que fa a ell i han inventat el nom d’Eru, un fantasma concebut en la follia dels seus cors per tal d’encadenar els Homes i obligar-los a servir-los. Perquè ells són l’oracle d’aquest Eru, que només parla quan ells volen. Però aquell que n’és l’amo acabarà prevalent i us alliberarà d’aquest fantasma; i el seu nom és Mélkor, Senyor de Tot, Atorgador de Llibertat, i us farà més forts que no pas ells.

Així Ar-Pharazôn el Rei s’abocà a l’adoració del Fosc i de Mélkor el Senyor, de primer en secret però poc després obertament i davant del seu poble; i la majoria el seguiren. Però a Rómenna, com ja hem dit, i en els boscos de la vora, encara hi vivia un romanent dels Fidels, i n’hi havia uns quants més escampats per aquí per allà. El principal de tots, al qual recorrien en els mals temps per trobar guia i coratge, era n’Amàndil, conseller del Rei, i el seu fill Eléndil, pare de n’Ísildur i n’Anàrion, llavors homes joves segons els càlculs de Númenor. N’Amàndil i n’Eléndil eren grans capitans de vaixell; i eren de la descendència de N’Élros Tar-Minyatur, si bé no de la casa governant a la qual pertanyien la corona i el tron de la ciutat d’Armenelos. N’Amàndil i en Pharazôn havien estat amics a la joventut i, tot i ser dels Amics dels Elfs, romangué en el consell d’en Pharazôn fins a l’arribada d’en Sàuron. Llavors fou destituït, perquè en Sàuron l’odiava més que a qualsevol altre de Númenor. Però era tan noble i havia estat un capità del mar tan poderós, que molta gent del poble el tractava encara amb honors, i ni el Rei ni en Sàuron no gosaven posar-li les mans al damunt.

N’Amàndil es retirà, doncs, a Rómenna i convocà tots els que ell considerava fidels a reunir-se en secret; perquè temia aquell mal que ara creixia imparable i veia que tots els Amics dels Elfs eren en perill. I el perill s’esdevingué sense trigar gaire. Perquè el Meneltarma estava totalment desatès en aquell temps; i encara que ni tan sols en Sàuron gosava profanar aquell indret sagrat, el Rei tampoc no deixava que hi pugés cap home, sota pena de mort, ni tan sols els Fidels que encara tenien L’Ilúvatar al cor. I en Sàuron apressà el Rei a tallar l’Arbre Blanc, Nímloth el Bell, que floria en els seus patis, perquè era un monument als Èldar i a la llum de Vàlinor.

I de primer el Rei no s’hi avingué, perquè creia que la fortuna de la seva casa estava vinculada a l’Arbre, com havia presagiat en Tar-Palantir. Així doncs, amarat de follia, aquell que ara odiava els Èldar i els Vàlar s’arrapava debades a l’ombra de l’antiga fidelitat de Númenor. Però quan n’Amàndil sentí rumors del malvat propòsit d’en Sàuron, el cor se li enfosquí de pena, convençut que a la fi en Sàuron assoliria l’objectiu. Es dirigí llavors a n’Eléndil i als fills de n’Eléndil per recordar-los la història dels Arbres de Vàlinor; i n’Ísildur no va dir res, però sortí a la nit i féu un acte pel qual fou reconegut més tard. Perquè entrà tot sol disfressat a Armenelos i es dirigí als patis del Rei, que ara eren barrats als Fidels; i arribà a l’indret on era l’Arbre, prohibit a tothom per ordres d’en Sàuron i vigilat nit i dia per guàrdies al seu servei. En aquella època Nímloth era fosc i no tenia flors, perquè la tardor era avançada i l’hivern era a la vora; i n’Ísildur passà entre els guàrdies i agafà un fruit que penjava a l’arbre, i es girà per marxar. Però la guàrdia reaccionà, l’atacaren i s’obrí camí lluitant i rebent moltes ferides; i escapà i, com que anava disfressat, ningú no descobrí qui havia acostat la mà a l’Arbre. I n’Ísildur arribà amb moltes dificultats a Rómenna i entregà el fruit a n’Amàndil, abans que li fallés la força. Plantaren el fruit en secret, i n’Amàndil el beneí; i en sortí un rebrot que brollà a la primavera. I quan s’obrí la primera fulla, n’Ísildur, que portava molt temps jaient a les portes de la mort, es reviscolà i no el molestaren mai més les ferides.

En bona hora fou tot això; perquè, després de l’atac, el Rei es rendí a en Sàuron, tallà l’Arbre Blanc i s’allunyà totalment de la fidelitat dels seus pares. Però en Sàuron féu que construïssin dalt del turó, al bell mig de la ciutat dels Númenóreans, Armenelos el Daurat, un temple poderós; tenia la forma d’un cercle a la base, amb parets de cinquanta-cinc peus d’amplada, i l’amplària de la base era de cinc-cents peus al centre i les parets es dreçaven a una alçària de cinc-cents peus, coronades per una immensa cúpula. I a la cúpula posaren un sostre d’argent que resplendia sota el sol, per tal que la llum pogués ser vista des de lluny; però ben aviat la llum s’enfosquí, i la plata s’ennegrí. Perquè enmig del temple hi havia un altar de foc i, en el punt més alt de la cúpula, hi havia una claraboia per on sortia un gran fum. I en Sàuron encengué el primer foc damunt l’altar amb troncs de Nímloth i espetegaren i es consumiren; però els homes es meravellaren del fum que desprenia el foc, tan persistent que la terra de sota restà ennuvolada durant set fies fins que, a poc a poc, anà corrent cap a l’oest.

D’aleshores ençà, s’hi enlairava foc i fum sense parar; perquè el poder d’en Sàuron augmentava dia a dia i, en aquell temple, amb vessament de sang, turments i molta malícia, els homes oferien sacrificis a Mélkor perquè els alliberés de la Mort.

I tot sovint escollien les víctimes entre els Fidels; mai, però, amb l’acusació de no voler adorar Mélkor, l’Atorgador de Llibertat, sinó acusant-los d’odiar el Rei, de ser rebels o de conspirar contra els seus germans de raça inventant mentides i rumors enverinats. Aquestes acusacions eren gairebé sempre falses; però els temps eren amargs i l’odi porta l’odi.

Però, malgrat tot, la Mort no marxava de la terra, sinó que més aviat arribava abans i amb més freqüència, i amb temibles disfresses. Perquè mentre que abans els homes s’anaven fent vells a poc a poc i finalment s’ajeien a dormir quan ja estaven cansats del món, ara els atacaven la bogeria i les malalties; i, en canvi, tenien por de morir i endinsar-se a la foscor, el reialme del senyor que havien adoptat; i es maleïen en llur agonia. I els homes, en aquells temps, agafaven una arma i es mataven per una causa mínima; perquè s’havien tornat més rabiüts, i en Sàuron, o aquells que s’havien unit a ell, recorrien la terra enemistant un home contra un altre, i la gent murmurava contra el Rei, contra els senyors o contra qualsevol que tenia coses que ells no tenien; i la revenja dels homes poderosos fou molt cruel.

No obstant, durant molt temps els Númenóreans tingueren la impressió d’estar prosperant i, si bé no eren més feliços, sí que es feien més forts i els seus rics eren cada dia més rics. Perquè amb l’ajut i consell d’en Sàuron multiplicaven les seves possessions, intentaven màquines i construïen grans vaixells. I ara salpaven amb poder i armadures a la Terra Mitjana i ja no s’hi presentaven per oferir regals, ni tan sols com a governants, sinó com a ferotges homes de guerra. I caçaven els homes de la Terra Mitjana, els desposseïen i els esclavitzaven, i en mataren molts cruelment en els seus altars. Perquè en aquells temps solien construir temples i grans mausoleus a les seves fortaleses; i els homes els temien, i el record dels amables reis de l’avior s’esborrà del món i restà enfosquit per moltes històries terribles.

Així n’Ar-Pharazôn, Rei de la Terra de l’Estel, esdevingué el més poderós tirà que hi havia hagut mai en el món d’ençà del regnat de Mórgoth, encara que, de fet, era en Sàuron qui ho governava tot des de darrere el tron. Però els anys s’anaven escolant i el rei sentí que s’acostava dia a dia a l’ombra de la mort; i estava amarat de por i de còlera. Havia arribat l’hora que en Sàuron havia estat preparant i que esperava feia molt temps. I en Sàuron parlà al Rei per dir-li que, ara que la seva força era tan gran, hauria de pensar a fer la seva voluntat en tot i no sotmetre’s a ordre ni llei. I li va dir:

—Els Vàlar s’han fet posseïdors de la terra on no hi ha mort; i us menteixen al respecte, ocultant-la tan bé com poden, per avarícia, perquè temen que els Reis dels Homes els arrabassin el reialme immortal i el govern del món. I per bé que, indubtablement, el do de la vida inacabable no és per a tothom sinó únicament per a uns quants mereixedors, homes de poder i d’orgull i de noble llinatge, és contrari a la justícia que aquest do li sigui denegat al Rei de Reis, Ar-Pharazôn, el més poderós dels fills de la Terra, a qui solament Manwë se li pot comparar, i a penes. Però els grans reis no toleren negatives i agafen allò que els correspon.

N’Ar-Pharazôn, ofuscat i caminant a l’ombra de la mort, car el seu temps arribava a la fi, escoltà les paraules d’en Sàuron; i començà a rumiar de cor com podia fer la guerra als Vàlar. Va estar molt de temps fent els preparatius, i no en parlà obertament, si bé no pogué romandre ocult a tothom. I n’Amàndil, conscient dels propòsits del Rei, se sentia defallir i estava posseït d’un gran pànic, perquè sabia que els homes no podien vèncer els Vàlar en la guerra i que, si la guerra no s’aturava, el món cauria arruïnat. Cridà, doncs, a n’Eléndil, el seu fill, i li digué:

—Són dies foscos, aquests, i no hi ha cap esperança per als Homes, perquè els Fidels som pocs. Per això, estic decidit a emprendre la missió que emprengué el nostre avantpassat Eàrendil en temps passats, navegar cap a Occident, tant si hi ha prohibició com si no, i parlar amb els Vàlar, potser amb Manwë i tot per demanar-los ajuda abans que tot s’hagi perdut.

—I penses delatar el Rei? —digué n’Eléndil—. Perquè ja saps l’acusació que poden fer-te, que som traïdors i espies, cosa que fins avui ha estat falsa.

—Si pensés que Manwë necessita un missatger com jo —digué n’Amàndil—, sí, trairia el Rei. Però hi ha una única lleialtat a la qual cap home no ha de renunciar per cap mena de causa. Perquè és per compassió dels Homes i de la seva entrega a en Sàuron l’Enganyador que pregaré, ja que si més no uns quants hem romàs fidels. I, pel que fa a la Prohibició, estic disposat a sofrir-ne els càstig, per tal que la meva gent no n’esdevingui culpable.

—Però què creus que ens passarà, pare meu, a tols els de casa teva que quedem aquí quan se sàpiga el que hauràs fet?

—No ho ha de saber ningú —digué n’Amàndil—. Prepararé la partida en secret i salparé cap a l’est, cap a on surten diàriament vaixells dels nostres ports; i després, a recer del vent i de la sort, navegaré cap al sud o cap al nord i després cap a l’oest un altre cop, i veurem què hi trobo. Però a tu i a la teva gent, fill meu, us aconsello que prepareu uns altres vaixells i hi fiqueu tot allò que els vostres cors creguin imprescindible; i, quan els vaixells estiguin llestos, haureu de restar al port de Rómenna i fer saber a tothom que us proposeu, quan us sembli el moment, seguir-me cap a l’est. N’Amàndil ja no és tan estimat pel nostre parent en el tron perquè li sàpiga greu que vulguem marxar una temporada o per sempre. Però que no sembli que pretens endur-te molts homes o que el molestaràs, perquè per a la guerra que prepara necessitarà tots els homes que pugui reunir. Cerca els Fidels que sabem que encara són fidels i deixa’ls que s’uneixin a tu en secret, si volen acompanyar-te i compartir els teus plans.

—I quins han de ser aquests plans? —va preguntar n’Eléndil.

—No ficar-vos en la guerra, i observar —respongué n’Amàndil—. No puc dir res més fins que torni. Però és molt probable que hagis de fugir de la Terra de l’Estel sense cap estel que et guiï; perquè aquesta terra està profanada. Després hauràs de perdre tot allò que estimes, tastant el gust de la mort en vida, en cerca d’una terra d’exili a qualsevol lloc. Si serà a l’est o a l’oest, només poden dir-ho els Vàlar.

Llavors n’Amàndil s’acomiadà de tots els de casa seva com aquell que se’n va a morir.

—Perquè —digué— podria ser molt bé que no em veiéssiu mai més; i que no us mostri cap senyal com el que mostrà N’Eàrendil fa molt temps. Però estigueu sempre preparats, perquè la fi del món conegut ja s’acosta.

Diuen que n’Amàndil salpà en un petit vaixell de nit i es dirigí de primer cap a l’est, i després girà i anà a l’oest. I s’endugué tres servents, els quals estimava de tot cor, i mai més no se’n sentí paraula ni senyal en aquest món, ni tampoc hi ha cap relat o llegenda del seu fat. Els Homes no podien ser salvats per segon cop per una tal ambaixada i la traïció de Númenor no era gens fàcil d’absoldre.

Però n’Eléndil féu tot el que li havia aconsellat el seu pare i els seus vaixells ocuparen la costa est de la terra; i els Fidels pujaren a bord llurs esposes i llurs fills, les relíquies familiars i un gran carregament d’objectes. Hi havia moltes coses belles i poderoses que havien realitzat els Númenóreans en els temps de saviesa, arques i joies i manuscrits de cròniques escrites amb tinta escarlata i negra. I duien Set Pedres, regal dels Èldar; però en el vaixell de n’Ísildur hi havia l’arbre jove, el plançó de Nímloth el Bell. Així doncs, n’Eléndil s’anava preparant i no participava en els actes malèfics d’aquells dies; i esperava sempre un senyal que no arribava. Llavors s’acostà en secret a les costes de l’oest i escodrinyà la mar, amarat de dolor i d’enyor, perquè estimava al seu pare profundament. Però no hi destrià res més que les flotes de n’Ar-Pharazôn que es reunien en els ports de l’oest.

A l’illa de Númenor, temps era temps, el clima s’adaptava sempre a les necessitats i gustos dels Homes; pluja en l’estació adient i sempre en la mesura exacta; i un sol resplendent, ara càlid, ara més fresc, i vent del mar. I quan el vent era a l’oest, a molts els semblava que era ple d’una fragància efímera però dolça que commovia el cor, com la de les flors que brollen sempre en les prades immortals i no tenen noms a les costes mortals. Però ara tot això havia canviat; perquè el cel estava enfosquit i, en aquells dies, hi havia tempestes de pluja i calamarsa; i, ara i adés, un gran vaixell de Númenóreans naufragava i no tornava a port, una desgràcia que no els havia succeït mai des de l’enlairament de l’Estel. I de l’oest arribava de vegades al vespre un gran núvol, amb forma d’àguila amb les ales estirades cap al nord i cap al sud; i apareixien a poc a poc, anaven tapant la posta del sol i es feia nit tancada a Númenor. I algunes àguiles portaven llampecs sota les ales, i entre el mar i el núvol retrunyien trons.

Els homes tenien por.

—Esguardeu les àguiles dels Senyors d’Occident! —cridaven—. Les àguiles de Manwë han vingut a Númenor! —I queien bocaterrosos.

Alguns es penedien llavors per una temporada, però d’altres feien el cor fort i alçaven els punys al cel, tot dient:

—Els Senyors d’Occident ens desafien. Ells han donat el primer cop. El següent serà el nostre! —Fou el Rei qui pronuncià aquestes paraules, però era en Sàuron qui les havia concebudes.

Els llampecs anaven augmentant i mataren homes a les muntanyes i als camps, i en els carrers de la ciutat; i un llampec ardent colpejà la cúpula del temple, la partí i li calà foc. Però el Temple restà intacte i en Sàuron, dempeus en el pinacle, desafià el llampec i el llampec no el ferí; i en aquell moment els homes li digueren déu i se sotmeteren a la seva voluntat. I per això no pararen atenció al darrer prodigi. Perquè la terra s’estremí i el brogit com de tro de sota terra es mesclà amb el bramul de la mar, i del cim del Meneltarma sortien flames. Però n’Ar-Pharazôn urgí encara amb més insistència a fer els preparatius.

En aquella època, les flotes dels Númenóreans enfosquiren el mar de l’oest de la terra i eren com un arxipèlag de milers d’illes; els pals eren com un bosc a les muntanyes i les veles com un núvol que es congria; i llurs senyeres eren daurades i negres. I tot esperava la paraula de n’Ar-Pharazôn; i en Sàuron es retirà al cercle central del Temple i els homes li portaren víctimes per ser cremades.

Llavors aparegueren les àguiles dels Senyors d’Occident per allà on declina el dia, arrenglerades, com en ordre de batalla, avançant en una línia el final de la qual es perdia de vista; i a mesura que s’acostaven, llurs ales creixien i cobrien tot el cel. Però Occident cremava amb foc vermell sota seu i elles resplendien al damunt, com enceses per una flama de gran còlera, i tot Númenor semblava il·luminat, com si s’hi hagués calat foc; i els homes miraven els rostres dels seus companys i els veien vermells de ràbia.

Llavors n’Ar-Pharazôn féu el cor fort i pujà a bord del seu poderós vaixell, Alcarondas, Castell del Mar. Duia molts rems i molts pals, d’un to daurat i sable; i, al damunt, hi col·locaren el tron de n’Ar-Pharazôn. S’abillà llavors amb la panòplia i la corona i, tot fent senyal que alcessin l’estendard, donà ordre de llevar àncores; i, en aquell instant, les trompetes de Númenor sonaren amb més força que un tro.

Les flotes dels Númenóreans avançaven, doncs, cap a l’amenaça d’Occident; i feia poc vent, però tenien molts rems i forts esclaus per remar a cops de fuet. El sol s’ocultà i sobrevingué un gran silenci. L’obscuritat s’emparà de la terra i el mar era encalmat mentre el món esperava el que havia de passar. Lentament els vaixells anaren desapareixent de la vista dels que els miraven des dels ports, els seus llums s’esmorteïren i la nit els engolí; i al matí ja no hi eren, enduts per un vent sobtat de l’est. I desoïren la Prohibició dels Vàlar i navegaren per mars prohibits disposats a fer la guerra als Immortals i arrabassar-los la vida perdurable dins dels Cercles del Món.

Però de les profunditats del mar aparegueren les flotes de n’Ar-Pharazôn i encerclaren Avallónë i tota l’illa d’Erèssëa, i els Èldar se’n planyeren perquè la llum del sol ponent quedà velada per un núvol de Númenóreans. I finalment n’Ar-Pharazôn arribà a Aman, el Reialme Benaventurat, i a les costes de Vàlinor; tot continuava en silenci i el fat penjava d’un fil. Perquè n’Ar-Pharazôn tingué uns instants de dubte i va estar temptat de tornar enrere. El cor se li encongí en contemplar les costes silencioses i veure la lluïssor del Taniquetil, més blanc que la neu, més fred que la mort, silenciós, immutable, terrible com l’ombra de la llum de L’Ilúvatar. Però, com que l’orgull el dominava, baixà a terra i creuà a gambades la platja tot proclamant-se propietari d’aquella terra si ningú no li plantava batalla. I la host dels Númenóreans acampà pels encontorns de Tuna, d’on havien fugit tots els Èldar.

Manwë, dalt de la Muntanya, alçà un prec a L’Ilúvatar, i els Vàlar abandonaren per un temps el govern d’Arda. Però L’Ilúvatar exercí els seus poders i canvià la faç del món; i s’obrí una gran escletxa en el mar entre Númenor i les Terres Immortals, les aigües s’hi enfonsaren i el soroll i el fum de les cascades arribaven fins al cel, i el món fou sacsejat. I totes les flotes dels Númenóreans naufragaren i caigueren a l’abisme, ofegats i engolits per sempre més. Però n’Ar-Pharazôn el Rei i els guerrers mortals que ja havien posat peu a la terra d’Aman quedaren enterrats sota les muntanyes que queien: diuen que allí jeuen empresonats, a les Cavernes dels Oblidats, fins a la Darrera Batalla i el Dia del Judici Final.

Però les terres d’Aman i Erèssëa dels Èldar foren enretirades i traslladades més enllà de l’abast dels Homes per sempre. I Àndor, la Terra del Do, Númenor dels Reis, Elenna de l’Estel de N’Eàrendil, quedà totalment destruïda. Perquè era prop de la gran clivella, a l’est, i, en esclatar els fonaments, s’enfonsà en l’obscuritat i deixà d’existir. I no hi ha ara cap lloc damunt la Terra on es preservi el record d’una època sense mal. Perquè L’Ilúvatar féu recular els Grans Mars de l’oest de la Terra Mitjana i les Terres Buides de l’est i brollaren noves terres i nous mars; i el món restà minvat, perquè Vàlinor i Erèssëa li foren arrabassats i passaren al reialme de les coses ocultes.

En una hora imprevista per als Homes es consumà aquest fat, el trenta-novè dia després de la desaparició de les flotes. De cop i volta sortí foc del Meneltarma i es congriaren un vent poderós i un gran tumult a la terra, el cel girava com una bobina, les muntanyes es partiren i Númenor s’enfonsà en el mar amb tot l’orgull de nens, esposes, donzelles i senyores; i tots els jardins, salons i torres, les tombes i les riqueses, les joies, les robes i els objectes pintats i cisellats, i les rialles, l’alegria i la música, la saviesa i les cròniques, tot s’esvaní per sempre. I, per acabar, l’onada gegantina, verda freda i amb un plomatge escumós, s’enfilà terra endins i engolí i s’endugué na Tar-Míriel la Reina, més bella que l’argent, l’ivori o les perles. Massa tard mirà ella de pujar els escarpats camins del Meneltarma cap a l’indret sagrat; perquè les aigües l’encalçaren i el seu crit es perdé entre el brogit del vent.

Però tant si n’Amàndil arribà realment a Vàlinor i Manwë escoltà el seu prec com si no, per gràcia dels Vàlar, n’Eléndil i els seus fills i amics no sucumbiren en la ruïna d’aquell dia. Perquè n’Eléndil havia romàs a Rómenna rebutjant les convocatòries del Rei per marxar cap a la guerra; i, tot escapolint-se dels soldats d’en Sàuron que havien anat a cercar-lo per oferir-lo als focs del Temple, pujà a bord del seu vaixell i romangué allunyat de la costa, en espera del moment. Allí la terra el protegí del gran cop de mar que ho llançava tot a l’abisme i, després, quedà a recer de la primera envestida de la tempesta. Però, quan l’onada devoradora avançà terra endins i enderrocà Númenor, se sentí aclaparat de dolor, i hauria acceptat la mort com un mal menor, perquè la torsió de la mort no li semblava pas més amarga que la pèrdua i agonia d’aquell dia; l’encalçà, però, un gran vent, amb una fúria superior a la mai vista per un home, que venia bramant de l’oest i s’endugué els seus vaixells mar enllà; i li estripà les veles, li partí els pals i arrossegà els infeliços homes per l’aigua com si fossin brins d’herba.

Hi havia nou vaixells; quatre de n’Eléndil, tres de n’Ísildur i dos de n’Anàrion; i fugiren de la negra borrascada, des del crepuscle del fat cap a l’obscuritat del món. I les aigües s’enlairaren sota seu amb una fúria incontrolada i unes onades com muntanyes amb crestes recargolades de neu els transportaren entre núvols esfilagarsats per deixar-los, molts dies després, a les costes de la Terra Mitjana. I totes les costes i regions marines del món occidental sofriren grans canvis i desgràcies en aquell temps; perquè els mars envaïren les terres, enderrocaren les costes i esfondraren illes antigues i en feren brollar de noves; i les muntanyes s’esmicolaren i els rius emprengueren cursos estranys.

N’Eléndil i els seus fills fundaren després uns regnats a la Terra Mitjana; i encara que llur ciència i ofici no eren sinó un eco del que havien estat abans que en Sàuron arribés a Númenor, molt grans els consideraren els homes salvatges del món. I hi ha una crònica que parla molt de les gestes dels hereus de n’Eléndil en l’edat que vingué després i de la lluita contra en Sàuron, que encara no havia acabat.

Perquè en Sàuron estava esporuguit davant la ira dels Vàlar i el destí que L’Eru havia imposat al mar i la terra. Era molt més exagerat que allò pretès per ell, que era tan sols la mort dels Númenóreans i la derrota del seu rei orgullós. I en Sàuron, assegut en el seu tron negre al bell mig del Temple, havia esclafit a riure en sentir el crit de guerra de les trompetes de n’Ar-Pharazôn; i havia tornat a riure en sentir el terrabastall de la tempesta; i una tercera vegada, mentre reia per les idees que se li acudien tot pensant què faria ara en el món, alliberat per sempre dels Edain, l’enxampà la tempesta enmig de l’alegria i setial i temple caigueren a l’abisme. Però en Sàuron no era de carn mortal i, encara que li havia estat treta la forma amb què havia forjat tantes malvestats i mai més no podria mostrar-se bell als ulls dels Homes, el seu esperit s’alçà de les profunditats i passà com una ombra i un vent negre sobre el mar per tornar a la Terra Mitjana i a Mórdor, que era casa seva. Tornà a Bàrad-dûr, es posà el seu gran Anell, i hi visqué, obscur i silenciós, fins que es forjà una nova forma, una imatge visible de malícia i força; i pocs pogueren resistir-se a l’Ull d’en Sàuron el Terrible.

Però aquestes coses no pertanyen a la història de l’Ofegament de Númenor, del qual ja s’ha explicat tot. I fins i tot el nom d’aquella terra s’esvaní i els Homes no tornaren a parlar mai més d’Elenna, ni d’Àndor, el present que fou arrabassat, ni de Númenor en els confins del món; però, quan els exiliats de les costes del mar miraven cap a Occident amb cor delerós, parlaven de Mar-nu-Falmar, engolida per les onades, Akallabêth la Negada, Atalantë en llengua Èldarin.

Entre els exiliats n’hi hagué molts que cregueren que el cim del Meneltarma, la Columna del Cel, no quedà negada per sempre sinó que ressorgí entre les ones, una illa solitària perduda en la immensitat de l’aigua; perquè havia estat un indret consagrat i ni tan sols en els temps d’en Sàuron no havia estat profanat. I hi hagué uns descendents de N’Eàrendil que després la cercaren, perquè els savis deien que els homes clarividents d’antic podien veure dels del Meneltarma un besllum de la Terra Immortal. Perquè fins i tot després de la destrucció, els cors dels Dúnedain continuaven mirant a l’oest; i per bé que sabien de cert que el món havia canviat, deien: «Avallónë ha desaparegut de la Terra i la Terra d’Aman ja no existeix i, en aquest món de tenebres, no poden ser trobades. Però una vegada existiren, i per tant encara existeixen, en pura essència i en la forma completa del món tal com fou concebut en primera instància».

Perquè els Dúnedain opinaven que fins i tot els Homes mortals, si estaven tocats per la gràcia, podrien contemplar unes altres èpoques que les de la vida dels seus cossos; i sempre frisaven per escapar de les tenebres del seu exili per veure d’alguna manera la llum que no mor; perquè el dolor de la idea de la mort els havia perseguit per les profunditats del mar. Per això els seus grans mariners encara escorcollaven els mars buits amb l’esperança d’arribar a l’Illa de Meneltarma i veure-hi una imatge de les coses que foren. Però no la trobaren. I aquells que navegaren fins molt lluny arribaren únicament a noves terres i les trobaren semblants a les terres velles, també sotmeses a la mort. I els que navegaren encara més lluny donaren la volta a la Terra i acabaren tornant rendits al punt de partida, i deien: «Ara tots els camins són al biaix».

Així, en dies posteriors, bé pels viatges dels vaixells o bé per la ciència i el coneixement dels estels, els Reis dels Homes s’adonaren que el món era certament rodó, i no obstant encara es permetia als Èldar de partir i anar a l’Antic Occident i a Avallónë si volien. Així doncs, els savis dels Homes asseguraren que encara hi havia d’haver un Camí Recte per a aquells que els fos permès de trobar-lo. I explicaren que, encara que el nou món estigués esbiaixat, l’antic camí i el sender del record d’Occident encara existien, com si fossin un poderós pont invisible que travessés l’aire de l’alè i del vol (que ara estaven esbiaixats com ho estava el món), i travessaven l’Ilmen, que cap carn no pot suportar sense ajut, fins a arribar a Tol Erèssëa, l’Illa Solitària, i potser més enllà, a Vàlinor, on encara vivien els Vàlar i contemplaven el desplegament de la història del món. I per les costes del mar corrien històries i rumors sobre els mariners abandonats a les aigües que, per destí, gràcia o favor dels Vàlar, havien entrat en el Camí Recte i havien vist enfonsar-se la faç del món davant seu i havien arribat als molls il·luminats d’Avallónë, o verament a les últimes platges en els marges d’Aman, i havien pogut contemplar la Muntanya Blanca, temible i bella, abans de morir.





DELS ANELLS DE PODER I DE LA TERCERA EDAT


Amb què aquests relats arriben a la fi

Des de temps antics existí en Sàuron el Maia, a qui els Síndar de Beleríand anomenaven Gòrthaur. Fou corromput per Mélkor i fet dels seus en el començament d’Arda i esdevingué el més gran i el més lleial dels servents de l’Enemic, i el més perillós, perquè podia adoptar moltes formes i, durant molt temps, podia mostrar-se sempre que volia noble i bell i enganyar tothom, llevat dels més cauts.

Quan Thangoròdrim fou enderrocat i Mórgoth vençut, en Sàuron tornà a abillar-se amb tons de bellesa, va retre homenatge a Eönwë, l’herald de Manwë, i abjurà totes les seves malifetes. I alguns diuen que, al començament, no ho feia falsament del tot, que s’havia penedit de debò, encara que fos només per por, perquè l’havia esglaiat la caiguda de Mórgoth i la gran còlera dels Senyors d’Occident. Però com que Eönwë no tenia poder per perdonar els seus iguals, ordenà a en Sàuron que tornés a Aman i se sotmetés al judici de Manwë. En Sàuron, avergonyit com se sentia, no estava disposat a arriscar-se a la humiliació de rebre dels Vàlar una sentència de llarga servitud com a prova de la seva bona fe; perquè, sota Mórgoth, el seu poder havia estat molt gran. Així doncs, quan Eönwë partí, s’ocultà a la Terra Mitjana; i retornà al mal, perquè els vincles amb què l’havia lligat Mórgoth eren molt forts.

Amb la Gran Batalla i els tumults de la caiguda de Thangoròdrim la terra va sofrir poderoses convulsions i Beleríand s’omplí d’esquerdes i esdevingué erma; i moltes terres del nord i de l’oest es negaren sota les aigües del Gran Mar. A l’est, a Ossiríand, les murades d’Èred Luin havien caigut i, al sud, s’hi obrí una gran escletxa, hi entrà un braç de mar i en féu un golf. En aquest golf desembocava el Riu Lhûn per un nou curs, i per això fou anomenat el Golf de Lhûn. Aquell país havia estat anomenat Lindon en temps remots pels Nóldor i amb aquest nom se’l conegué després; i molts dels Èldar encara hi vivien romancejant, poc decidits a abandonar Beleríand, on havien lluitat i treballat tant de temps. En Guil-galad, fill d’En Fingon, era el seu rei, i amb ell estava N’Élrond Mig-Elf, fill de N’Eàrendil el Mariner i germà de N’Élros, primer rei de Númenor.

A les costes del Golf de Lhûn, els Elfs construïren els seus ports i els anomenaren Mithlond; i hi tenien molts vaixells, perquè era un port molt segur. Ara i adés els Èldar salpaven de les Rades Grises fugint de l’obscuritat dels dies de la Terra; perquè, per la gràcia dels Vàlar, els Primogènits encara podien seguir el Camí Recte i tornar, si volien, amb els seus parents d’Erèssëa i de Vàlinor, més enllà dels mars circumdants.

Hi hagué altres Èldar que travessaren les muntanyes d’Èred Luin en aquella edat i entraren a les terres interiors. Molts d’ells eren Tèleri, supervivents de Dòriath i d’Ossiríand; i establiren reialmes entre els Elfs Silvans, en boscos i muntanyes allunyats del mar, pel qual, tanmateix, frisaven els seus cors. A Erégion, anomenat Grevoleda pels Homes, establiren els Elfs de raça Nóldorin l’únic reialme perdurable més enllà d’Èred Luin. Erégion era a prop de les grans mansions dels Nans anomenades Khazad-dûm, però els Elfs els posaren el nom de Hadhodrond i, després, Mòria. Des d’Ost-in-Edhil, la ciutat dels Elfs, el camí anava cap a la porta oest de Khazad-dûm, perquè entre Nans i Elfs s’havia establert una amistat com no n’hi havia hagut mai d’altra enlloc que motivà l’enriquiment dels dos pobles. A Erégion, l’ofici del Gwaith-i-Mírdain, el Poble dels Orfebres, superava amb escreix tots els que hi havia hagut mai, llevat d’En Fèanor; i, certament, el de mans més hàbils era en Celebrímbor, fill d’en Curufin, que estava separat del seu pare i romangué a Nargòthrond quan en foren expulsats en Cèlegorm i en Curufin, com s’explica en el Quenta Silmaríl·lion.

A la resta de la Terra Mitjana hi hagué pau molts anys; però totes les terres eren salvatges i desolades, llevat de l’indret on havien anat els de Beleríand. De fet, hi vivien molts Elfs, que feia una pila incomptable d’anys que hi vivien, i vagarejaven lliures per les amples terres allunyades del Mar; però eren Avari i, per a ells, els fets de Beleríand només eren un rumor i Vàlinor, un simple nom distant. I els Homes es multiplicaven al sud i a l’est; i la majoria abraçaren el mar, car en Sàuron anava per feina.

En veure la desolació del món, en Sàuron pensà de cor que els Vàlar, després d’haver vençut Mórgoth, havien oblidat la Terra Mitjana; i això l’ensuperbí tot d’una. Mirava els Èldar amb odi i temia els Homes de Númenor que arribaven de tant en tant amb llurs vaixells a les costes de la Terra Mitjana; però durant molt temps dissimulà els seus pensaments i ocultà els foscos designis que tramava el seu cor.

Els homes li semblaren els més fàcils d’influir de tots els pobles de la Terra; però es passà molt temps mirant de convèncer els Elfs d’entrar al seu servei, perquè sabia que els Primogènits tenien més poders: i no parava d’esmunyir-se entre ells bo i lluint encara la forma d’algú alhora savi i bell. No anava mai a Lindon, però, perquè En Guil-galad i N’Élrond sospitaven d’ell i del seu bell aspecte, i tot i no saber ben bé qui era, de cap manera no l’admetrien a les seves terres. Tanmateix, a qualsevol altre indret, els Elfs el rebien contents i molt pocs escoltaren els missatgers de Lindon que els aconsellaven d’anar amb compte; perquè en Sàuron adoptà el nom d’Annatar, Senyor dels Dons, i de primer la seva amistat els era molt avantatjosa. I els deia:

—Ai de la debilitat dels grans! Car rei poderós és En Guil-galad, i savi en totes les ciències és el Mestre Élrond i, tanmateix, no volen ajudar-me en la meva tasca. Podria ser que no desitgessin que altres terres esdevinguessin tan benaurades com les seves? Però per quin motiu la Terra Mitjana ha de romandre desolada i fosca, quan els Elfs podrien fer-la bella com Erèssëa i fins i tot com Vàlinor? I com que vosaltres, que ho podíeu haver fet, no hi heu tornat, entenc que estimeu la Terra Mitjana tant com l’estimo jo. No és, doncs, tasca nostra treballar junts per enriquir-la i per eixorivir tots els llinatges èlfics que vagaregen per aquí desconeixedors de la grandesa del poder i del coneixement de què gaudeixen aquells que són més enllà del Mar?

A Erégion era on els consells d’en Sàuron eren millor rebuts, perquè en aquella terra els Nóldor conservaven el desig d’augmentar llur habilitat i la subtilesa de llurs obres. A més a més, no tenien pau al cor per haver refusat de tornar a Occident, i volien quedar-se a la Terra Mitjana, la qual estimaven manifestament, però també volien gaudir de la benaurança dels que havien partit. Així doncs, escoltaren en Sàuron i aprengueren moltes coses d’ell, perquè el seu coneixement era gran. En aquells dies, els ferrers d’Ost-in-Edhil milloraren tot el que havien assolit abans; i després de molt pensar-hi, feren els Anells de Poder. Però en Sàuron dirigia la tasca i estava al corrent de tot el que feien; perquè el seu desig era sotmetre els Elfs i tenir-los vigilats.

Els Elfs feren molts anells; però en Sàuron, en secret, féu un Anell Únic per governar tots els altres, amb el poder fermament lligat a ell tot el temps que visqués. I gran part de la força i voluntat d’en Sàuron passaren a l’Anell Únic; perquè el poder dels anells èlfics era molt gran i aquell que els governa ha de ser algú d’una potència incomparable; i en Sàuron l’havia forjat a la Muntanya de Foc, en la Terra d’Ombres. I, quan es posava l’Anell Únic, podia copsar tot el que es feia per mitjà dels anells inferiors i podia veure i governar els pensaments mateixos dels que els portaven.

Però els Elfs no caurien tan fàcilment. Tan bon punt en Sàuron es posà l’Anell Únic al dit, en foren conscients; i, com que el coneixien, copsaren que miraria de dominar-los a tots i tot el que fessin. Aleshores, enfurismats i esporuguits, es tragueren els anells i en Sàuron, en adonar-se que l’havien descobert i que no els havia pogut enganyar, s’encolerí; i s’hi enfrontà obertament bo i demanant-los que li lliuressin tots els anells, car els ferrers èlfics no haurien pogut assolir-los sense els seus coneixements i els seus consells. Però els Elfs fugiren d’ell; i salvaren tres anells, se’ls endugueren i els ocultaren.

Aquests Tres havien estat els darrers a ser fets i posseïen els poders més grans. Narja, Nenja i Vilja, es deien, els Anells de Foc, d’Aigua i d’Aire, amb un encast de robí, diamant i safir; i, de tots els anells èlfics, aquests eren els que més cobejava en Sàuron, perquè aquell que els tenia en el seu poder podia evitar el decaïment provocat pel temps i ajornar el cansament del món. Però en Sàuron no pogué descobrir-los perquè havien estat posats en mans dels Savis, els quals els amagaren i no els tornaren a fer servir obertament mentre en Sàuron tingué al seu poder l’Anell Sobirà. D’aquesta manera tots tres romangueren immaculats, perquè els havia forjats en Celebrímbor, tot sol, i la mà d’en Sàuron no els havia tocat mai; nogensmenys, també estaven subjectes a l’Únic.

Des d’aquesta època no va cessar mai la guerra entre en Sàuron i els Elfs; i Erégion fou assolada, en Celebrímbor mort i les portes de Mòria tancades. En aquell temps, N’Élrond Mig-Elf fundà la fortalesa i refugi d’Ímladris, anomenada Rivendell pels Homes, que durà molt temps. Però en Sàuron aplegà tots els Anells de Poder que quedaven; i amb l’esperança de posar sota el seu domini tots aquells que desitgessin un poder secret superior al de la seva raça, els repartí als altres pobles de la Terra Mitjana. Set anells va donar als Nans; però als Homes en donà nou, perquè els Homes donaren proves, en aquest com en d’altres assumptes, de ser els més disposats a deixar-se influir per la seva voluntat. I infectà tots els anells que ell dominava, sense gaire esforç, car havia participat en la fabricació i estaven maleïts, i tots acabaren traint els que els empraven. Els Nans, certament, es mostraren resistents i de mal ensinistrar; no suportaven gens bé el domini d’altres, era difícil percebre el pensament dels seus cors i tampoc no podien ser convertits en ombres. Solament feien servir els anells per adquirir riquesa; però la ira i la imperiosa cobdícia d’or els encenia els cors i els feia fer prou mal, del qual després en Sàuron trauria beneficis. Diuen que la base de cadascun dels Tresors dels Reis dels Nans d’antic era un anell d’or; però tots aquests tresors foren saquejats fa molt temps i els Dracs els devoraren i, dels Set Anells, alguns foren consumits pel foc i d’altres els recuperà en Sàuron.

Els Homes demostraren ser de bon enganyar. Els que utilitzaren els Nou Anells esdevingueren poderosos en el seu temps, reis, bruixots i guerrers d’antic. Aconseguiren glòria i grans riqueses que acabaren perdent. Semblava que tenien una vida inacabable, però la vida se’ls feia insuportable. Podien caminar, si volien, ocults a tots els ulls del món sota el sol i podien veure coses en mons invisibles per als homes mortals; però tot sovint no hi esguardaven res més que els fantasmes i els enganys d’en Sàuron. I un a un, més tard o més d’hora, segons la seva força de naixement i el bé o el mal de la seva voluntat al començament, anaren caient sota l’esclavitud de l’anell que portaven i sota el domini de l’Únic, que era el d’en Sàuron. I esdevingueren invisibles per sempre a tots els ulls, tret dels d’aquell que portava l’Anell Sobirà, i entraren en el reialme de les ombres. Eren els Nazgûl, els Espectres de l’Anell, els servents més terribles de l’Enemic; la foscor els acompanyava i clamaven amb veus de mort.

La cobdícia i l’orgull d’en Sàuron creixien il·limitadament fins que se sortiren de mare i decidí fer-se l’amo de tota la Terra Mitjana, destruir els Elfs i mirar d’aconseguir l’ofegament de Númenor. No tolerava amistats ni rivalitats, i s’anomenà Senyor de la Terra. Encara podia posar-se la màscara per enganyar els ulls dels Homes fent-los l’efecte de ser savi i bell sempre que volia. Però preferia governar mitjançant la força i la por, sempre que fos possible; i aquells que copsaren la seva ombra que s’escampava per tot el món l’anomenaren Senyor Fosc i el consideraren l’Enemic; i tornà a reunir sota el seu govern totes les criatures malèfiques de l’època de Mórgoth que romanien sobre la terra, o a sota, i els Orcs eren a les seves ordres i es multiplicaven com mosques. Així van començar els Anys Negres, que els Elfs anomenen els Dies de la Fugida. En aquella època, molts dels Elfs de la Terra Mitjana fugiren a Lindon i es feren a la mar per no tornar mai més; i molts foren destrossats per en Sàuron i els seus servents. Però, a Lindon, En Guil-galad mantenia el poder, i en Sàuron encara no gosava traspassar les Muntanyes d’Èred Luin ni atacar les Rades; i En Guil-galad comptava amb l’ajut dels Númenóreans. Tret d’allí, en Sàuron regnava a tot arreu, i aquells que volien romandre lliures havien de refugiar-se a l’espessor de boscos i muntanyes, sempre amb la por a l’encalç. A l’est i al sud pràcticament tots els Homes eren sota el seu domini i, en aquell temps, es feren forts i construïren moltes ciutats i murs de pedra, i eren nombrosos i ferotges en la guerra, i tenien armes de ferro. Per a ells, en Sàuron era un rei i un déu; i el temien sobre manera, perquè havia circumdat els seus estatges de foc.

No obstant això, en Sàuron acabà trobant un entrebanc a la seva escomesa. Perquè, com esplica l’Akallabêth, el poder de Númenor el desafià. Tan grans eren el poder i l’esplendor dels Númenóreans en el zenit del seu reialme que els servents d’en Sàuron no podien resistir-s’hi i, amb l’esperança d’assolir per astúcia el que no li permetia la força, abandonà la Terra Mitjana i es dirigí a Númenor com a ostatge d’en Tar-Càlion el Rei. I hi visqué un temps fins que aconseguí corrompre amb ardits els cors de la major part de gent i els féu plantar guerra als Vàlar i marxar cap a la ruïna, com desitjava feia temps. Però aquella ruïna fou més terrible del que havia previst en Sàuron, que havia oblidat el poder dels Senyors d’Occident quan s’encolerien. El món s’esquerdà, la terra fou engolida i els mars la negaren, i el mateix Sàuron davallà als abismes. Però el seu esperit s’eixoriví i fugí volant en ales d’un vent fosc a la Terra Mitjana, en cerca d’una llar. S’hi trobà que el poder d’En Guil-galad havia augmentat molt en els anys de la seva absència i ara s’escampava per moltes regions del nord i de l’oest, havia tramuntat les Muntanyes Boiroses i passat el Gran Riu fins als marges del Gran Bosc Verd, i s’acostava a les fortaleses on en un altre temps ell havia viscut segur. En Sàuron es retirà llavors a la seva fortalesa de la Terra Fosca i es posà a pensar en la guerra.

En aquell temps, tots els Númenóreans que s’havien salvat de la destrucció fugiren cap a l’est, com explica l’Akallabêth. Els dirigien Eléndil l’Alt i els seus fills, n’Ísildur i n’Anàrion. Eren parents del Rei, descendents de n’Élros, però s’havien negat a escoltar en Sàuron i havien refusat de fer la guerra als Senyors d’Occident. Tripulant els vaixells amb tots els lleials que quedaven, abandonaren la terra de Númenor abans que caigués en la ruïna. Eren homes poderosos, i els seus vaixells, forts i alts, però la tempesta els encalçava i, suspesos en els cims dels turons d’aigua, pujaren a frec dels núvols i davallaren a la Terra Mitjana com ocells en una tempesta.

N’Eléndil fou projectat per les onades a la terra de Lindon i entaulà amistat amb En Guil-galad, creuà el Riu Lhûn i establí el seu reialme més enllà d’Èred Luin, i la seva gent vivia escampada per Èriador, a la vora dels rius Lhûn i Barànduin; però la ciutat principal era Annúminas, vora les aigües del Llac Nénuial. A Fórnost, dalt dels Turons del Nord, també hi vivien Númenoréans, i a Càrdolan, i a les muntanyes de Rhudaur; i alçaren torres a Emyn Beraid i a l’Àmon Sûl; i ara aquella terra és plena de túmuls i de ruïnes, però les torres d’Emyn Beraid continuen mirant al mar.

El vent portà n’Ísildur i n’Anàrion cap al sud i, a l’últim, aconseguiren menar els seus vaixells pel Gran Riu Ànduin, que passa per Rhovànion camí del mar occidental de la Badia de Belfalas; i establiren un reialme en aquelles terres que anomenaren Góndor, mentre que el Reialme del Nord es deia Àrnor. Molt temps abans, en els dies del seu poder, els mariners de Númenor havien establert un port i places fortes a les goles de l’Ànduin, malgrat ser molt a prop de la Terra Negra d’en Sàuron, a l’est. En els darrers temps, només els Fidels de Númenor anaven a aquell port i, per tant, molts dels que vivien a les costes d’aquella regió eren parents parcialment o totalment dels Amics dels Elfs i de la gent de n’Eléndil, que acolliren amablement els seus fills. La ciutat principal d’aquest reialme del sud era Osguíliath, pel mig de la qual discorria el Gran Riu; i els Númenóreans hi construïren un gran pont amb unes torres i unes cases que feien goig de veure, i per la mar s’acostaven vaixells alts als molls de la ciutat. Construïren unes altres places fortes a cada banda: Minas Ithil, la Torre de la Lluna, a l’est, sobre un cingle de les Muntanyes d’Ombra, com a amenaça a Mórgoth; i, a l’oest, Minas Anor, la Torre del Sol Ponent, als peus del Mont Mindòl·luin, com a escut contra els homes feréstecs de les valls. A Minas Ithil hi havia la casa de n’Ísildur i, a Minas Anor, la de n’Anàrion, però compartien el reialme i tenien els trons un al costat de l’altre en el Gran Saló d’Osguíliath. Aquests eren els principals centres dels Númenóreans a Góndor, però en l’època del seu poder construïren d’altres obres resistents i meravelloses a tota la terra, a l’Àrgonath, a Àglarond i a l’Èrech; i en el cercle d’Àngrenost, al qual els homes anomenaven Ísengard, hi feren el Pinacle d’Òrthanc, de pedra irrompible.

Els Exiliats s’havien endut de Númenor molts tresors i relíquies familiars de gran virtut i meravella; i, d’aquestes, les de més renom eren les Set Pedres i l’Arbre Blanc. L’Arbre Blanc havia nascut del fruit de Nímloth el Bell, el que hi havia en els patis d’Armenelos del Rei, a Númenor, abans que en Sàuron el cremés; i Nímloth era al seu torn un plançó de l’Arbre de Tírion; que era una imatge del Primogènit dels Arbres, el Blanc Telpèrion que Yavanna havia fet créixer a la terra dels Vàlar. L’Arbre, en memòria dels Èldar i de la llum de Vàlinor, fou plantat a Minas Ithil davant la casà de n’Ísildur, car era ell qui havia salvat l’arbre de la destrucció; però, les Pedres, les repartiren.

Tres n’agafà n’Eléndil, i dues cada fill. Les de n’Eléndil foren posades a les torres d’Emyn Beraid i d’Àmon Sûl i a la ciutat d’Annúminas. Però les dels seus fills eren a Minas Ithil i Minas Anor, a Òrthanc i a Osguíliath. Era virtut d’aquestes Pedres que aquells que les miraven bé podien copsar-hi coses molt llunyanes, tant en el temps com en l’espai. Generalment revelaven solament coses que passaven a la vora de les altres Pedres germanes, perquè les Pedres es cridaven l’una a l’altra; però els que posseïen molta força de voluntat i de ment podien aprendre a dirigir la seva mirada allà on volien. Així doncs, els Númenóreans sabien moltes coses que els seus enemics preferien ocultar, i molt poca cosa escapava a la seva vigilància en els dies del seu poder.

Diuen que les torres d’Emyn Beraid no foren construïdes pels Exiliats de Númenor, sinó que les alçà En Guil-galad per a n’Eléndil, amic seu; i la Pedra Vident d’Emyn Beraid fou posada a Elostírion, la torre més alta. Allà es retirava n’Eléndil per contemplar les mars divisòries, quan l’aclaparava l’enyorament de l’exili; i es creu que així pogué veure alguna vegada a la llunyania la Torre d’Avallónë damunt Erèssëa, on vivia i encara viu la Pedra Mestra. Aquestes pedres eren presents dels Èldar a n’Amàndil, pare de n’Eléndil, per conhort dels Fidels de Númenor en els mals temps, quan els Elfs ja no poguessin anar en aquella terra sota l’ombra d’en Sàuron. Les anomenaren Palantiri, les Clarividents; però totes les que havien estat portades a la Terra Mitjana molt temps abans es perderen.

Així, els Exiliats de Númenor establiren els seus reialmes a Àrnor i Góndor; però, abans que haguessin passat molts anys, es féu manifest que el seu enemic, en Sàuron, també havia tornat. Havia anat en secret, com ja hem explicat, al seu antic reialme de Mórdor, més enllà d’Éphel Dúath, les Muntanyes Obagues, i aquella terra limitava amb Góndor a l’est. Allí, damunt la vall de Gòrgoroth, hi construí una fortalesa vasta i forta. Bàrad-dûr, la Torre Fosca; i en aquella contrada hi havia una muntanya ardent que els Elfs anomenaren Oròdruin. Certament, era per aquest motiu que en Sàuron hi havia establert molt temps abans el seu estatge, perquè feia servir el foc que brollava de les entranyes de la terra en les seves bruixeries i en la foneria; i, al bell mig de la Terra de Mórdor, hi havia forjat l’Anell Sobirà. S’hi quedà rumiant en la foscor, fins que va haver-se donat nova forma; i era una forma terrible, perquè el bell semblant l’havia deixat per sempre quan davallà a l’abisme en l’ofegament de Númenor. Es posà novament el gran Anell i es revestí de poder; i eren molt pocs, àdhuc entre Elfs i Homes grans, els que podien suportar la malícia de l’Ull d’en Sàuron.

Ara en Sàuron preparava la guerra contra els Èldar i els Homes de l’Oestat i els focs de la Muntanya tornaren a reviscolar. Per això, en veure el fum d’Oròdruin de lluny, i copsant que en Sàuron havia tornat, els Númenóreans rebatejaren la muntanya com Àmon Àmarth, que vol dir Mont del Fat. I en Sàuron reuní una gran força de servents de l’est i el sud; i, entre ells, n’hi havia uns quants del noble llinatge de Númenor. Perquè, en l’època del sojorn d’en Sàuron en aquella terra, el cor de pràcticament tots els Númenóreans havia acollit la foscor. Consegüentment, molts d’aquells que salparen a l’est en aquella època i construïren fortaleses i cases a les costes ja estaven sotmesos a la voluntat d’en Sàuron i el serviren de bon grat a la Terra Mitjana. Però, per causa del poder d’En Guil-galad, aquests renegats, senyors alhora poderosos i malvats, s’instal·laren a viure a les llunyanes terres del sud; n’hi havia dos, tanmateix, en Hèrumor i en Fuinur, que esdevingueren poderosos entre els Haràdrim, un poble gran i cruel que vivia a les terres amples del sud de Mórdor, més enllà de les goles de l’Ànduin.

Així doncs, quan en Sàuron veié arribat el moment, atacà amb molta força el nou reialme de Góndor, ocupà Minas Ithil i destruí l’Arbre Blanc de n’Ísildur que hi creixia. Però n’Ísildur escapà amb un plançó de l’Arbre, baixà el Riu en barca amb la seva dona i el seus fills i salparen de les goles de l’Ànduin en cerca de n’Eléndil. Mentrestant, n’Anàrion defensà Osguíliath de l’Enemic i, en aquesta ocasió, el féu recular a les muntanyes; però en Sàuron tornà a aplegar les forces i n’Anàrion s’adonà que, sense ajut, el seu regnat no podria durar pas gaire.

N’Eléndil i En Guil-galad es reuniren en consell, car s’adonaven que en Sàurion esdevindria massa fort i derrotaria els seus enemics un a un si no s’unien tots contra ell. Per tant, feren aquell Pacte que és anomenat la Darrera Aliança i, tot reunint una gran host d’Elfs i Homes, avançaren cap a l’est de la Terra Mitjana; i s’aturaren un temps a Ímladris. Diuen que l’exèrcit que allí reuniren era més formós i tenia armes més esplèndides que cap dels mai vistos a la Terra Mitjana, i que no se n’havia reunit un de tan gran d’ençà que l’exèrcit dels Vàlar atacà Thangoròdrim.

Des d’Ímladris, creuaren les Muntanyes Boiroses per molts passos i baixaren Riu Ànduin avall fins que arribaren davant la host d’en Sàuron a Dàgorlad, el Pla de la Batalla, que cau davant de la Terra Negra. En aquella època totes les criatures vives estaven dividides i a cada host se’n trobaven algunes de cada espècie, fins i tot de bèsties i d’aus, però no pas d’Elfs. Ells eren els únics que no estaven dividits i seguien tots En Guil-galad. Dels Nans, en lluitaven uns quants a cada bàndol; però el llinatge d’en Durin de Mòria lluitava contra en Sàuron.

La host de n’Eléndil i En Guil-galad aconseguí la victòria perquè en aquells dies el poder dels Elfs encara era gran i els Númenóreans eren forts i alts i llur còlera terrible. Ningú no podia resistir-se a l’Aeglos, l’espasa d’En Guil-galad; i l’espasa de n’Eléndil omplia Orcs i Homes de temor, perquè resplendia amb la llum del sol i de la lluna, i es deia Nàrsil.

Aleshores, En Guil-galad i n’Eléndil entraren a Mórdor i envoltaren la plaça forta d’en Sàuron; i li posaren un setge que durà set anys i sofriren doloroses pèrdues causades pel foc, pels dards i per les sagetes de l’Enemic, i en Sàuron els atacava nit i dia. Allí, a la vall de Gòrgoroth, fou mort n’Anàrion, fill de n’Eléndil, i molts altres. Però, en acabat, el setge s’havia fet tan estret que va haver de sortir en Sàuron en persona; i lluità amb En Guil-galad i n’Eléndil, i tots dos foren morts, i l’espasa de n’Eléndil es trencà en caure ell. Però en Sàuron també havia estat batut i, amb el fragment de l’empunyadura de la Nàrsil, n’Ísildur li tallà l’Anell Sobirà de la mà i se’l quedà per a ell. Llavors en Sàuron restà vençut un temps, el seu esperit abandonà el cos, fugí i s’amagà en indrets erms; i no va tornar a adoptar cap altra forma visible durant molts anys.

Així començà la Tercera Edat del Món, després dels Dies de l’Antigor i dels Anys Negres; i en aquella època encara semblava haver-hi esperança i l’Arbre Blanc dels Èldar floria en els patis dels Reis dels Homes, car n’Ísildur plantà el plançó que havia salvat a la ciutadella d’Anor en memòria del seu germà, abans de marxar de Góndor. Els servents d’en Sàuron havien fugit en desbandada, però no estaven del tot destruïts; i per bé que ara molts Homes giraven l’esquena al mal i se sotmetien als hereus de n’Eléndil, també molts recordaven en Sàuron en llurs cors i detestaven els regnats de l’Oest. La Torre Fosca fou enderrocada, però els fonaments encara hi eren, i no fou oblidada. De fet, els Númenóreans instal·laren una guàrdia permanent sobre la terra de Mórdor, però ningú no gosava viure-hi per terror del record d’en Sàuron i per la Muntanya de Foc que hi havia a prop de Bàrad-dûr; i la vall de Gòrgoroth era plena de cendra. Molts dels Elfs, i molts dels Númenóreans i dels Homes aliats d’en Sàuron, havien mort a la Batalla i al Setge; i Eléndil l’Alt i Guil-galad el Rei Suprem ja no hi eren. Mai més no es tornà a aplegar un tal exèrcit, ni tampoc hi tornà a haver cap pacte semblant entre Elfs i Homes; perquè, després dels dies de n’Eléndil, els dos llinatges se separaren.

Ni tan sols els Savis de l’època tenien coneixement de l’Anell Sobirà; però no fou desfet. Perquè n’Ísildur rebutjà cedir-lo a N’Élrond i En Círdam, que eren amb ell. Ells li aconsellaren que el llancés al foc d’Oròdruin, on havia estat forjat, per tal que es desfés i el poder d’en Sàuron quedés reduït per sempre i romangués com una simple obra de malícia a les terres ermes. Però n’Ísildur rebutjà aquest consell tot dient:

—Me’l quedaré com a pagament per la mort del meu pare i del meu germà. Per ventura no vaig ser jo qui va donar el cop de mort a l’Enemic?

I l’Anell que portava li semblava d’una bellesa insuperable; i no podia tolerar que el destruïssin. Amb l’Anell, doncs, tornà de primer a Minas Anor i hi plantà l’Arbre Blanc en memòria del seu germà Anàrion. Però partí tot seguit després de donar uns quants consells a en Menèldil, el fill del seu germà, i d’haver-li encomanat el reialme del sud, s’endugué l’Anell, que seria una relíquia familiar de la seva casa, i sortí de Góndor cap al nord pel camí que havia arribat n’Eléndil; i abandonà el Reialme del Sud amb el propòsit d’ocupar el reialme del seu pare a Èriador, lluny de l’ombra de la Terra Negra.

Però n’Ísildur fou vençut per una host d’Orcs que jeia a l’aguait a les Muntanyes Boiroses; i li caigueren al damunt d’imprevist en el campament entre el Gran Bosc Verd i el Gran Riu, a la vora de Loeg Níngloron, els Camps Llirials, perquè imprudent com era no havia muntat cap guàrdia, confiat que tots els seus enemics havien estat vençuts. Pràcticament tots els seus acompanyants moriren i, entre ells, els seus tres fills grans, n’Eléndur, n’Àratan i en Ciryon; però la seva dona i el seu fill petit, en Vàlandil, els havia deixat a Ímladris quan partí a la guerra. N’Ísildur escapà gràcies a l’Anell perquè, quan el portava, es feia invisible a tots els ulls; però els Orcs l’encalçaven per l’olor i el rastre fins que, arribat al Riu, s’hi llançà. Allí l’Anell el traí i venjà el seu manufactor, perquè li relliscà del dit mentre nedava i es perdé en l’aigua. Quan els Orcs el veieren lluitar amb el corrent, li dispararen moltes fletxes, i això fou la seva fi. Tan sols tres dels seus aconseguiren tornar de les muntanyes després de molt vagarejar; i un d’aquests era n’Óhtar, el seu escuder, al càrrec del qual havia posat els fragments de l’espasa de n’Eléndil.

Així arribà la Nàrsil en el moment oportú a mans d’en Vàlandil, hereu de n’Ísildur, a Ímladris; però com que la fulla estava escantonada i la resplendor extingida, pensaren a forjar-la de nou. I el Mestre Élrond presagià que no seria fet fins que es tornés a trobar l’Anell Sobirà i en Sàuron retornés; tanmateix, Elfs i Homes confiaven que aquestes coses no arribessin a passar mai.

En Vàlandil es quedà a viure a Annúminas, però el nombre de la seva gent havia minvat i, dels Númenor i dels Homes d’Èriador, en romanien molt pocs per poblar la terra o mantenir tots els estatges construïts per n’Eléndil; a Dàgorlad, a Mórdor i en els Camps Llirials, n’havien caigut molts. I s’esdevingué, passats els dies de n’Eàrendur, el setè dels reis que succeïa en Vàlandil, que els Homes de l’Oestat, els Dúnedain del Nord, es dividiren en reialmes i senyorius insignificants i els seus enemics els anaren devorant un a un. Els anys els anaren minvant fins que passà llur temps de glòria deixant només com a record verds túmuls a l’herba. A la fi no quedava res més d’ells que una gent estranya que errava secretament per les terres ermes i els altres homes no sabien on vivien ni l’objectiu dels seus viatges, i a tot arreu llevat d’Ímladris, de la casa de N’Élrond, oblidaren els seus ancestres. Però els fragments de l’espasa formaren part al llarg de moltes generacions d’Homes del tresor dels hereus de n’Ísildur; i la línia de pare a fill romangué ininterrompuda.

Al sud perdurava el reialme de Góndor i, durant un temps, tant n’augmentà l’esplendor que recordava la riquesa i majestat de Númenor abans de la caiguda. El poble de Góndor construí altes torres, places fortes i ports per a molts vaixells; i la Corona Alada dels Reis dels Homes era reverenciada per gent de moltes terres i llengües. Molts anys va estar creixent l’Arbre Blanc davant la casa del Rei a Minas Anor, una llavor d’aquell arbre que n’Ísildur havia portat pels mars de Númenor; d’una llavor procedent al seu torn d’Avallónë i, abans, de Vàlinor, en el Dia abans dels dies quan el món era jove.

Però finalment, amb el desgast dels ràpids anys de la Terra Mitjana, Góndor declinà, i el llinatge d’en Menèldil, fill de n’Anàrion, s’interrompé. Perquè la sang dels Númenóreans s’havia barrejat molt amb la d’altres homes i el seu poder i saviesa havia minvat, el temps de vida se’ls havia escurçat i la vigilància sobre Mórdor gairebé anul·lat. I en els dies d’en Tèlemnar, el vint-i-tresè rei de la línia d’en Menèldil, els vents foscos de l’est portaren una plaga que atacà el Rei i els seus fills i féu morir molta gent de Góndor. Els forts de les fronteres de Mórdor quedaren deshabitats i Minas Ithil es buidà de gent; i el mal tornà a entrar secretament a la Terra Negra i s’hi escamparen les cendres de Gòrgoroth com bufades per un vent fred, perquè s’hi havien agombolat moltes ombres. Diuen que aquestes ombres eren els Úlairi, als quals en Sàuron anomenava Nazgûl, els Nou Espectres de l’Anell que havien romàs ocults molt temps i ara tornaven a preparar el camí del seu Amo, que havia tornat a créixer.

I en els dies de n’Eàrnil assestaren el primer cop, sortiren de Mórdor a la nit pels passos de les Muntanyes Obagues i ocuparen Minas Ithil; i ho convertiren en un indret tan temible que ningú no gosava posar-hi els ulls. Des d’aleshores s’anomenà Minas Mórgul, la Torre de la Bruixeria; i Minas Mórgul estava sempre en guerra amb Minas Anor a l’oest. Llavors Osguíliath, que havia quedat despoblada feia temps, esdevingué un paratge en runes i una ciutat de fantasmes. Però Minas Anor resistí i fou rebatejada com Minas Tirith, la Torre de Guàrdia; perquè els reis feren construir a la ciutadella una torre blanca, molt alta i bella, l’ull de la qual abastava moltes terres. Aquella ciutat encara era altiva i forta i l’Arbre Blanc continuà florint un temps davant la casa dels Reis; i la resta de Númenóreans defensava encara els passos del Riu contra els terrors de Minas Mórgul i contra tots els enemics de l’Oest, Orcs, monstres i Homes dolents; i així les terres que tenien al darrere, a l’oest de l’Ànduin, quedaren a recer de la guerra i de la destrucció.

Minas Tirith encara romania en peu després dels dies de n’Eàrnur, fill de n’Eàrnil, i darrer Rei de Góndor. Fou ell qui cavalcà tot sol a les portes de Minas Mórgul per enfrontar-se al desafiament del senyor Mórgul; i s’hi baté en combat únic, però els Nazgûl el traïren, se l’endugueren viu a la ciutat del turment i cap home viu el tornà a veure mai. N’Eàrnur no deixà hereus, però quan s’interrompé la línia dels Reis els Senescals de la casa de Màrdil el Fidel governaren la ciutat i el regne sempre minvant; i els Ròhirrim, els Genets del Nord, anaren a viure a la terra verda de Ròhan, que abans es deia Calenàrdhon i era una part del regnat de Góndor; i els Ròhirrim ajudaren els Senyors de la Ciutat en llurs guerres. I cap al nord, més enllà de les Caigudes del Rauros i de les Portes de l’Àrgonath, hi havia encara altres defenses, poders més antics dels quals molt poc sabien els Homes i contra els quals les criatures del mal no gosarien actuar fins que, en el moment oportú, tornés a aparèixer en Sàuron. I fins que arribés aquest moment, els Nazgûl no gosaren mai després dels dies de n’Eàrnil creuar el Riu o sortir de la seva ciutat amb formes visibles als Homes.

Tots els dies de la Tercera Edat, després de la caiguda d’En Guil-galad, el Mestre Élrond vivia a Ímladris, on havia aplegat un grapat d’Elfs i altres persones amb saviesa i poder de tots els llinatges de la Terra Mitjana i preservava per a moltes generacions d’Homes el record d’allò que havia estat bell; i la casa de N’Élrond era un refugi per als prostrats i els oprimits i una tresoreria de bons consells i de saviesa. En aquella casa s’hostatjaren els Hereus de n’Ísildur, de petits i de grans, pel parentiu de sang que tenien amb N’Élrond mateix, i perquè, savi com era, sabia que un dels seus descendents havia de jugar un paper important en els darrers fets d’aquella Edat. I, en espera d’aquell dia, els fragments de l’espasa de n’Eléndil foren lliurats a N’Élrond, quan els dies dels Dúnedain s’enfosquiren i esdevingueren un poble errant.

A Èriador, Ímladris era la ciutat principal dels Elfs Antics; però, a les Rades Grises de Lindon, hi vivien uns quants de la gent d’En Guil-galad, el Rei Elf. De vegades s’endinsaven a les terres d’Èriador, però vivien principalment a la vora del mar construint i prenent cura dels vaixells èlfics en què salparen aquells Primogènits que s’havien cansat del món cap al remot Occident. Círdam el Mestre d’Aixa era senyor de les Rades i poderós entre els Savis.

Dels Tres Anells que els Elfs havien preservat immaculats no se’n deia mai ni una paraula entre els Savis i ni tan sols els Èldar sabien on eren guardats. Tanmateix, des de la caiguda d’en Sàuron, els seus poders actuaven contínuament i, allà on eren, també hi era la joia i totes les criatures eren lliures dels mals dels temps. Per això, abans que acabés la Tercera Edat, els Elfs perceberen que l’Anell de Safir estava amb N’Élrond, a la formosa vall de Rivendell, damunt la casa del qual la llum dels estels del cel resplendia amb més força; mentre que l’Anell d’Àdamant estava a la Terra de Lórien on vivia la Senyora Galàdriel. Era reina dels Elfs dels boscos, esposa d’En Cèleborn de Dòriath, però era Nóldor i recordava el Dia abans dels dies a Vàlinor i era la més poderosa i la més bella de tots els Elfs que romanien a la Terra Mitjana. L’Anell Vermell, però, continuà ocult fins a la fi i ningú llevat de N’Élrond, Na Galàdriel i En Círdam sabien a qui havia estat encomanat.

Així doncs, en dos dominis romania encara incòlume en aquella Edat la benaurança i bellesa dels Elfs; a Ímladris i a Lothlórien, la terra oculta entre el Cèlebrant i l’Ànduin, on els arbres donaven fruits d’or i cap Orc ni criatura del mal havia gosat entrar mai. Però entre els Elfs se sentien moltes veus que presagiaven que, si en Sàuron tornava, trobaria ell mateix l’Anell Sobirà que s’havia perdut o, amb molta sort, els seus enemics el podrien descobrir i destruir; però en ambdós casos els poders de l’Arbre haurien de decandir-se i totes les coses per ells preservades haurien de marcir-se, i això seria el crepuscle dels Elfs i el començament del Domini dels Homes.

I això és verament el que s’ha esdevingut; l’Únic, els Set i els Nou estan destruïts; i els Tres s’han esvanit i amb ells acaba la Tercera Edat i els Relats dels Èldar a la Terra Mitjana arriben a la fi. Aquells eren els Anys del Pansiment i, en aquells anys, la darrera florida dels Elfs de l’est del mar arribà al seu hivern. En aquella època, els Nóldor, els més poderosos i antics de tots els fills del món, encara caminaven per les Terres d’Aquí i algunes orelles mortals pogueren sentir encara la seva llengua. Moltes coses de bellesa i de meravella romanien a la terra en aquell temps, com també moltes coses malvades i terribles: hi havia orcs i ogres, dracs i feres salvatges, i criatures estranyes, velles i sàvies, en els boscos de noms oblidats; a les muntanyes encara treballaven Nans i, amb paciència, aconseguien obres de metall i de pedra que ningú no podria igualar. Però el Domini dels Homes estava a punt i tot canviava fins que, finalment, el Senyor Negre tornà a alçar-se en el Bosc Llobregós.

Des d’antic el nom d’aquell bosc era el Gran Bosc Verd, i els seus espais amples i clarianes eren cau de moltes bèsties i d’ocells de cant brillant; i, sota el roure i el faig, hi havia el reialme del Rei Thrànduil. Però, després de molts anys, quan va haver passat pràcticament un terç d’aquella edat del món, una foscor procedent del sud s’anà emparant del bosc i la por rondava per les obagues clarianes; hi anaven a caçar bèsties salvatges i criatures cruels i malvades hi paraven llurs trampes.

Llavors el nom del bosc canvià i li posaren Bosc Llobregós, perquè la nit hi era tancada i molt pocs gosaven creuar-lo, llevat del nord, on la gent d’en Thrànduil encara tenia el mal acorralat. D’on venia, pocs podien dir-ho, i va passar molt temps abans que els Savis poguessin descobrir-ho. Era l’ombra d’en Sàuron i el senyal del seu retorn. Perquè, tot sortint dels ermots de l’Est, s’instal·là a viure al sud del bosc i, lentament, anà creixent i adoptant una nova forma; vivia en una muntanya negra i hi feia les seves bruixeries, i tothom temia el Bruixot de Dol Guldur, per bé que de primer no copsaven les dimensions del perill.

Tan bon punt començaven a copsar-se les primeres ombres al Bosc Llobregós, aparegueren a l’oest de la Terra Mitjana els Istari, a qui els Homes diuen Mags. Ningú no sabia en aquell temps d’on eren, llevat d’En Círdam de les Rades, i tan sols a N’Élrond i Na Galàdriel els revelà que venien del Mar. Però després va córrer el rumor entre els Elfs que eren missatgers enviats pels Senyors d’Occident per contrarestar el poder d’en Sàuron si tornava a alçar-se i per instar Elfs i Homes i totes les criatures de bona voluntat a fer actes de coratge. Amb l’aparença d’Homes es presentaren, vells però vigorosos, i els anys els canviaven molt poc: envellien, però lentament, a desgrat dels molts destrets; eren molt temps entre Elfs i Homes i també mantenien converses amb bèsties i ocells; i la gent de la Terra Mitjana els posà noms, perquè no volien revelar els seus noms veritables. Els principals de tots eren aquells a qui els Elfs anomenaren Mithràndir i Curunir i els Homes del Nord Gàndalf i Sàruman. D’aquests, en Curunir era el més vell i el primer que arribà, després d’ell arribaren en Mithràndir i en Ràdagast i d’altres Istari que s’endinsaren a l’est de la Terra Mitjana i no entren en aquests relats. En Ràdagast era l’amic de totes les bèsties i ocells; però en Curunir estava gairebé sempre amb els Homes i era de discurs subtil i destre en tots els trucs de l’art de la ferreria. En Mithràndir era el que tenia més tracte amb N’Élrond i els Elfs. Caminava cap al Nord i l’Oest fins molt lluny i mai no vivia molt temps enlloc; però en Curunir anà cap a l’Est i, en tornar, visqué a Òrthanc, en el Cercle d’Ísengrad, construït pels Númenóreans en els seus temps de poder.

Sempre a l’aguait estava en Mithràndir, el més preocupat per la foscor del Bosc Llobregós perquè, encara que molts temien que havia estat provocada pels Espectres dels Anells, tenia por que no fos certament la primera ombra del retorn d’en Sàuron; i es dirigí a Dol Guldur, i el Bruixot en fugí i hi hagué una pau alerta molt temps. Però, a la fi, l’Ombra tornà amb un poder major; i en aquella època se celebrà el Consell dels Savis, que es diu Consell Blanc, on es reuniren N’Élrond, Na Galàdriel i En Círdam i altres senyors dels Èldar, i amb ells en Mithràndir i en Curunir. I en Curunir (que era Sàruman el Blanc) fou escollit cabdill, perquè en temps antics havia estudiat els ardits d’en Sàuron. De fet, Na Galàdriel hauria preferit que fos en Mithràndir el cap del Consell, però en Sàruman ho acceptà a contracor, perquè el seu orgull i el seu desig de poder havien anat en augment; però en Mithràndir rebutjà el càrrec perquè no volia cap vincle ni juraments de lleialtat més que envers aquells que l’havien enviat, i no volia viure fix enlloc ni estar subjecte a cap crida. I en Sàruman començà a estudiar la traïció dels Anells de Poder, com havien estat fets i la seva història.

L’Ombra creixia sense parar i els cors de N’Élrond i en Mithràndir s’enfosquiren. Així doncs, en Mithràndir, amb gran risc, tornà a Dol Guldur i als abismes del Bruixot, descobrí la veritat dels seus temors i fugí corrents. I, de retorn, va dir a N’Élrond:

—Certes, ai las, són les nostres sospites! No és un dels Úlairi, com s’ha estat pensant durant molt temps. És en Sàuron en persona, que ha tornat a adoptar forma i ara creix veloçment; i està tornant a aplegar tots els Anells; i cerca incansable noves de l’Únic i dels Hereus de n’Ísildur, si és que encara són a la terra.

I N’Élrond respongué:

—En el moment que n’Ísildur agafà l’Anell i es negà a cedir-lo, es congrià aquest fat, el retorn d’en Sàuron.

—Però l’Únic està perdut —digué en Mithràndir— i, mentre resti ocult, podem dominar l’Enemic, si reunim les nostres forces i no ens entretenim gaire.

Llavors es convocà el Consell Blanc; i en Mithràndir els instà a actuar sense demora, però en Curunir hi parlà en contra i els aconsellà d’esperar i veure què passava.

—Perquè no crec —va dir— que l’Únic torni a ser trobat a la Terra Mitjana. Caigué a l’Ànduin i m’imagino que fa molt temps que anà a parar al Mar. Allí romandrà fins a la fi, fins que tot aquest món es trenqui i es remoguin els fonaments.

Consegüentment, no van fer res en aquell moment, tot i que el cor de N’Élrond era curull de recel i va dir a en Mithràndir:

—Nogensmenys, jo presagio que l’Únic serà novament trobat i que tornarà a haver-hi guerra i, en la guerra, acabarà aquesta Edat. I acabarà, certament, en una segona foscor, si no ens n’allibera una estranya circumstància que els meus ulls no poden veure.

—Les circumstàncies estranyes del món són moltes —digué en Mithràndir—, i l’ajut ve tot sovint de les mans dels febles quan els Savis fallen.

Els Savis restaren preocupats, però cap d’ells no s’havia adonat encara que els pensaments d’en Curunir s’havien enfosquit i que, de cor, ja era un traïdor; perquè desitjava ser ell i no un altre el que trobés el Gran Anell, per poder-se’l posar i ordenar el món a la seva imatge. Havia estat massa temps estudiant les maneres d’en Sàuron amb l’esperança de derrocar-lo, i ara li tenia més enveja com a rival que no pas odi per les seves obres. I deduí que l’Anell, que era d’en Sàuron, cercaria el seu amo quan es tornés a fer manifest, mentre que, si tornaven a bandejar-lo, l’Anell romandria ocult. Per tant, estava disposat a córrer el risc de deixar tranquil en Sàuron un temps amb l’esperança d’avançar-se tant als seus amics com a l’Enemic quan aparegués l’Anell.

Muntà una guàrdia sobre els Camps Llirials; però de seguida descobrí que els servents de Dol Guldur escorcollaven tots els camins del Riu en aquella regió. Copsà que en Sàuron també s’havia assabentat de com havia estat la mort de n’Ísildur i, esporuguit, es retirà a Ísengard i la fortificà; i investigà profundament la tradició dels Anells de Poder i l’art de la forja. Però no en parlà a ningú del Consell, confiant encara ser el primer a sentir noves de l’Anell. Reuní una gran host d’espies, gran part de la qual eren ocells; perquè en Ràdagast li prestà ajut sense sospitar cap traïció i pensant que era part de la vigilància sobre l’Enemic.

Però l’ombra del Bosc Llobregós creixia sense parar i arribaren a Dol Guldur criatures dolentes de tos els indrets foscos del món; i tornaven a estar totes unides sota una sola voluntat i llur malícia es dirigia contra els Elfs i els supervivents de Númenor. Així, finalment, tornaren a convocar el Consell i debateren amb abundància de dades la tradició dels Anells; però en Mithràndir parlà als membres del Consell per dir:

—No cal que es trobi l’Anell perquè, mentre estigui sota terra i sense refer, el seu poder continua vivint i en Sàuron podrà créixer i tenir esperances. El poder dels Elfs i dels Amics dels Elfs és inferior al d’abans. Aviat en Sàuron serà massa fort per a vosaltres, encara que no tingui el Gran Anell; perquè domina els Nou i, dels Set, n’ha recuperat tres. Hem d’atacar.

Ara en Curunir hi assentí, delerós de treure en Sàuron de Dol Guldur, que era a la vora del Riu, i d’impedir-li cercar més l’Anell. Així doncs, per darrera vegada, ajudà el Consell i n’augmentà les forces; i atacaren Dol Guldur, tragueren en Sàuron del seu cau i el Bosc Llogregós tornà a ser sereny com abans.

Però el cop que assestaren arribà massa tard. Perquè el Senyor Negre l’havia previst i feia temps que havia decidit els seus moviments; i els Úlairi, els seus Nou Servents, havien marxat abans per preparar-li el camí. La fuga, doncs, no era més que un estratagema i, tornant tot seguit, abans que els Savis poguessin impedir-ho, entrà novament al seu regnat de Mórdor i hi tornà a dreçar les torres negres de Bàrad-dûr. I aquell any es reuní per darrer cop el Consell Blanc i en Curunir es retirà a Ísengard i no escoltà ningú més que a ell mateix.

Els Orcs s’anaven reunint i lluny, a l’est i a l’oest, els pobles salvatges s’estaven armant. Llavors, enmig de la por creixent i dels rumors de guerra, el presagi de N’Élrond demostrà ser cert i l’Anell Únic fou trobat de nou gràcies a una casualitat més estranya del que havia previst en Mithràndir; i l’ocultaren a en Curunir i en Sàuron. Perquè, trobat per un dels pescadors que vivien vora el riu abans que caiguessin els reis de Góndor, l’Anell havia estat tret de l’Ànduin molt abans que ells haguessin començat a cercar-lo, i el que el trobà el portà a un amagatall fosc sota les arrels de les muntanyes. Allí romangué fins que l’any de l’atac a Dol Guldur fou tornat a trobar, per un vianant que corria cap a les entranyes de la terra fugint de la persecució dels Orcs i anà a parar a una terra distant, a la terra dels Periànnath, la Gent Petita, els Mitgerols, que vivien a l’oest d’Èriador. I abans d’aquell dia els Elfs i els Homes els havien parat molt poc esment, i ni en Sàuron ni cap dels Savis, tret d’en Mithràndir, s’havia aturat mai a pensar en ells.

Ara, per fortuna i pel fet d’estar a l’aguait, en Mithràndir fou el primer que sabé alguna cosa de l’Anell, abans que en tingués noves en Sàuron; tanmateix, estava abaltit i vacil·lant. Perquè el poder malèfic d’aquell objecte no podia ser reduït per cap dels Savis, llevat que, com en Curunir, volgués esdevenir un tirà i un senyor negre; però ni podia ocultar-se per sempre als ulls d’en Sàuron ni podia ser desfet per l’habilitat dels Elfs. Així que, amb l’ajut dels Dúnedain del Nord, en Mithràndir instal·là sentinelles a la terra dels Periànnath i esperà el seu moment. Però en Sàuron tenia moltes orelles i aviat sentí el rumor de l’Anell Únic que desitjava per damunt de totes les coses, i envià els Nazgûl a recuperar-lo. Llavors esclatà la guerra i en la batalla amb en Sàuron acabà la Tercera Edat, ben bé com havia començat.

Però aquells que veieren les coses que es feren en aquell temps, actes de coratge i de meravella, han explicat en algun altre lloc la història de la Guerra de l’Anell, que acabà amb una victòria no cercada i amb el dolor previst molt abans. Direm aquí que en aquells dies l’Hereu de n’Ísildur s’alçà al Nord, agafà els fragments de l’espasa de n’Eléndil i els féu reforjar a Ímladris; i després partí a la guerra com a gran capità d’Homes. Era n’Àragorn, fill de n’Àrathorn, el trenta-novè hereu en línia directa de n’Ísildur, encara que més semblant a n’Eléndil que cap altre dels anteriors. Hi hagué batalla a Ròhan i en Curunir el traïdor fou vençut, i Ísengard enderrocat; i davant la Ciutat de Góndor es lliurà una gran batalla i el Senyor de Mórgul, Capità d’en Sàuron, davallà a la foscor; i l’Hereu de n’Ísildur menà l’exèrcit d’Occident cap a les Portes Negres de Mórdor.

En aquella darrera batalla lluitaren en Mithràndir i els fills de N’Élrond, el Rei de Ròhan, els senyors de Gondor i l’Hereu de n’Ísildur amb els Dúnedain del Nord. Allí, finalment, conegueren la mort i la derrota, i tot el seu coratge fou debades; perquè en Sàuron era massa fort. Tanmateix, en aquella hora s’havien fet certes les paraules pronunciades per en Mithràndir, i arribà l’ajut dels febles quan els Savis fallaren. Perquè, com han dit en moltes cançons des d’aleshores, van ser els Periànnath, la Gent Petita, que vivien a les faldes dels turons i a les prades, els que els portaren l’alliberament.

Perquè en Frodo el Mitgerol, diuen, a comanda d’en Mithràndir, assumí tota la càrrega i, amb un sol servent, travessà perills i foscor i arribà, a desgrat d’en Sàuron, al Mont del Fat; i allí, en el Foc on havia estat forjat, llançà el Gran Anell de Poder, que s’hi desféu, i es consumí la seva maldat.

Aleshores en Sàuron es decandí i, totalment vençut, marxà com una ombra de malícia; i les torres de Bàrad-dûr caigueren esmicolades i la remor de llur caiguda féu tremolar moltes terres. Així tornà a fer-se la pau i s’obrí una nova Primavera a la terra; i l’Hereu de n’Ísildur fou coronat Rei de Góndor i d’Àrnor i el poder dels Dúnedain augmentà i llur glòria fou renovada. En els patis de Minas Anor tornà a florir l’Arbre Blanc, car en Mithràndir n’havia trobat un plançó a les neus del Mindòl·luin, i es dreçava alt i blanc damunt la Ciutat de Góndor; i, mentre l’Arbre anà creixent, els Dies de l’Antigor no foren mai del tot oblidats en els cors dels Reis.

Gairebé totes aquestes coses foren assolides per consell i vigilància d’en Mithràndir que, en els darrers dies, es revelà com un senyor de gran reverència i, abillat de blanc, participà a la batalla; però fins que va arribar el moment de la seva partida no se sabé que havia tingut molt temps l’Anell Vermell de Foc. Al començament, aquest Anell havia estat confiat a En Círdam, Senyor de les Rades; però ell l’havia cedit a en Mithràndir perquè sabia d’on venia i a on havia de tornar.

—Agafa aquest Anell —li digué—, perquè els treballs i les preocupacions seran dures, però t’ajudarà en tot i et defensarà del cansament. Perquè aquest és l’Anell de Foc i potser amb ell podràs atiar el coratge de l’avior en els cors d’un món que s’està gelant. Però, pel que fa a mi, el meu cor és al Mar, i viuré a les costes grises prenent cura de les Rades fins que salpi el darrer vaixell. Després t’esperaré.

Blanc era aquell vaixell i la construcció en fou llarga, com llarg el temps que esperà la fi presagiada per En Círdam. Però, quan tot això fou fet i l’Hereu de n’Ísildur va haver assolit el senyoriu dels Homes i el domini d’Occident havia passat a les seves mans, també quedà palès que el poder dels Tres Anells havia acabat i, per als Primogènits, el món esdevingué gris i vell. En aquell temps, salpà de les Rades el darrer dels Nóldor i abandonà la Terra Mitjana per sempre. I els Guardians de l’Anell partiren els darrers de tots cap al Mar i el Mestre Élrond s’embarcà en el vaixell que havia preparat En Círdam. En el crepuscle de la tardor salparen de Mithlond i navegaren fins que els mars del Món Esbiaixat s’allunyaven per sota seu i els vents del cel rodó ja no els molestaven i, suspès als aires damunt les boires del món, entrà a l’Antic Occident, i aquesta fou la fi dels Èldar dels relats i de les cançons.





ÍNDEX DE NOMS


Com que el nombre de noms en aquest llibre és molt elevat, aquest índex proporciona una curta definició referent a cada persona i lloc. Aquestes definicions no són un compendi de tot el que es diu en el text i, per a moltes figures centrals de la narració, són francament breus; però un índex d’aquesta mena esdevé inevitablement carregós i he mirat de reduir-ne el volum de diverses maneres.

La principal d’aquestes maneres és relativa al fet que tot sovint la traducció d’un nom èlfic també es fa servir com a nom independentment; així, per exemple, els estatges del Rei Thíngol es diuen Menegroth i «Les Mil Cavernes» (i també els dos alhora). En aquests casos, normalment he combinat el nom èlfic i el seu sentit traduït en una sola entrada (per exemple, els noms sota Echoriath inclouen el de «Muntanyes Circumdants»). Les traduccions tenen entrades separades, però remeten a l’entrada principal i únicament en el cas que hagin estat utilitzades aïlladament. Les paraules entre cometes són traduccions; en el text se’n troben moltes (com Tol Erèssëa, «l’Illa Solitària», però també n’he afegit moltes). A l’Apèndix pot trobar-se informació sobre alguns noms que no estan traduïts.

He estat molt selectiu amb els títols i expressions formals dels quals no es dóna l’original èlfic, com ara «el Rei Antic» i «els Dos Llinatges», però la gran majoria hi són enregistrats.

Les referències a El Senyor dels Anells inclouen el títol del volum, el llibre i el capítol.

Adànedbel «L’Home-Elf», nom donat a en Turin a Nargòthrond.

Adûnakhôr «Senyor de l’Oest», nom adoptat pel vintè Rei de Númenor, el primer que ho féu en llengua adûnaic (númenórean); el seu nom en quenya era Herunumen.

Àdurant El sisè i el més meridional dels afluents del Gèlion a Ossiríand. El nom vol dir «doble corrent» i es refereix a la divisió del curs de les aigües a l’illa de Tol Galen.

Aeglos «Punta de Neu», la llança d’En Guil-galad.

Aegnor El quart fill d’En Finarfin que, amb el seu germà Àngrod, dominava els vessants del nord de Dorthónion; mort a la Dàgor Bragollach. El nom vol dir «Foc Funest».

Aelin-uial «Llacunes Vesperals», on l’Aros desembocava al Sírion.

Aeràndir «Vagabund del Mar», un dels tres mariners que acompanyaven N’Eàrendil en els seus viatges.

Aerin Una parenta d’en Hurin a Dor-lomin; esposada per Brodda l’Orientalenc; ajudà na Morwen després de la Nirnaeth Arnoediad.

Agarwaen «Brut sang», nom que adoptà en Turin quan arribà a Nargòthrond.

Àglarond «Les Coves Resplendents» de la Gorja d’en Helm a Èred Nímrais (vegeu Les dues torres, III, 8).

Aglon «El Pas Estret», entre Dorthónion i les altures de l’oest de Himrig.

Ainulindalë «La Música dels Ainur», també anomenada La (Gran) Música, La (Gran) Cançó. També és el nom del relat de la Creació compost, segons que diuen, per en Rúmil de Tírion en els Dies de l’Antigor.

Ainur «Els Sagrats» (singular, Ainu), els primers éssers creats per L’Ilúvatar, l’«ordre» dels Vàlar i els Màiar creat abans que Eä.

Akallabêth «La Negada», mot adûnaic (númenórean) equivalent en significat al quenya Atalantë. També el títol de la Caiguda de Númenor.

Alcarinquë «La Gloriosa», nom d’una estrella.

Alcarondas El gran vaixell de n’Ar-Pharazôn en què salpà cap a Aman.

Àldaron «Senyor dels Arbres», nom quenya del Vala Oromë; cf. Tàuron.

Aldudénië «Lament pels Dos Arbres», compost per un Elf Vanya de nom Elemmirë.

Almaren La primera residència dels Vàlar a Arda, abans de la segona incursió violenta de Mélkor: una illa en un gran llac al bell mig de la Terra Mitjana.

Alqualondë «Port dels Cignes», la principal ciutat i port dels Tèleri a les costes d’Aman.

Alt Fàroth Vegeu Taur-en-Fàroth.

Aman «Beneïda, lliure de mal», nom de la terra de l’Oest, més enllà del Gran Mar, en què visqueren els Vàlar després de deixar l’illa d’Almaren. Tot sovint és anomenada Reialme Benaventurat.

Amàndil «Amant d’Aman», el darrer senyor d’Andúnië a Númenor, descendent de N’Élros i pare de n’Eléndil; partí de viatge cap a Vàlinor i no tornà.

Amarië Elf dels Vànyar, estimada d’En Fínrod Felagund, que romangué a Vàlinor.

Amics dels Elfs Els Homes de les Tres Cases d’En Bëor, Na Hàleth i En Hàdor: els Edain. Al Akallabêth i a Dels Anells de Poder s’empra per definir aquells númenóreans que no s’allunyaren dels Èldar; vegeu Eléndi-li.

Àmlach Fill de n’Ímlach, fill d’En Màrach; cabdill de les dissensions entre els Homes d’Estolad que, penedit, entrà al servei d’en Maedhros.

Àmon Àmarth «Mont del Fat», nom donat a Oròdruin quan tornaren a despertar-hi els focs després del retorn d’en Sàuron de Númenor.

Àmon Ereb «El Turó Solitari» (també simplement Ereb), entre Ramdal i el riu Gèlion a Beleríand Oriental.

Àmon Ethir «El Turó dels Espies», alçat per En Fínrod Felagund a l’est de les portes de Nargòthrond.

Àmon Gwareth El turó damunt del qual fou construïda Góndolin, al bell mig de la plana de Túmladen.

Àmon Obel Un turó enmig del Bosc de Brethil, dalt del qual fou construït Éphel Bràndir.

Àmon Rûdh «Turó Calb», elevació solitària a les terres del sud de Brethil: vivenda d’en Mîm i cau de la banda de proscrits d’en Turin.

Àmon Sûl «Turó del Vent», en el Regnat d’Àrnor («Pica del Temps» a El Senyor dels Anells).

Àmon Uilos Nom síndarin d’Oiolossë.

Àmras Germà bessó de n’Àmrod, el més jove dels fills d’En Fèanor; mort amb n’Àmrod a l’atac contra la gent de N’Eàrendil a les Goles del Sírion.

Àrrod Vegeu Àmras.

Anach Pas que baixa de Taur-nu-Fuin (Dorthónion) a la punta oest d’Èred Gòrgoroth.

Anadûne «L’Oestat», nom de Númenor en llengua adûnaic (númenórean).

Anar Nom quenya del Sol.

Anàrion Fill més jove de n’Eléndil, que escapà amb el seu pare i el seu germà Ísildur de l’Ofegament de Númenor i fundà a la Terra Mitjana els reialmes númenóreans a l’exili; senyor de Minas Anor; mort al setge de Bàrad-dûr.

Anarrima Nom d’una constel·lació.

Ancàlagon El més gran dels dracs alats de Mórgoth, destruït per N’Eàrendil.

Àndor «La Terra del Do»: Númenor.

Àndram «La Llarga Murada», nom de la caiguda que dividia Beleríand.

Àndroth Cavernes a les muntanyes de Mithrim on en Tuor fou criat pels Elfs Grisos.

Ànduin «El Riu Llarg», a l’est de les Muntanyes Boiroses; anomenat també el Gran Riu i el Riu.

Andúnië Ciutat i port a la costa oest de Númenor.

Anell del Fat Vegeu Màhanaxar.

Anell Vermell Vegeu Natja.

Anfàuglir Un nom del llop Càrcharoth, traduït en el text com «Gola Assedegada».

Anfàuglith Nom de la plana d’Ard-galen després que Mórgoth l’arrasés a la Batalla de la Flama Sobtada; traduït en el text com «la Pols Ofegadora». Cf. Dor-nu-Fàuglith.

Àngainor La cadena llaurada per Aulë amb la qual Mélkor fou encadenat dues vegades.

Àngband «Presó de Ferro, Infern de Ferro», la gran fortalesa-calabós de Mórgoth al nord-oest de la Terra Mitjana.

Ànghabar «Excavacions de Ferro», mina de les Muntanyes Circumdants vora la plana de Góndolin.

Ànglachel L’espasa feta de ferro meteòric que En Thíngol rebé de n’Eöl i aquest donà a en Béleg; després de ser novament forjada per a en Turin fou anomenada Gurthang.

Àngrenost «Fortalesa de Ferro», fortalesa númenórean en els límits de Góndor, habitada després pel mag Curunir (Sàruman); vegeu Isengard.

Àngrim Pare d’en Gòrlim l’Infeliç.

Àngrist «Picoladora de Ferro», el ganivet fet per en Tèlchar de Nogrod que En Beren prengué a en Curufin i el primer utilitzà per tallar el Silmaril de la corona de Mórgoth.

Àngrod El tercer fill d’En Finarfin que, amb el seu germà Aegnor, dominava els vessants septentrionals de Dorthónion; mort a la Dàgor Bragollach.

Ànguirel Espasa de n’Eöl, feta del mateix metall que l’Ànglachel.

Annael Elf Gris de Mithrim, tutor d’en Tuor.

Annatar «Senyor dels Dons», nom que adoptà en Sàuron a la Segona Edat, l’època en què aparegué amb un aspecte bell entre els Èldar que romanien a la Terra Mitjana.

Annon-in-Gelydh «Porta dels Nóldor», entrada a un curs d’aigua subterrani a les muntanyes occidentals de Dor-lomin que portava a Cirith Nínniach.

Annúminas «Torre de Ponent» (és a dir, de l’Oestat, Númenor), ciutat dels Reis d’Àrnor a la vora del Llac Nénuial.

Anor Vegeu Minas Anor.

Any de Lamentació L’any de la Nirnaeth Arnoediad.

Apanónar «Els Nascuts Després», nom èlfic per als Homes.

Àradan Nom síndarin d’en Màlach, fill d’En Màrach.

Àragorn El trenta-novè Hereu de n’Ísildur en línia directa; Rei dels reialmes units d’Àrnor i Góndor després de la Guerra de l’Anell; casat amb n’Arwen, filla de N’Élrond. Anomenat L’Hereu de n’Ísildur.

Araman Terra estèril a la costa d’Aman, entre el Pelóri i el Mar, que recorre el nord fins a l’Helcaraxë.

Aranel Nom d’en Dior, Hereu d’En Thíngol.

Aranruth «Ira del Rei», nom de l’espasa d’En Thíngol. L’Aranruth sobrevisqué a la destrucció de Dòriath i fou posseïda pels Reis de Númenor.

Aranwë Elf de Góndolin, pare d’en Voronwë.

Àratan Segon fill de n’Ísildur, mort amb ell en els Camps Llirials.

Àratar «Els Suprems», els vuit Vàlar de poder més gran.

Àrathorn Pare de n’Àragorn.

Arbre Blanc Vegeu Telpèrion, Galàthilion, Nímloth (1). Els Arbres Blancs de Minas Ithil i Minas Anor.

Arcferm Traducció de Cúthalion, nom d’en Béleg.

Arda «El Reialme», nom de la Terra com a Regnat de Manwë.

Ard-galen La gran plana coberta d’herba al nord de Dorthónion, anomenada després de ser arrasada Anfàuglith i Dornu-Fàuglith. El nom vol dir «regió verda»; cf. Calen-àrdhon (Ròhan).

Àredhel «Elf Noble», germana d’En Turgon de Góndolin, enxarxada per n’Eöl a Nan Élmoth i mare d’en Màeglin; anomenada també Ar-Fèiniel, la Senyora Blanca dels Nóldor, la Senyora Blanca de Góndolin.

Ar-Fèiniel Vegeu Àredhel.

Ar-Gimilzôr Vint-i-tresè Rei de Númenor, perseguidor dels Eléndili.

Àrgonath «Pedres del Rei», els Pilars dels Reis, grans talles de n’Ísildur i n’Anàrion sobre l’Ànduin a l’entrada dels límits septentrionals de Góndor (vegeu La germandat de l’Anell, II, 9).

Arien Maia escollida pels Vàlar per guiar el vaixell del Sol.

Armenelos Ciutat dels Reis a Númenor.

Arminas Vegeu Gèlmir (2).

Àrnor «Terra del Rei», el reialme del nord dels númenóreans a la Terra Mitjana, establert per n’Eléndil després d’haver escapat de l’Ofegament de Númenor.

Aros El riu del sud de Dòriath.

Aròssiach Els Guals de l’Aros, prop del límit nord-est de Dòriath.

Ar-Pharazôn «El Daurat», vint-i-cinquè i darrer Rei de Númenor; anomenat en quenya Tar-Càlion; captor d’en Sàuron, pel qual fou seduït; comandant de la gran flota que avançà contra Aman.

Ar-Sakalthôr Pare de n’Ar-Gimilzôr.

Arthad Un dels dotze companys d’en Bàrahir a Dorthónion.

Ar-Zimraphel Vegeu Míriel (2).

Àscar L’afluent del Gèlion més al nord d’Ossiríand (anomenat després Rathlóriel). El nom vol dir «impetuós, torrencial».

Astaldo «El Valent», nom del Vala Tulkas.

Atlantë «Els Enfonsats», paraula quenya amb un sentit equivalent a Akallabêth.

Atanamir Vegeu Tar-Atanamir.

Atanatàri «Pares dels Homes»; vegeu Atani.

Atani «El Segon Poble», Homes (singular Atan). Com que durant molt temps els únics homes coneguts pels Nóldor i els Síndar de Beleríand eren els de les Tres Cases dels Amics dels Elfs, aquest nom (en la forma síndarin Adan, plural Edain) esdevingué especialment associat amb ells, i, així, doncs, no sol aplicar-se als altres Homes que arribaren després a Beleríand, o que, com se sabé després, vivien més enllà de les Muntanyes. Però, quan ho diu L’Ilúvatar, el significat és «Homes (en general)».

Aulë Un Vala, dels Àratar, ferrer i mestre artesà, espòs de Yavanna.

Avallónë Port i ciutat dels Èldar a Tol Erèssëa, així anomenat, segons l’Akallabêth «perquè és de totes les ciutats la més propera a Vàlinor».

Avari «els Desinclinats, els Rebutjadors», nom donat a tots els Elfs que rebutjaren d’unir-se a la marxa cap a l’oest des de Cuiviénen. Vegeu Èldar i Elfs Foscos.

Avathar «Les Ombres», la terra oblidada a la costa d’Aman, al sud de la Badia d’Èldamar, entre el Pelóri i el Mar, on Mélkor trobà na Ungòliand.

Avérnien Les terres costeres de la Terra Mitjana a l’est de les goles del Sírion. Cf. cançó d’en Bilbo a Rivendell: «Eàrendil el mariner a Avèrnien hi té la llar…» (La Germandat de l’Anell, II, 1).

Azaghâl Senyor dels Nans de Bélegost; ferí el Glàurung a la Nirnaeth Arnoeadiad i fou mort per ell.

Balan El nom d’En Bëor el Vell abans d’entrar al servei d’En Fínrod.

Bàlar La gran badia al sud de Beleríand per la qual corre el riu Sírion. També l’illa de la badia, de la qual deien que era el corn oriental de Tol Erèssëa que es trencà, on van viure En Círdam i En Guil-galad després de la Nirnaeth Arnoediad.

Bàlrog «Dimoni de Poder», forma síndarin (quenya Vàlarauko) del nom dels dimonis de foc que servien Mórgoth.

Bàrad-dûr «La Torre Fosca» d’en Sàuron a Mórdor.

Bàrad Eíthel «Torre de la Font», la fortalesa dels Nóldor a Eíthel Sírion.

Bàrad Nímras «Torre del Corn Blanc», alçada per En Fínrod Felagund al cap oest d’Èglarest.

Bàragund Pare de na Morwen, esposa d’en Hurin; nebot d’en Bàrahir i un dels seus dotze companys a Dorthónion.

Bàrahir Pare d’En Beren; rescatà En Fínrod Felagund a la Dàgor Bragollach i d’ell rebé el seu anell; mort a Dorthónion. Per a la història posterior de l’anell d’en Bàrahir, que esdevingué patrimoni de la Casa de n’Ísildur, vegeu El Senyor dels Anells, Apèndix A (I, iii).

Baran Fill gran d’En Bëor el Vell.

Barànduin «El Riu Terrós» d’Èriador que corre cap al Mar pel sud de les Muntanyes Blaves; el Brandivín de la Comarca a El Senyor dels Anells.

Bar-en-Danwedh «Casa del Rescat», el nom que el Nan Mîm donà als seus estatges de l’Àmon Rhûd quan els cedí a en Turin.

Batalles de Beleríand La segona batalla (la Batalla sota els Estels): vegeu Dàgor-nuin-Guíliath. La tercera batalla (La Batalla Gloriosa): vegeu Dàgor Aglareb. La quarta batalla (La Batalla de la Flama Sobtada): vegeu Dàgor Bragollach. La cinquena batalla (Llàgrimes Incomptables): vegeu Nirnaeth Arnoediad.

Bàuglir Un nom de Mórgoth: «l’Opressor».

Béleg Gran arquer, cap dels vigilants fronterers de Dòriath; anomenat Cúthalion «Arcferm»; amic i company d’en Turin, pel qual fou mort.

Belegaer «El Gran Mar» de l’Oest entre la Terra Mitjana i Aman. Anomenat Belegaer, però més sovint anomenat el (Gran) Mar, també el Mar Occidental i la Gran Aigua.

Bélegost «Gran Fortalesa», una de les dues ciutats dels Nans a les Muntanyes Blaves; traducció al síndarin del nànic Gabilgathol. Vegeu Mickleburg.

Bélegund Pare de na Ríam, esposa d’en Huor; nebot d’en Bàrahir i un dels seus dotze companys a Dorthónion.

Beleríand Diuen que el nom havia significat a la primeria «el país de Bàlar» i que s’havia aplicat a les terres de la vora de les Goles del Sírion que miraven cap a l’Illa de Bàlar. Posteriorment el nom s’amplià per incloure totes les antigues costes del Nord-oest de la Terra Mitjana, al sud de l’Estuari de Drengist, i totes les terres interiors al sud de Hithlum i a l’est, fins als peus de les Muntanyes Blaves, dividides pel riu Sírion en Beleríand Oriental i Occidental. Beleríand explotà en els tumults de la fi de la Primera Edat, fou envaïda pel mar i únicament es mantingué Ossiríand (Lindon).

Belfalas Regió de la costa sud de Góndor encarada a la gran badia del mateix nom; Badia de Belfalas.

Belthil «Divina Brillantor», la imatge de Telpèrion feta per En Turgon a Góndolin.

Belthrònding L’arc d’en Béleg Cúthalion, que fou enterrat amb ell.

Bëor Dit el Vell; cabdill dels primers Homes que entraren a Beleríand; vassall d’En Fínrod Felagund; progenitor de la Casa d’En Bëor (anomenada també la Casa Més Antiga dels Homes i La Primera Casa dels Edain); vegeu Balan; Casa d’En, Poble d’En.

Bèreg Nét d’en Baran, fill d’En Bëor el Vell (cosa que no s’esmenta en el text); cap de la dissensió entre els Homes d’Estolad; retornà per les muntanyes a Èriador.

Beren Fill d’en Bàrahir; tallà un Silmaril de la corona de Mórgoth i el pagà com a preu per casar-se amb Na Lúthien, filla d’En Thíngol; retornat d’entre els morts, l’únic de tots els Homes mortals, visqué després amb Na Lúthien a Tol Galen, a Ossiríand, i lluità amb els Nans a Sarn Athrad. Besavi de N’Élrond i N’Élros i avantpassat dels reis númenóreans. Anomenat també Camlost, Erchàmion i el Manc.

Bor Cabdill dels orientalencs, seguidor amb els seus tres fills d’en Maedhros i en Màglor.

Bórlach Un dels tres fills d’en Bor; mort amb els seus germans a la Nirnaeth Arnoediad.

Bórlad Un dels tres fills d’en Bor; vegeu Bórlach.

Bóromir Renét d’En Bëor el Vell, avi d’en Bàrahir pare d’En Beren.

Boron Pare d’en Bóromir.

Bórthand Un dels tres fills d’en Bor; vegeu Bórlach.

Bosc Llobregós Vegeu el Gran Bosc Verd.

Bragollach Vegeu Dàgor Bragollach.

Bràndir Anomenat el Coix; governador del Poble de Na Hàleth després de la mort d’en Hàndir son pare; enamorat de na Níenor; mort per en Turin.

Brègolas Pare d’en Bàragund i en Bélegund; mort a la Dàgor Bragollach.

Brègor Pare d’en Bàrahir i d’en Brègolas.

Brethil El bosc entre els rius Tèiglin i Sírion, morada dels Hàladin (el Poble de Na Hàleth).

Brílthor «Torrent Resplendent», quart afluent del Gèlion a Ossiríand.

Bríthiach El Pas del Sírion al nord del Bosc de Brethil.

Bríthombar El nord dels Ports dels Falas a la cosa de Beleríand.

Brithon El riu que desembocava al Gran Mar a Bríthombar.

Brodda Orientalenc de Hithlum després de la Nirnaeth Arnoediad, que prengué per esposa n’Aerin, parenta d’en Hurin; mort per en Turin.

Bucbastit Traducció de Nogrod: «vivenda excavada».

Cabed-en-Aras Gorges profundes del riu Tèiglin, on en Turin matà el Glàurung i na Níenor es llançà a la mort; vegeu Cabed Naeràmarth.

Cabed Naeràmarth «Salt del Fat Funest», nom donat a Cabed-en-Aras després que na Níenor hi saltés pels espadats.

Calacirya «El Congost de Llum», el pas obert a les muntanyes del Pelóri en el qual s’alçava el turó verd de Tuna.

Calaquendi «Elfs de la Llum», els Elfs que vivien o havien viscut a Aman (els Elfs Antics). Vegeu Moriquendi i Elfs Foscos.

Calenàrdhon «la Província Verda», nom de Ròhan quan era la part del nord de Góndor; cf. Ard-galen.

Camlost «Mans Buides», nom adoptat per En Beren quan va tornar al Rei Thíngol sense el Silmaril.

Camps Llirials Traducció parcial de Loeq Níngloron: les grans extensions de canyís i ris (llirials) a l’Ànduin i els encontorns, on n’Ísildur fou mort i l’Anell Únic perdut.

Capagrís Vegeu Singollo, Thíngol.

Caragdûr El principi a la banda nord d’Àmon Gwareth (el turó de Góndolin) des del qual n’Eöl fou llançat a la mort.

Carànthir El quart fill d’En Fèanor, anomenat el Fosc; «el més esquerp dels germans i de fàcil enrabiada»; governà Thargèlion; mort a l’atac a Dòriath.

Càrcharoth El gran llop d’Àngband que arrencà la mà d’En Beren que tenia el Silmaril d’una mossegada; mort per l’Huan a Dòriath. En el text, el nom està traduït com «el Gola Roja». També anomenat Anfàuglir.

Càrdolan Regió al sud d’Èriador, part del Regne d’Àrnor.

Càrnil Nom d’un estel (Vermell).

Cèleborn (1) «Arbre de Plata», nom de l’Arbre de Tot Erèssëa, un brot de Galàthilion.

Cèleborn (2) Elf de Dòriath, parent d’En Thíngol; casat amb Na Galàdriel, romangué amb ella a la Terra Mitjana després de la fi de la Primera Edat.

Celèbrant «Filó d’Argent», riu que passa per l’Espillac i Lothlórien per desembocar a l’Ànduin.

Celebrímbor «Ma de Plata», fill d’en Curufin que romangué a Nargòthrond quan en fou expulsat el seu pare. A la Segona Edat era el més gran dels ferrers d’Erègion; creador dels Tres Anells dels Elfs; mort per en Sàuron.

Celebríndal «Peus de plata»; vegeu Ídril.

Celèbros «Escuma de Plata» o «Ruixim de Plata», una riera de Brethil que desembocava al Tèiglin prop dels Passos.

Cèlegorm El tercer fill d’En Fèanor, anomenat el Bell, fins a la Dàgor Bragollach, senyor de la regió de Himland amb el seu germà Curufin; visqué a Nargòthrond i empresonà Na Lúthien; amo de l’Huan, el caçador de llops; mort per en Dior a Menegroth.

Celon Riu que corre cap al sud-oest des del Turó de Himring, afluent de l’Aros. El nom vol dir «corrent que baixa de les altures».

Círdam «El Mestre d’Aixa», Elf Tèlerin, senyor dels Falas (costes de Beleríand Occidental); en la destrucció dels Ports després de la Nirnaeth Arnoediad, fugí amb En Guil-galad a l’Illa de Bàlar; a la Segona i Tercera Edat custodià les Rades Grises del Golf de Lhûn; a l’arribada d’en Mithràndir li encomanà el Narja, l’Anell de Foc.

Cirith Nínniach «Escletxa de l’Arc de Sant Martí», per la qual en Tuor arribà al Mar Occidental; vegeu Annon-in-Gelydh.

Cirith Thorònat «Escletxa d’Àguiles», un pas alt a les muntanyes del nord de Góndolin on en Glorfíndel lluità amb un Bàlrog i caigué a l’abisme.

Cirth Les Runes, concebudes per primer cop per en Dàeron de Dòriath.

Ciryon Tercer fill de n’Ísildur, mort amb ell en els Camps Llirials.

Clariana d’en Màglor La regió entre els braços del Nord del Gèlion, on no hi havia turons ni defensa contra el Nord.

Collaret dels Nans Vegeu Nauglamír.

Consell Blanc El Consell dels Savis a la Tercera Edat, reunit per enfrontar-se a en Sàuron.

Corollairë «el Terraplè Verd» dels Dos Arbres de Vàlinor; anomenat també Ezellohar.

Crissàegrim Els cims de les muntanyes al sud de Góndolin on hi havia els nius de Thoròndor.

Cuiviénen «Aigua del Despertar», el llac de la Terra Mitjana on despertaren els primers Elfs i on trobaren Oromë.

Culúrien Un nom de Làurelin.

Curufin El cinquè fill d’En Fèanor, anomenat l’Hàbil; pare d’en Celebrímbor. Per a l’origen del nom, vegeu Fèanor; i per a la seva història, Cèlegorm.

Curufinwë Vegeu Fèanor.

Curunir «El d’ardits astuts», nom èlfic d’en Sàruman, un dels Istari (Mags).

Cúthalion «Arcferm»; vegeu Béleg.

Dàeron Joglar i principal rondaller del Rei Thíngol; inventor de les Cirth (Runes); enamorat de Na Lúthien, la traí dos cops.

Dàgnir Un dels dotze companys d’en Bàrahir a Dorthónion.

Dàgnir Glaurunga «La Ruïna del Glàurung», Turin.

Dàgor Aglareb «La Batalla Gloriosa», tercera de les grans batalles de les guerres de Beleríand.

Dàgor Bragollach «La Batalla de la Flama Sobtada» (també simplement la Bragollach), quarta de les grans batalles de les Guerres de Beleríand.

Dàgorlad «El Pla de la Batalla» l’indret on es lliurà la gran batalla al nord de Mórdor entre en Sàuron i la Darrera Aliança d’Elfs i Homes a la fi de la Segona Edat.

Dàgor-num-Guíliath «La Batalla sota els Estels», segona batalla de les Guerres de Beleríand, entaulada a Mithrim després de l’arribada a la Terra Mitjana d’En Féanor.

Dàiruin Un dels dotze companys d’en Bàrahir a Dorthónion.

Darrera Aliança El pacte fet a la fi de la Segona Edat entre n’Eléndil i En Guil-galad per vèncer en Sàuron.

Deldúwath Un dels darrers noms de Dorthónion (Taur-nu-Fuin), que vol dir «Horror de l’Ombra de Nit».

Dénethor Fill d’En Lenwë; líder dels Elfs Nàndorin que arribaren a les Muntanyes Blaves i visqueren a Ossiríand; mort a Àmon Ereb a la Primera Batalla de Beleríand.

Desposseïts, Els La Casa d’En Fèanor.

Dies de l’Antigor, Els La Primera Edat; també dita els Dies Més Antics.

Dímbar La terra entre els rius Sírion i Míndeb.

Dímrost Les cascades del Cèlebros en el Bosc de Brethil; traduït en el text com «l’Escala Plujosa». Més tard anomenades Nen Guirith.

Dior Anomenat Aranel, i també Eluchíl, «L’Hereu d’En Thíngol»; fill d’En Beren i Na Lúthien i pare de N’Èlwing, mare de N’Élrond; anà a Dòriath des d’Ossiríand després de la mort d’En Thíngol i rebé el Silmaril després de la mort d’En Beren i Na Lúthien; mort a Menegroth pels fills d’En Fèanor.

Dol Guldur «Turó de la Bruixeria», plaça forta del Nigromàntic (Sàuron) al sud del Bosc Llobregós, a la Tercera Edat.

Dolmed «Cap Moll», un gran puig a Èred Luin, a prop de les ciutats dels Nans de Nogrod i Bélegost.

Doir Carànthir «Terra d’en Carànthir»; vegeu Thargèlion.

Dor-Cúarthol «Terra de l’Arc i l’Elm», nom del país defensat per en Béleg i en Turin des de llur cau a l’Àmon Rûdh.

Dor Daedéloth «Terra de l’Ombra d’Horror», la terra de Mórgoth al nord.

Dor Dinen «La Terra Silenciosa», on ningú no hi vivia, entre les aigües superiors de l’Esgàlduin i l’Aros.

Dor Firn-i-Guinar «Terra de la Mort Vivent», nom de la regió d’Ossiríand en què visqueren En Beren i Na Lúthien després del seu retorn.

Dòriath «Terra de la Tanca» (Dos Iâth), en referència al Cinturó de Na Mèlian, abans anomenat Eglador; el regnat d’En Thíngol i Na Mèlian en els boscos de Nèldoreth i Région, governat des de Menegroth, a la vora del riu Esgàlduin. També anomenat el Regnat Ocult.

Dorlas Un Home dels Hàladin a Brethil; anà amb en Turin i en Húnthor a l’atac contra el Glàurung, però es féu enrere de por; mort per Bràndir el Coix.

Dor-lomin Regió al sud de Hithlum, el territori d’En Fingon donat com a feu a la Casa d’En Hàdor; la casa d’En Hurin i na Morwen.

Dor-nu-Fàuglith «La Terra sota la Cendra Ofegadora»; vegeu Anfàuglith.

Dorthónion «Terra de Pins», les grans terres amb pinedes en els límits del nord de Beleríand, anomenat després Taur-nu-Fuin. Cf. La cançó de Barbarbrat a Les dues torres, III, 4: «A les pinedes més altes de Dorthónion pugí quan arribava l’hivern…».

Dos Llinatges Elfs i homes.

Dràugluin El gran home llop mort per l’Huan a Tol-in-Gàurnoth, amb la forma del qual En Beren entrà a Àngband.

Drengist El llarg estuari que s’endinsava a Èred Lomin, tanca occidental de Hithlum.

Duilwen El cinquè afluent del Gèlion a Ossiríand.

Dúnedain «Els Edain de l’Oest»; vegeu Númenóreans.

Dungortheb Vegeu Nan Dungortheb.

Durin Senyor del Nans de Khazad-dûm (Mòria).

Eä El Món, l’Univers material; Eä, que en èlfic vol dir «És» o «Que sigui», to ser la paraula que pronuncià L’Ilúvatar quan el Món començà la seva existència.

Eàrendil Anomenat «Mig èlfic», «el Beneït», «el Brillant» i «el Mariner»; fill d’en Tuor i n’Índril, filla d’en Turgon; escapà del saqueig de Góndolin i es casà amb la filla d’en Dior, N’Èlwing, a les Goles del Sírion; salpà amb ella cap a Aman i demanà ajuda contra Mórgoth; partí a solcar els cels en el seu vaixell Vingilot amb el Silmaril que En Beren i Na Lúthien havien tret d’Àngband. El nom vol dir «Amant del Mar».

Eàrendur (1) Un senyor d’Andúnië a Númenor.

Eàrendur (2) Desè Rei d’Àrnor.

Eàrnil Trenta-dosè Rei de Góndor.

Eàrnur Fill de n’Eàrnil; darrer Rei de Góndor, amb ell acabà la dinastia d’Anàrion.

Eàrramë «Vent del mar», nom del vaixell d’en Tuor.

Eärwen Filla de N’Olwë d’Alqualondë, germà d’En Thíngol; casada amb En Finarfin dels Nóldor. En Fínod, n’Oròdreth, n’Àngro, n’Aegnor i Na Galàdriel tenien sang Telerin per part de N’Eärwen i per aquest motiu els fou permès entrar a Dòriath.

Echoriath «Les Muntanyes Circumdants» a la plana de Góndolin.

Edain Vegeu Atani.

Èdrahil Cap dels Elfs de Nargòthrond que acompanyà En Fínrod i En Beren en llur quest i morí a les masmorres de Tòlin-Gàurhoth.

Èglador L’antic nom de Dòriath, abans de ser tancat per Cinturó de Na Mèlian; probablement connectat amb el nom Eglath.

Èglarest El sud dels Ports dels Falas a la costa de Beleríand.

Eglath «El poble Oblidat», nom adoptat pels Elfs Tèlerin que romangueren a Beleríand en cerca de N’Elwë (Thíngol) quan el grup principal dels Tèleri marxà cap a Aman.

Eilinel L’esposa d’en Gòrlim l’Infeliç.

Eíthel Ivrin «La font d’Ivrin», naixement del riu Nàrog sota Èred Wethrin.

Eíthel Sírion «La font del Sírion», a la cara oriental d’Èred Wethrin, on hi havia la gran fortalesa d’En Fingolfin i En Fingon (vegeu Bàrad Eíthel).

Ekkaia Nom èlfic del Mar Exterior que envolta Arda; també anomenat l’Oceà Exterior i el Mar Circumdant.

Élbereth El nom habitual de Varda en síndarin, «Estrella Reina».

Eldalië «el poble èlfic», usat com a equivalent d’Èldar.

Èldamar «Llar dels Elfs», la regió d’Aman on vivien els Elfs; també la gran Badia del mateix nom.

Èldar Segons la llegenda èlfica, el nom Èldar «Poble dels Estels» fou posat als Elfs pel Vala Oromë. Però en tot cas acabà servint per referir-se únicament als Elfs dels Tres Llinatges (Vànyar, Nóldor i Tèleri) que partiren en la gran marxa a l’oest des de Cuiviénen (tant si romangueren a la Terra Mitjana com si no), per excloure’n els Avari. Els Elfs d’Aman, i tots els Elfs que mai hi visqueren, eren anomenats Elfs Antics (Tarèldar) i Elfs de la Llum (Calaquendi); vegeu Elfs Foscos, Úmanyar.

Èldarin Dels Èldar; utilitzat amb referència a les llengües dels Èldar. De fet, aquest terme es refereix sempre al quenya, també anomenat Èldarin Antic i Èlfica antic; vegeu Quenya.

Eledhwen Vegeu Morwen.

Elemmirë (1) Nom d’un estel.

Elemmirë (2) Elf Vànyarin, creador de l’Aldudénië, el Lament pels Dos Arbres.

Elendë Un nom d’Eldemar.

Eléndil Anomenat l’Alt; fill de n’Amàndil, darrer Senyor d’Andúnië a Númenor, descendent de N’Eàrendil i N’Èlwing però no de la línia directa dels Reis; escapà amb el seus fills Ísildur i Anàrion de l’Ofegament de Númenor i fundà els reialmes númenóreans de la Terra Mitjana; mort amb En Guil-galad a l’enderrocament d’en Sàuron a la fi de la Segona Edat. El nom pot interpretar-se com «Amic dels Elfs» (cf. Eléndil) o com «Amant dels Estels».

Eléndili «Amics dels Elfs», nom donat a aquells númenóreans que no s’allunyaren dels Èldar en els dies de Tar-Ancàlimon i reis posteriors, també anomenats els Fidels.

Eléndur Fill més gran de n’Ísildur, mort amb ell als Camps Llirials.

Elenna Un nom (quenya) de Númenor, «Cap als estels», per la guia que oferí N’Eàrendil als Edain en llur viatge a Númenor al començament de la Segona Edat.

Elentàri «Regina dels Estels», epítet de Varda com a creadora dels Estels. Així és anomenada en el lament de Na Galàdriel a Lórien. La Germandat de l’anell, II, 8. Cf. Élbereth, Tintallë.

Elenwë Esposa d’En Turgon; morí en el creuament de l’Helcaraxë.

Elerrína «Coronat d’Estels», un nom del Taniquetil.

Elf Antic Vegeu Quenya.

Elfs Antics Vegeu Èldar.

Elfs dels Boscos Vegeu Elfs Silvans.

Elfs Foscos En la llengua d’Aman, tots els Elfs que no creuaren el Gran Mar eren Elfs Foscos (Moriquendi) i, de vegades, és així com s’utilitza el terme; quan en Carànthir qualificà En Thíngol d’Elf Fosc, ho feia amb intenció insultant, i ho era especialment perquè En Thíngol havia estat a Aman «i no era comptat entre els Moriquendi». Però en el període de l’Exili dels Nóldor, s’aplicava tot sovint als Elfs de la Terra Mitjana que no eren Nóldor o Síndar i, per tant, és pràcticament equivalent a Avari.

Elfs Grisos Vegeu Síndar.

Elfs Oblidats Vegeu Eglath.

Elfs Silvans També anomenats Elfs dels Boscos. Semblen haver estat originalment aquells Elfs Nàndorin que no passaren mai a l’est de les Muntanyes Boiroses sinó que romangueren a la Vall de l’Ànduin i al Gran Bosc Verd.

Elfs Verds Traducció de Laiquendi; els Elfs Nàndorin d’Ossiríand.

Elm-Drac de Dor-lomin Relíquia familiar de la Casa d’En Hàdor que portà en Turin; també anomenat l’Elm d’En Hàdor.

Elostírion La torre més alta d’Emyn Beraid, en la qual fou col·locat el palantír.

Élrond Fill de N’Eàrendil i N’Èlwig el qual, a la fi de la Primera Edat, escollí pertànyer als Primogènits i romangué a la Terra Mitjana fins a la fi de la Tercera Edat; amo d’Ímladris (Rivendell) i posseïdor de Vilja, l’Anell d’Aire, el qual havia rebut d’En Guil-galad. Anomenat Mestre Élrond i Élrond Mig-Èlfic. El nom vol dir «la volta dels estels».

Élros Fill de N’Eàrendil i N’Èlwing que, a la fi de la Primera Edat, escollí ser comptat entre els Homes; esdevingué el primer Rei de Númenor (anomenat Tar-Minyatur) i va viure fins a una edat molt avançada. El nom vol dir «Escuma d’estel».

Elu Forma síndarin de N’Elwë.

Eluchíl «Hereu de N’Elu (Thíngol)», nom d’en Dior, fill d’En Beren i Na Lúthien. Vegeu Dior.

Elured Fill gran d’en Dior; morí a l’atac a Dòriath pels fills d’En Fèanor. El nom té el mateix significat que Eluchíl.

Elurin Fill petit d’en Dior; morí amb el seu germà Elured. El nom vol dir «Remembrança de N’Elu (Thíngol)».

Elwë De sobrenom Singollo «Capagrís»; líder dels exèrcits dels Tèleri amb el seu germà Olwë en el viatge cap a l’oest des de Cuiviénen fins que es va perdre a Nan Elmoth; després, Senyor dels Síndar que governava a Dòriath amb Na Mèlian; rebé el Silmaril d’En Beren; mort a Menegroth pels Nans. Anomenat (Elu) Thíngol en síndarin. Vegeu Elfs Foscos, Thíngol.

Èlwing Filla d’en Dior que escapà de Dòriath amb el Silmaril i es casà amb N’Eàrendil a les Goles del Sírion i se n’anà amb ell a Vàlinor; mare de n’Élrond i N’Élros. El nom vol dir «Polsim d’estel». Vegeu Lànthir Làmath.

Emeldir Anomenada Cor d’Home; esposa d’en Bàrahir i mare d’En Beren; dirigí la sortida de Dorthónion de les dones i els nens de la Casa d’En Bëor després de la Dàgor Bragollach. (Ella mateixa era descendent de Bëor el Vell i el nom del seu pare era Beren; això no s’esmenta en el text).

Emyn Beraid «Els Turons de les Torres» a l’oest d’Èriador; vegeu Elostírion.

Éndor «Terres Mitjanes», Terra Mitjana.

Engwar «Els Malaltissos», un dels noms èlfics per als homes.

Eöl Anomenat l’Elf Fosc; el gran ferrer que vivia a Nan Élmoth i prengué N’Àredhel, germana d’En Turgon, per esposa; amic del Nans; autor de l’espasa Ànglachel (Gurthang); pare d’en Màeglin; condemnat a mort a Góndolin.

Eönwë Un dels Màiar més poderosos; anomenat l’Herald de Manwë, líder de l’exèrcit dels Vàlar a l’atac contra Mòrgoth a la fi de la Primera Edat.

Éphel Bràndir «La tanca encerclant de Bràndir», estatge dels Homes de Brethil damunt l’Àmon Obel; dita també l’Éphel.

Éphel Dúath «La tanca d’Ombra», la carena de muntanyes entre Góndor i Mórdor; anomenada també les Muntanyes Obagues.

Erchàmion «Manc», nom d’En Beren després d’escapar d’Àngband.

Èrech Puig a l’oest de Góndor, on hi havia la Pedra de N’Ísildur (vegeu El retorn del Rei, V, 2).

Èred Engrin «Les Muntanyes de Ferro», en el nord llunyà.

Èred Gòrgoroth «Les Muntanyes de Terror», al nord de Nan Dungortheb; també anomenades les Gòrgoroth.

Èred Lindon «Les Muntanyes de Lindon», un altre nom d’Èred Luin, les Muntanyes Blaves.

Èred Lomin «Les Muntanyes Ressonants» que formen la tanca oest de Hithlum.

Èred Luin «Les Muntanyes Blaves», també anomenades Èred Lindon. Després de la destrucció a la fi de la Primera Edat, Èred Luin formà la carena costera del nord-oest de la Terra Mitjana.

Èred Nímrais «Les Muntanyes Blanques» (nímrais «banyes blanques»), la gran carena d’est a oest al sud de les Muntanyes boiroses.

Èred Wethrin «Les Muntanyes de l’Ombra», «Les Muntanyes Obagues», la gran carena corbada que vorejava l’oest de Dornu-Fàuglith (Ard-galen) i formava la barrera entre Hithlum i Beleríand Occidental.

Erégion «Terra del Grèvol» (anomenada pels Homes Grevoleda), reialme nóldorin a la Segona Edat als peus occidentals de les Muntanyes Boiroses, on foren fets els Anells Èlfics.

Erèinion «Descendent de Reis», el fill d’En Fingon, conegut sempre pel sobrenom de Guil-galad.

Érellont Un dels tres mariners que acompanyà N’Eàrendil en els seus viatges.

Erèssëa Vegeu Tol Erèssëa.

Èriador La terra entre les Muntanyes Boiroses i les Blaves on es troba el Regnat d’Àrnor (i també la Comarca dels Hòbbits).

Eru «L’Unic», «Aquell que és Sol»: Ilúvatar.

Esgàlduin El riu de Dòriath que divideix els boscos de Nèldoreth i Région i que desemboca al Sírion. El nom vol dir «Riu Secret».

Espasa Negra Vegeu Mormeguil.

Espectres de l’Anell Els esclaus dels Nous Anells dels Homes i principals servents d’en Sàuron; també anomenats Nazgûl i Úlairi.

Estë Una de les Vàlier, l’esposa d’Irmo (Lórien); el seu nom vol dir «Descans».

Estolad La terra al sud de Nan Élmoth on van viure els Homes dels seguicis d’En Bëor i En Màrach després d’haver creuat les Muntanyes Blaves cap a Beleríand; traduït en el text com «el Campament».

Etchèlion Senyor-Elf de Góndolin, que en el saqueig de la ciutat matà i fou mort pel Gòthmog, Senyor dels Bàlrogs.

Ezellohar El Terraplè Verd dels Dos Arbres de Vàlinor; també anomenat Corollairë.

Faelivrin Nom donat a en Gwíndor per na Finduilas.

Falas Les costes occidentals de Beleríand, al sud de Nevrast.

Fàlathar Un dels tres mariners que acompanyaren N’Eàrendil en els seus viatges.

Fàlathrim Els Elfs Tèlerin dels Falas, el senyor dels quals era En Círdam.

Falç dels Vàlar Vegeu Vàlacirca.

Fàlmari Els Elfs del Mar; nom dels Tèleri que partiren de la Terra Mitjana i anaren cap a l’Oest.

Fèanor Fill més gran d’En Finwë (l’únic fill d’En Finwë i Na Míriel), mig-germà d’En Fingolfin i En Finarfin; el més gran dels Nóldor i cap de llur rebel·lió; inventor de l’escriptura fèanoriana; creador dels Silmarils; mort a Mithrim a la Dàgornuin-Guíliath. El seu nom era Curufinwë (curu «habilitat»), i és el nom que posà al seu cinquè fill, Curufin; ell, però, fou sempre conegut pel nom que li havia posat la seva mare, Feänáro «Esperit de Foc», que derivà en la forma síndarin a Fèanor.

Fëanturi «Amos dels Esperits», els Vàlar Namo (Mandos) i Irmo (Lórien).

Felagund El nom pel qual fou conegut el Rei Fínrod després de l’establiment de Nargòthrond; era d’origen nànic (felakgundu «excavador de coves», però és traduït en el text com «Senyor de les Coves»). Per a referències vegeu Fínrod.

Fidels, Els Vegeu Eléndili.

Fills d’En Fèanor Vegeu Maedbros, Màglor, Cèlegorm, Carànthir, Curufin, Àmrod, Àmras. Són referits tot sovint com a grup, especialment després de la mort del pare.

Fills de L’Ilúvatar També Fills de L’Eru: traduccions de Hiní Ilúvataro, Eruhíni; els Primogènits i els Següents, Elfs i Homes. També Els Fills, Fills de la Terra, Fills del Món.

Finarfin El tercer fill d’En Finwë, el petit dels mig-germans d’En Fèanor; romangué a Aman després de l’Exili dels Nóldor i governà la resta de la seva gent a Tírion. Ell i els seus descendents eren els únics prínceps nóldorin que tenien cabells daurats, herència de la seva mare Indis, que era Elf Vànyarin (vegeu Vànyar).

Finduilas Filla de n’Oròdreth, estimada per en Gwíndor; capturada en el saqueig de Nargòthrond i morta pels Orcs als Passos del Tèiglin.

Fingolfin El segon fill d’En Finwë, el més gran dels mig-germans d’En Fèanor; Rei Suprem dels Nóldor a Belériand, que visqué a Hithlum; mort per en Mórgoth en combat singular.

Fingon El fill més gran d’En Fingolfin, anomenat el Valent; rescatà en Maedhros del Thangoròdrim; Rei Suprem dels Nóldor després de la mort del seu pare; mort pel Gòthmog a la Nirnaeth Arnoediad.

Fínrod El fill més gran d’En Finarfin, anomenat «el Fidel» i «l’Amic dels Homes». Fundador i Rei de Nargòthrond, d’on ve el seu nom de Felagund; trobà a Ossiríand els primers Homes que creuaren les Muntanyes Blaves; rescatat per en Bàrahir a la Dàgor Bragollach; complí el seu jurament a en Bàrahir acompanyant En Beren en el seu quest; mort en defensa d’En Beren a les masmorres de Tol-in-Gàurhoth.

Finwë Líder dels Nóldor en el viatge cap a l’oest des de Cuiviénen; Rei dels Nóldor a Aman; pare d’En Fèanor, En Fingolfin i En Finarfin; mort per Mórgoth a Fórmenos.

Firímar «Mortals», un dels noms èlfics per als Homes.

Fórmenos «fortalesa del Nord», la plaça forta d’En Fèanor i els seus fills al nord de Vàlinor, construïda després del desterrament d’En Fèanor de Tírion.

Fórnost «Fortalesa del Nord», ciutat númenóreana en els Turons del Nord, a Èriador.

Frodo El Portador de l’Anell.

Fuinur Un númenórean renegat que esdevingué poderós entre els Haràdrim a la fi de la Segona Edat.

Gabilgathol Vegeu Bélegost.

Galàdriel Filla d’En Finarfin i germana d’En Fínrod Felagund; una de les dirigents de la rebel·lió nóldorin contra els Vàlar, es casà amb En Cèleborn de Dòriath i romangué amb ell a la Terra Mitjana després de la fi de la Primera Edat; posseïdora de Nenja, l’Anell d’Aigua, a Lothlórien.

Galàthilion L’Arbre Blanc de Tírion, la imatge de Telpèrion feta per Yavanna per als Vànyar i els Nóldor.

Gàldor Anomenat l’Alt; fill d’En Hàdor Lórindol i senyor de Dor-lomin després d’ell; pare d’en Hurin i en Huor; mort a Eíthel Sírion.

galvorn El metall inventat per n’Eöl.

Gàndalf El nom entre els homes d’en Mithràndir, un dels Istari (Mags); vegeu Olórin.

Gel Esmolat Vegeu Helcaraxë.

Gèlion El gran riu de Beleríand Oriental que neix al Himrig i al Puig Rerir i s’alimenta de les aigües d’Ossiríand que baixen de les Muntanyes Blaves.

Gèlmir (1) Elf de Nargòthrond, germà d’en Gwíndor, capturat a la Dàgor Bragollach i passat després per les armes davant d’Eíthel Sírion per provocar els defensors del lloc, abans de la Nirnaeth Arnoediad.

Gèlmir (2) Elf del poble de n’Àngrod, que anà amb n’Arminas a Nargòthrond per alertar n’Oròdreth del perill que corria.

Gimilkhâd Fill més jove de n’Ar-Gimilzôr i n’Inzilbêth i pare de n’Ar-Pharazôn, el darrer Rei de Númeror.

Gimilzôr Vegeu Ar-Gimilzôr.

Glàurung El primer dels Dracs de Mórgoth, anomenat el Pare dels Dracs; a la Dàgor Bragollach, la Nirnaeth Arnoediad, i el Saqueig de Nargòthrond; embruixà en Turin i na Níenor; mort per en Turin a Cabed-en-Aras. També anomenat el Gran Cuc i el Cuc de Mórgoth.

Glíngal «Flama Suspesa», la imatge de Làurelin feta per En Turgon a Góndolin.

Glírhuin Un joglar de Brethil.

Glóredhel Filla d’En Hàdor Lórindol de Dor-lomin i germana d’En Galdor; s’esposà amb en Hàldir de Brethil.

Glorfíndel elf de Góndolin que caigué ferit de mort a Cirith Thorònath en combat amb un Bàlrog després d’escapar del saqueig de la ciutat. El nom vol dir «Cabells Daurats».

Golòdhrim Els Nòldor. Gòlodh era la forma síndarin del quenya Noldo, i -rim, una terminació plural col·lectiva.

Góndolin «La Roca Oculta» (vegeu Ondolindë), ciutat secreta del Rei Turgon envoltada per les Muntanyes Circumdants (Echoriath).

Gondolíndrim La gent de Góndolin.

Góndor «Terra de Pedra», nom del regnat númenórean a la Terra Mitjana, establert per n’Ísildur i n’Anàrion. Ciutat de Góndor: Minas Tirith.

Gónnhirrim «Mestres de la Pedra», nom síndarin per als Nans.

Gòrgoroth (1) Vegeu Éred Gòrgoroth.

Gòrgoroth (2) Un pla de Mórdor, a la convergència de les Muntanyes Obagues i les Muntanyes de Cendra.

Gòrlim Anomenat l’Infeliç; un dels dotze companys d’en Bàrahir a Dorthónion, que fou temptat amb el fantasma de la seva esposa Eilinel i revelà a en Sàuron l’amagatall d’en Bàrahir.

Gòrthaur El nom d’en Sàuron en síndarin.

Gòrthol «Elm Temible», nom que adoptà en Turin com a un dels Dos Capitans a la terra de Dor-Cúarthol.

Gòthmog Senyor dels Bàlrogs, gran capità d’Àngband, assassí d’En Fèanor, En Fingon i n’Etchèlion. (Aquest mateix nom portà a la Tercera Edat el Lloctinent de Minas Mórgul; El Retorn del Rei, V, 6).

Gran Bosc Verd El gran bosc a l’est de les Muntanyes Boiroses, després anomenat el Bosc Llobregós.

Gran Gèlion Un dels dos afluents del riu Gèlion al nord, que naixia al Puig Rerir.

Gran Riu, El Vegeu Ànduin.

Grevoleda Vegeu Erégion.

Grond La gran maça de Mórgoth amb la qual lluità contra En Filgolfin; anomenat el Martell del Món Subterrani. L’ariet utilitzat contra la Porta de Minas Tirith també rebé aquest nom (El Retorn del Rei, V, 4).

Gual de Pedres Vegeu Sarn Athrad.

Guals de l’Aros Vegeu Aròssiach.

Guíldor Un dels dotze companys d’en Bàrahir a Dorthónion.

Guil-Estel «Estel de l’Esperança», nom síndarin de N’Eàrendil quan portava el Silmaril en el seu vaixell Vingilot.

Guil-galad «Celístia», nom pel qual fou després conegut N’Ereinion, fill d’En Fingon. Després de la mort d’En Turgon, esdevingué el darrer Rei Suprem dels Nóldor a la Terra Mitjana i romangué a Lindon després de la fi de la Primera Edat; cap amb n’Eléndil de la Darrera Aliança d’Homes i Elfs i mort amb ell en combat contra en Sàuron.

Guilin Pare d’en Gèlmir i en Gwíndor, Elfs de Nargòthrond.

Guinglith riu de Beleríand Occidental que aboca les aigües al Nàrog, damunt Nargòthrond.

Gúndor Fill petit d’En Hàdor Lórindol, senyor de Dor-lomin, mort amb el seu pare a Eíthel Sírion a la Dàgor Bragollach.

Gurthang «Ferro de Mort», nom de l’espasa d’en Béleg, l’Ànglachel, després de ser reforjada per en Turin a Nargòthrond, raó per la qual fou anomenat Mormeguil.

Gwaith-i-Mírdain «Poble dels Orfebres», nom de la germandat d’artesans d’Erégion, el més gran dels quals fou en Celebrímbor, fill d’en Curufin.

Gwíndor Elf de Nargòthrond, germà d’en Gèlmir; empresonat a Àngband, n’escapà i ajudà en Béleg en el rescat d’en Turin; portà en Turin a Nargòthrond; estimà na Finduilas, filla de n’Oròdreth; mort a la Batalla de Túmhalad.

Hadhodrond Nom síndarin de Khazad-dûm (Mòria).

Hàdor dit Lórindol «Capdaurat», també Hàdor el dels Cabells d’or; senyor de dor-lomin, vassall d’En Fingolfin; pare d’En Gàldor, pare d’en Hurin; mort a Eíthel Sírion a la Dàgor Bragollach. La Casa d’En Hàdor era anomenada la Tercera Casa dels Edain.

Hàladin El segon poble dels Homes que entrà a Beleríand; anomenat després el Poble de Na Hàleth, que vivia en el Bosc de Brethil; també els Homes de Brethil.

Hàldad Cap dels Hàladin en la defensa contra l’atac dels Orcs a Thargèlion, on hi morí; pare de la Senyora Hàlet.

Haldan Pare d’en Hàldar; cap dels Hàladin després de la mort de Na Hàleth.

Hàldar Fill d’en Hàldad dels Hàladin i germà de la Senyora Hàleth; mort amb el seu pare en l’atac dels Orvs a Thargèlion.

Hàldir Fill d’En Hàlmir de Brethil; esposà na Glóredhel, filla d’En Hàdor de Dor-lomín; mort a la Nirnaeth Arnoediad.

Hàleth Anomenada la Senyora Hàleth; menà els Hàladin (que per ella es deien el Poble de Na Hàleth) de Thargèlion a les terres de l’oest del Sírion.

Hàlmir Senyor dels Hàladin, fill d’en Haldan; amb en Béleg de Dòriath derrotà els Orcs que creuaren el Pas del Sírion des del sud després de la Dàgor Bragollach.

Hàndir Fill d’en Hàldir i na Glóredhel, pare d’En Bràndir el Coix; senyor dels Hàladin a la mort d’en Hàldir; mort a Brethil en lluita contra els Orcs.

Haràdrim Els Homes de Hàrad («el Sud»), les terres al sud de Mórdor.

Hàreth Filla d’En Hàlmir de Brethil; esposada amb En Gàldor de Dor-lomin; mare d’en Hurin i en Huor.

Hàthaldir Dit el Jove; un dels dotze companys d’en Bàrahir a Dorthónion.

Hàthol Pare d’En Hàdor Lórindol.

Haudh-en-Arwen «El Túmul de la Senyora», sepulcre de Na Hàleth en el Bosc de Brethil.

Haudh-en-Élleth El túmul on fou enterrada na Finduilas, vora els Passos del Tèiglin.

Haudh-en-Ndengin «El Túmul dels Morts» en el desert d’Anfàuglith, on apilonaren els cossos dels Elfs i els Homes que moriren a la Nirnaeth Arnoediad.

Haudh-en-Nirnaeth «El Túmul de les Llàgrimes», un altre nom del Haudh-en-Ndengin.

Hèlcar El Mar Interior al nord-est de la Terra Mitjana, on s’alçà en uns altres temps la llàntia d’Il·luin; la llacuna de Cuiviénen on despertaren els primers Elfs és descrita com una badia d’aquest mar.

Helcaraxë L’estret entre Araman i la Terra Mitjana; també referit com a el Gel Esmolat.

Hèlevorn «Vidre Negre», un llac al nord de Thargèlion, sota el Puig Rerir, on vivia en Carànthir.

Hel·luin L’estel Sirius.

Hèrumor Un númenórean renegat que esdevingué poderós entre els Haràdrim a la fi de la Segona Edat.

Herunúmen «Senyor d’Occident», nom quenya de n’Ar-Adûnakhor.

Híldor «El Següents», «Els Reravinguts», nom èlfic per als Homes com a Fills Menors de L’Ilúvatar.

Hildórien La terra a l’est de la Terra Mitjana on despertaren els primers Homes.

Himlad «Plana Freda», la regió on vivien en Cèlegorm i en Curufin al sud del Pas de l’Aglon.

Himring La gran muntanya a l’oest de la Clariana d’en Màglor damunt la qual hi havia la fortalesa d’en Maedhros; traduït en el text com «Semprefred».

Hirílorn El gran faig de Dòriath amb tres troncs, on fou empresonada Na Lúthien. El nom vol dir «Arbre de la Senyora».

Hisilómë «Terra de Boira», nom quenya de Hithlum.

Hithàeglir «Línia de Cingles Boirosos»: les Muntanyes Boiroses o Muntanyes de Boira. (La forma Hithaeglin en el mapa d’El Senyor dels Anells és un error).

Hithlum «Terra de Boira», la regió limitada a l’est i al sud per Èred Wethrin i a l’oest per Èred Lomin; vegeu Hisilómë.

Home salvatge dels boscos Nom adoptat per en Turin quan es trobà per primer cop els homes de Brethil.

Homes Vegeu Atani, Fills de L’Ilúvatar, Orientalencs.

Homes Bruns Vegeu Orientalencs.

Homes del Rei Els númenóreans hostils als Èldar i als Eléndili.

Huan El gran gos llop de Vàlinor que Oromë donà a en Cèlegorm; amic i assistent d’En Beren i Na Lúthien; matà i fou mort pel Càrchaaroth. El nom vol dir «gos gran, llop».

Húnthor Un Home dels Hàladin a Brethil que acompanyà en Turin en el seu atac al Glàurung a Cabed-en-Aras i fou mort per una pedra que caigué.

Huor Fill d’En Gàldor de Dor-lomin, marit de Na Ríam i pare d’en Tuor; anà a Góndolin amb el seu germà Hurin; mort a la Nirnaeth Arnoediad.

Hurin Dit Thàlion «el Resolut», «el Fort»; fill d’En Gàldor de Dor-lomin, marit de na Morwen i pare d’en Turin i na Níenor; senyor de Dor-lomin, vassall d’En Fingon. Anà a Góndolin amb el seu germà Huor; capturat per Mórgoth a la Nirnaeth Arnoediad i lligat al Thangoròdrim durant molts anys; després de ser alliberat matà en Mîm a Nargòthrond i portà el Nauglamír al Rei Thíngol.

Hyarmentir La muntanya més alta de les regions al sud de Vàlinor.

Iant Iaur «El Pont Vell» sobre l’Esgàlduin a les fronteres del nord de Dòriath; també dit el Pont de l’Esgàlduin.

Ibun Un dels fills d’en Mîm el Nan-mesquí.

Ídril Dita Celebríndal «Peus de plata»; filla (única) d’En Turgon i N’Elenwë; esposa d’en Tuor, mare de N’Eàrendil, amb qui fugí de Góndolin a les Goles del Sírion; d’allà marxà amb en Tuor cap a Occident.

Íl·luin Una de les Llànties dels Vàlar feta per Aulë. Íl·luin era a la part septentrional de la Terra Mitjana i, després de l’enderrocament de la muntanya per Mélkor, s’hi formà el Mar Interior de Hèlcar.

Ilmarë Una Maia, donzella de Varda.

Ilmen La regió de l’aire on són els estels.

Ilúvatar «Pare de Tot», Eru.

Illa Solitària Vegeu Tol Erèssëa.

Illes Encantades Les illes col·locades pels Vàlar al Gran Mar, a l’est de Tol Erèssëa, en l’època de l’Ocultament de Vàlinor.

Ímlach Pare de n’Amlach.

Ímlandris «Rivendell» (literalment, «Vall Profunda de l’Escletxa»), morada de N’Élrond en una vall de les Muntanyes Boiroses.

Indis Elf Vànyarin, parenta propera de N’Ingewë, segona esposa d’En Finwë, mare d’En Fingolfin i En Finarfin.

Ingwë Cabdill dels Vànyar a la primera de les tres hosts dels Èldar en el viatge cap a l’oest des de Cuiviénen. A Aman vivia sobre el Taniquetil i era considerat el Rei Suprem dels Elfs.

Inziladûn Fill gran de n’Ar-Gimilzôr i I n’Inzilbêth; després anomenat Tar-Palantir.

Inzilbêth Reina de n’Ar-Gimilzôr; de la casa dels senyors d’Andúnië.

Irmo Vala anomenat habitualment Lórien, el lloc on vivia. Irmo vol dir «Delerós» o «Amo del Desig».

Ísengrad Traducció (per representar la llengua de Ròhan) del nom èlfic Àngrenost.

Ísil Nom quenya de la Lluna.

Ísildur Fill més gran de n’Eléndil, que amb el seu germà Anàrion escaparen de l’Ofegament de Númenor i fundaren a la Terra Mitjana els reialmes a l’exili; senyor de Minas Ithil; tallà l’Anell Sobirà de la mà d’en Sàuron; mort pels Orcs a l’Ànduin quan l’Anell li relliscà del dit. Hereu de n’Ísildur=Àragorn.

Istari «Els Mags». Vegeu Curunir, Sàruman; Mithràndir, Gandalf, Olórin; Ràdagast.

Ivrin El llac i les cascades sota Èred Wethrin on naixia el riu Nàrog. Vegeu Eíthel Ivrin.

kelvar Un mot èlfic no traduït en les locucions de Yavanna i Manwë en el capítol dos: «animals, criatures vivents que es mouen».

Kementàri «Reina de la Terra», un títol de Yavanna.

Khazâd El nom dels Nans en la seva llengua (Khuzdul).

Khazad-dûm Les grans mansions dels Nans de la raça d’en Durin a les Muntanyes Boiroses (Hadhodrond, Mòria). Vegeu Khazâd; dûm probablement sigui un plural o col·lectiu amb el sentit d’«excavacions, palaus, mansions».

Khîm Fill d’en Mîm, el Nan-mesquí, mort per un de la banda de proscrits d’en Turin.

Ladros Les terres al nord-est de Dorthónion que foren concedides pels Reis Nóldorin als Homes de la Casa d’En Bëor.

Laer Cú Béleg «La Cançó del Gran Arquer», feta per en Turin a Eíthel Ivrin en Memòria d’en Béleg Cúthalion.

Laiquendi «Els Elfs Verds» d’Ossiríand.

Lalaith «Rialla», filla d’en Hurin i na Morwen, que morí a la infància.

Làmmoth «el Gran Eco», regió al nord de l’Estuari de Drengist, així anomenada pel ressò del xiscle de Mórgoth en la lluita contra na Ungòliant.

Lànthir Làmath «Cascada de l’Eco de Veus», on en Dior tenia la morada a Ossiríand, i d’on venia en nom de N’Èlwing («Polsim d’estel»).

Làurelin «Cançó d’Or», el més jove dels Dos Arbres de Vàlinor.

Légolin El tercer dels afluents del Gèlion a Ossiríand.

lembas Nom síndarin del pa del camí dels Èldar (de l’antic lenn-mbas «pa de viatge»; en quenya, coinas «pa de vida»).

Lenwë El líder dels Elfs de la host dels Tèleri que refusà travessar les Muntanyes Boiroses en el viatge cap a l’oest des de Cuiviénen (els Nàndor); pare d’en Dénethor.

Lhûn Riu d’Èriador que abocava en el mar al Golf de Lhûn.

Linaewen «Llac d’Ocells», la gran llacuna de Nevrast.

Lindon Un nom d’Ossiríand a la Primera Edat. Després dels tumults de la fi de la Primera Edat, el nom Lindon s’aplicà a les terres de l’oest de les Muntanyes Blaves que encara romanien per damunt del Mar.

Lindórië Mare de n’Inzilbêth.

Llacunes del Crepuscle, Vesperals Vegeu Aelin-uial.

Llars dels Elfs Vegeu Èldamar.

Llengua dels Elfs Grisos Vegeu Síndarin.

Loeg Níngloron «Estanyols de flors d’Aigua Daurades»; vegeu Camps Llirials.

lómelindi Mot quenya que vol dir «cantaires del crepuscle», rossinyols.

Lómion «Fill del Crepuscle», el nom quenya que n’Àredhel posà a en Màeglin.

Lórel·lin El llac de Lórien, a Vàlinor, on el Vala Estë dormia de dia.

Lorgan Cap dels Homes Orientalencs a Hithlum després de la Nirnaeth Arnoediad, pel qual fou esclavitzat en Tuor.

Lórien (1) El nom dels jardins i vivenda del Vala Irmo, a qui normalment s’anomenava Lórien.

Lórien (2) La terra governada per En Cèleborn i Na Galàdriel entre els rius Celèbrant i Ànduin. Probablement el nom original d’aquesta terra fou alterat a la forma del nom quenya Lòrien de les Flors del Vala Irmo a Vàlinor. A Lothlórien, el prefix és la paraula síndarin loth, «flor».

Lórindol «Capdaurat»; vegeu Hàdor.

Losgar L’indret de la crema dels vaixells dels Tèleri per En Fèanor, a la boca de l’Estuari de Drengist.

Lothlann «L’ampla i buida», la gran plana al nord de la Marca d’en Maedhros.

Lothlórien «Lórien de les Flors»; vegeu Lórien (2).

Luinil Nom d’un estel (que té llum blava).

Lumbar Nom d’un estel.

Lúthien La filla del Rei Thíngol i de Na Mèlian la Maia que, un cop acabat el Quest del Silmaril i després de la mort d’En Beren, escollí esdevenir mortal i compartir el seu destí. Vegeu Tinúviel.

Màblung Elf de Dòriath, capità principal d’En Thíngol, amic d’en Turin; dit «de la Mà Feixuga» (que és el que vol dir Màblung); mort a Menegroth pels Nans.

Maedhros El fill gran d’En Fèanor, dit l’Alt; rescatat per En Fingon de Thangoròdrim; posseïa el turó de Himring i les terres dels encontorns; formà la Unió d’en Maedhros que acabà amb la Nirnaeth Arnoediad; portà un dels Silmarils fins que morí a la fi de la Primera Edat.

Màeglin «Mirada Punyent», fill de n’Eöl i n’Aredhel, germana d’En Turgon, nascut a Nan Élmoth; esdevingué poderós a Góndolin i en delata la ubicació a Mórgoth; mort al saqueig de la ciutat per en Tuor. Vegeu Lómion.

Màglor El segon fill d’En Fèanor, gran cantant i joglar; posseïa les terres anomenades Clariana d’en Màglor; a la fi de la Primera Edat agafà amb en Maedhros els dos Silmarils que romanien a la Terra Mitjana, i llança el que duia ell al Mar.

Màgor Fill d’en Malach Aradan; cabdill dels Homes del seguici d’En Màrach que entraren a Beleríand Occidental.

Mags Vegeu Istari.

Mahal Nom donat a Aulë pels Nans.

Màhanaxar L’Anell del Fat, part defora de les portes de Vàlmar, on s’instal·laven els trons dels Vàlar quan es reunien en consell.

Mathan Un gran ferrer dels Nóldor, pare de Na Nerdanel, esposa d’En Fèanor.

Màiar Ainur d’un rang més baix que els Vàlar (singular Maia).

Màlach Fill d’En Màrach; rebe el nom èlfic d’Àradan.

Málduin Un alfuent del Tèiglin; el nom probablement vol dir «Riu Groc».

Malinalda «Arbre d’Or», un nom de Làurelin.

Mandos La residència a Aman del Vala pròpiament anomenat Namo, el Jutge, per bé que aquest nom no es feia servir gaire, i se l’anomenava habitualment Mandos. Esmentat com a Vala. Esmentat com a lloc residencial (incloent Palaus de Mandos; també Sales d’Espera, Cases dels Morts).

Manwë Cap dels Valar, també dit Súlimo, el Rei Major, el Regidor d’Arda.

Mar Circumdant Vegeu Ekkaia.

Màrach Cabdill de la tercera host d’Homes que entraren a Beleríand, avantpassat d’En Hàdor Lórindol.

Marca d’en Maedhros Les terres obertes al nord del curs superior del riu Gèlion, defensades per en Maedhros i els seus germans contra l’atac a Beleríand Oriental; també dita la Marca oriental.

Màrdil Dit el Lleial; el primer Senescal Sobirà de Góndor.

Mar Exterior Vegeu Ekkaia.

Mar-nu-Falmar «La Terra sota les Ones», nom de Númenor després de la Ruïna.

Matança fratricida La matança dels Tèleri pels Nóldor a Alqualondë.

Mèlian Una Maia que marxà de Vàlinor i anà a la Terra Mitjana; després Reina del Rei Thíngol a Dòriath, que tancà amb un cinturó d’encantament, el Cinturó de Na Mèlian; mare de Na Lúthien i avantpassada de N’Élrond i N’Élros.

Mélkor Nom quenya del gran rebel Vala, l’origen del mal, el més poderós dels Ainur en els seus orígens; anomenat després Mórgoth, Bàuglir, Senyor Fosc, l’Enemic, etc. El significat de Mélkor era «Aquell que creix en Poder»; la forma síndarin era Bélegûr, que no es féu servir mai, tret de la forma deliberadament alterada de Bélegurth, «Gran Mort».

Menegroth «Les Mil Cavernes», els palaus ocults d’En Thíngol i Na Mèlian al riu Esgàlduin, a Dòriath.

Menèldil Fill de n’Anàrion, Rei de Góndor.

Menèlmacar «Espadatxí del Cel», la constel·lació Orió.

Meneltarma «Pilar del Cel», muntanya al bell mig de Númenor al cim de la qual hi havia el Santuari de L’Eru Ilúvatar.

Méreth Aderthad La «Festa de Retrobament» oferta per En Fingolfin a la vora dels Bassiols d’Ivrin.

Michelburg Traducció de Bélegost: «gran fortalesa».

Mig-èlfic Traducció del síndarin Péredhel, plural Péredhil, aplicat a N’Élrond i N’Élros; i a N’Eàrendil.

Mil Cavernes Vegeu Menegroth.

Mîm El Nan-mesquí, a casa del qual (Bar-en-Danwedh), a Àmon Rûdh, visqué en Turin amb la banda de proscrits. Delatà el seu cau als Orcs; mort per en Hurin a Nargòthrond.

Minas Anor «Torre del Sol Ponent» (també simplement Anor), anomenada després Minas Tirith; la ciutat de n’Anàrion, als peus del Mont Mindòl·luin.

Minas Ithil «Torre de la Lluna», anomenada després Minas Mórgul; la ciutat de n’Ísildur, construïda sobre un cingle d’Éphel Dúath.

Minas Mórgul «Torre de la Bruixeria» (també simplement Mórgul), nom de Minas Ithil després de ser capturat pels Espectres de l’Anell.

Minastir Vegeu Tar-Minastir.

Minas Tirith (1) «Torre de Guàrdia», construïda per En Fínrod Felagund a Tol Sírion; vegeu tol-in-Gàurhoth.

Minas Tirith (2) Més tard, nom de Minas Anor. Anomenada «Ciutat de Góndor».

Míndeb Un afluent del Sírion, entre Dímbar i el Bosc de Néldoreth.

Mindòl·luin «Cim blau alterós», la gran muntanya darrere de Minas Anor.

Mindon Eldaliéva «Torre Alta dels Eldalië», la torre de n’Ingwë a la ciutat de Tírion; també simplement la Mindon.

Míriel (1) La primera esposa d’En Finwë, mare d’En Feànor; morí després de néixer En Fèanor. Dita Serindë «la Brodadora».

Míriel (2) Filla d’en Tar-Palantir, forçada a casar-se amb n’Ar-Pharazôn, i anomenada Ar-Zimraphel com a reina; també anomenada Tar-Míriel.

Mitgerols Traducció de Periànnath (Hòbbits).

Mithlond «Les Rades Grises», ports dels Elfs en el Golf de Lhûn; també esmentades com les Rades.

Mithràndir «El Pelegrí Gris», nom èlfic d’en Gandalf (Olorin), un dels Istari (Mags).

Mithrim El nom del gran llac a l’est de Hithlum i també de la regió limítrof i de les muntanyes de l’oest que separen Mithrim de Dor-lomin. El nom era, originalment, el dels elfs Síndarin que hi vivien.

Mórdor «Terra Negra», també anomenada Terra d’Ombres; el reialme d’en Sàuron a l’est de les muntanyes d’Éphel Dúath.

Mórgoth «L’Enemic Negre», nom que En Fèanor posà a Mélkor després del rapte dels Silmarils. Vegeu Mélkor.

Mórgul Vegeu Minas Mórgul.

Mòria «L’Abisme Negre», nom posterior de Khazad-dûm (Hadhodrond).

Moriquendi «Elfs de la Foscor», vegeu Elfs Foscos.

Mormequil «L’Espasa Negra», nom donat a en Turin com a cabdill de l’host de Nargòthrond; vegeu Gurthang.

Morwen Filla d’en Bàragund (neboda d’en Bàrahir, el pare d’En Beren); esposa d’en Hurin i mare d’en Turin i na Níenor; anomenada Eledhwen (traduït en el text com «Resplendor èlfica») i la Senyora de Dor-lomin.

Muntanya Blanca Vegeu Taniquetil.

Muntanyes: d’Aman, de Defensa vegeu Pelóri; Blaves, vegeu Èred Luin i Èred Lindon; Boiroses, vegeu Hithàeglir; de l’Est, vegeu Orocàrni; de Ferro, vegeu Èred Engrin; de Foc, vegeu Oròdruin; de Mithrim, vegeu Mithrim; d’Ombres, vegeu Èred Werthrin i Éphel Dúath; de Terror, vegeu Èred Gòrgoroth; Circumdants, vegeu Echoriath; Ressonants, vegeu Èred Lomin.

Mont del Fat Vegeu Àmon Àmarth.

Música dels Ainur Vegeu Ainulindalë.

Nàhar El cavall del Vala Oromë, així anomenat segons els Èldar per motiu de la seva veu.

Namo Un Vala, dels d’Aratar; dit normalment Mandos, el lloc on vivia. Namo vol dir «Decretador, Jutge».

Nàndor Segons diuen vol dir «Els que giraren en rodó»: els Nàndor eren aquells Elfs de l’host dels Tèleri que es negaren a travessar les Muntanyes Boiroses en el viatge cap a l’oest des de Cuiviénen, però una part dels quals, amb en Dénethor al cap, arribaren molt després a les Muntanyes Blaves i visqueren a Ossiriand (els Elfs Verds).

Nan Dungortheb També Dungonrtheb; traduït en el text com «Vall de la Mort Terrible». La vall entre els precipicis d’Èred Gòrgoroth i el Cinturó de Na Mèlian.

Nan Élmoth El bosc a l’est del riu Celon on N’Elwë (Thíngol) fou encantat per Na Mèlian i es perdé; després l’indret on visqué n’Eöl.

Nanminaire «Excavacions dels Nans»; traducció de Khazad-dûm (Hadhodrond).

Nans Pel que fa al Collaret dels Nans, vegeu Nauglamír. Per als Set Anells dels Nans, vegeu Anells de Poder. Vegeu també Naugrim.

Nans Mesquins Traducció de Noegyth Nibin. Vegeu també Nans.

Nan-tathren «Vall del salze», traduït com «la Terra dels Salzers», on el riu Nàrog abocava al Sírion. En la cançó de Barbarbrat, a Les dues torres, III, 4, s’empren formes quenya del nom: pels salzers de Tasarínan; Nan-tasàrion.

Nargòthrond «La gran fortalesa subterrània del riu Nàrog», fundada per En Fínrod Felegund i derruïda pel Glàurung; també el reialme de Nargòthrond que s’estenia a l’est i a l’oest del Nàrog.

Narn i Hîn Hurin «La Història dels Fills d’en Hurin», la llarga troba de què deriva el capítol vint-i-dos; atribuïda al poeta Dírhavel, un Home que vivia als Ports del Sírion en els temps de N’Eàrendil i que morí a l’atac dels fills d’En Fèanor. Narn vol dir història feta en vers, però per ser parlada, no cantada.

Nàrog riu principal de Beleríand Occidental que naixia a Ivrin sota Èred Wethrin i desembocava al Sírion a Nan-tathren.

Nàrsil L’espasa de n’Eléndil, feta per en Tèlchar de Nogrod, que fou trencada quan n’Eléndil morí en combat contra en Sàuron; els fragments foren reforjats per n’Àragorn i anomenada Andúril.

Narsílion La Cançó del Sol i de la Lluna.

Narja Un dels Tres Anells dels Elfs, l’Anell de Foc o l’Anell Vermell, posseït per En Círdam i després per en Mithràndir.

Nauglamir «El Collaret dels Nans», fet pels Nans per en Fínrod Felagund, tret de Nargòthrond per en Turin, lliurat a En Thíngol, i causa la seva mort.

Naugrim «El Poble Esquifit», nom síndarin per als Nans.

Nazgûl Vegeu Espectres de l’Anell.

Nèithan Nom adoptat per en Turin entre els proscrits, traduït com «L’Agreujat» (literalment, «un que és desposseït»).

Nèldoreth El gran bosc de faigs que formava la part del nord de Dòriath; anomenat Taur-na-Nèldor a la cançó de Barbarbrat en Les dues torres, III, 4.

Nénar Nom d’un estel.

Nen Guirith «Aigües Estremidores», nom donat a Dímrost, les cascades del Cèlebros en el Bosc de Brethil.

Nenja Un dels Tres Anells dels Elfs, l’Anell d’Aigua, portat per Na Galàdriel; també dit l’Anell d’Adamant.

Nénning Riu de Beleríand Occidental que desemboca al mar en el Port d’Èglarest.

Nénuial «Llac Vesperal», a Èriador, on neix el riu Barànduin i a la vora del qual fou construïda la ciutat d’Annúminas.

Nerdanel Dita la Sàvia; filla d’en Mahtan el ferrer, esposa d’En Fèanor.

Nessa Una de les Vàlier, germana d’Oromë i esposa de Tulkas.

Nevrast La regió a l’oest de Dor-lomin, més enllà d’Èred Lomin, on visqué En Turgon abans de marxar a Góndolin. El nom, que vol dir «Riba d’Aquí», es referia originàriament a tota la costa nord-occidental de la Terra Mitjana (en contraposició a Haerast, «la riba d’allà», la costa d’Aman).

Nienna Una de les Vàlier, comptada entre els Àratar; Senyora de Compassió i de Dol, germana de Mandos i Lórien.

Níenor «Dol», filla d’en Hurin i na Morwen i germana d’en Turin; embruixada pel Glàurong a Nargòthrond oblidà el seu passat, esposà en Turin a Brethil amb el nom de Níniel; es llançà al Tèiglin.

Nímbrethil Boscos de bedolls d’Avèrnien al sud de Beleríand. Cf. Bilbo a Rivendell: «vaixell bastí de bons troncs a Nímbrethil per viatjar…» (La germandat de l’anell, II, 1).

Nímloth (1) L’Arbre Blanc de Númenor, el fruit del qual collí n’Ísildur abans de marcir-se i originà l’Arbre Blanc de Minas Ithil. Nímloth «Pit Blanc» és la forma síndarin del quenya Ninquelótë, un dels noms de Telpèrion.

Nímloth (2) Elf de Dòriath que esposà en Dior, hereu d’En Thíngol; mare de N’Èlwing; morta a Menegroth a l’atac dels fills d’En Fèanor.

Nímphelos La gran perla oferta per En Thíngol al senyor dels Nans de Bélegost.

Níniel «Donzella de llàgrimes», el nom que en Turin, ignorant de la seva relació, posà a la seva germana; vegeu Niénor.

Ninquelótë «Pit Blanc», un nom de Telpèrion; vegeu Nímloth (1).

níphredil Una flor blanca que brollà a Dòriath a la llum dels estels quan va néixer Na Lúthien. També creixia a Cerin Amroth, a Lórien de les Flors (La Germandat de l’Anell, II, 1).

Nirnaeth Arnoediad «Llàgrimes Incomptables» (també dita simplement la Nirnaeth), el nom donat a la desastrosa cinquena batalla de les Guerres Beleríand.

Nivrim Aquella part de Dòriath que queia al marge oest del Sírion.

Noegyth Nibin «Nans Mesquins», vegeu també Nans.

Nogrod Una de les dues ciutats dels Nans a les Muntanyes Blaves; traducció al síndarin del nànic Tumunhazar. Vegeu Bucbastit.

Noldolantê «La caiguda dels Nóldor», lament fet per en Màglor, fill d’En Fèanor.

Nóldor Els Elfs Profunds, la segona host dels Èldar en el viatge cap a l’oest des de Cuiviénen, amb En Finwë al cap. El nom (quenya Noldo, síndarin Golodh) vol dir «els Savis» (però savis en el sentit de posseïdors de coneixement, no en el sentit de posseir sagacitat, seny). Per a la llengua dels Nóldor, vegeu Quenya.

Nóm, Nómin «Saviesa» i «els Savis», els noms que els Homes del seguici d’En Bëor donaren a En Fínrod i els seus en la seva llengua.

Nulukkizdîn Nom nànic de Nargòthrond.

Númenor (en la forma quenya completa: Númenóre) «Occidentàlia», «Terra de l’Oest», la gran illa preparada pels Vàlar per viure-hi els Edain després de la fi de la Primera Edat. Dit també Anadûnê, Àndor, Elenna, la Terra de l’Estel i, després de la caiguda, Akallbêth, Atalantë i Mar-nu-Falmar.

Númenóreans Els Homes de Númenor, també anomenats Dúnedain.

Nurtalë Valinóreva «L’Ocultament de Vàlinor».

Oestat Vegeu Anadûnê, Númenor.

Óhtar «Guerrer», escuder de n’Ísildur que portà els fragments de l’espasa de n’Eléndil a Ímladris.

Oiolossë «Sempre blanc de neu», el nom amb què habitualment els Èldar anomenaven el Taniquetil, traduït al síndarin com Àmon Uilos; però, segons el Vàlaqueta, era «la torre més alta del Taniquetil».

Oiomúre Regió de boires a la vora de Helcaraxë.

Olórin Un Maia, un dels Istari (Mags); Mithràndir, Gàndalf, i cf. Les Dues Torres, IV, 5: «A la meva jovenesa vaig ser Olórin a l’oest que ha estat oblidat».

Olvar Un mot èlfic retingut en les locucions de Yavanna i Manwë en el capítol segon, que vol dir «coses que creixen amb arrels a terra».

Olwë Cabdill, juntament amb el seu germà Elwë (Thíngol), de les hosts dels Tèleri en el viatge a l’oest des de Cuiviénen; senyor dels Tèleri d’Alqualondë a Aman.

Ondolindë «Cançó de Pedra», el nom original quenya de Góndolin.

Orcs Criatures de Mórgoth.

Òrfalch Échor El gran congost que travessava les Muntanyes Circumdants per on s’anava a Dóndolin.

Orientalencs També anomenats Homes Bruns, arribaren a Beleríand de l’Est en l’època posterior a la Dàgor Bragollach, i lluitaren en els dos bàndols a la Nirnaeth Arnoediad; Mórgoth els donà Hithlum com a lloc de residència, i hi oprimiren els supervivents del Poble d’En Hàdor.

Òrmal Una de les Llànties dels Vàlar feta per Aulë. Òrmal es dreçava al sud de la Terra Mitjana.

Orocarni Les Muntanyes de l’Est de la Terra Mitjana (el nom vol dir «les Muntanyes Vermelles»).

Oròdreth El segon fill d’En Finarfin; guardià de la torre de Minas a Tol Sírion; Rei de Nargòthrond després de la mort del seu germà Fínrod; pare de na Finduilas; mort a la Batalla de Túmhalad.

Oròdruin «Muntanya del Foc Abrusador» de Mórdor, on en Sàuron forjà l’Anell Sobirà; també anomenat Àmon Àmarth, «Mont del Fat».

Oromë Un Vala, dels d’Aratar; el gran caçador, cabdill dels Elfs de Cuiviénen, espòs de Vàna. El nom vol dir «Toc de corneta» o «So de Corns», cf. Vàlaróma; en El Senyor dels Anells apareix en la forma síndarin Araw.

Oromet Un turó vora el port d’Andúnië a l’oest de Númenor dalt del qual es construí la torre de Tar-Minastir.

Òrthanc «Cim Forcat», la torre númenórean del Cercle d’Ísengard.

Osguíliath «Ciutadella dels Estels», la principal ciutat de l’antic Góndor, a les dues bandes del riu Ànduin.

Ossë Un Maia, vassall d’Ulmo, amb qui penetrà a les aigües d’Arda; amant i instructor dels Tèleri.

Ossiríand «La Terra de Set Rius» (que són el Gèlion i els seus afluents que baixen de les Muntanyes Blaves), la terra dels Elfs Verds. Cf. Cançó de Barbarbrat a Les Dos Torres, III, 4: «a l’estiu vagarejava per omedes d’Ossiríand. Quina llum, quina musica, fan els Set Rius a Ossir!». Vegeu Lindon.

Ost-in-Edhil «Fortalesa dels Èldar», la ciutat dels elfs a Erégion.

Palantiri «Les clarividents», les set Pedres Vidents portades de Númenor per n’Eléndil i els seus fills; fetes per En Fèanor a Aman (vegeu Les Dues Torres, III, 11).

Passos del Tèiglin Al sud-oest del Bosc de Brethil, on el vell camí que baixava dels Aiguamolls del Sírion creuava el Tèiglin cap al sud.

Pastors dels Arbres Ents.

Pedra dels Desventurats Pedra en memòria d’en Turin i na Níenor a Cabed Naeràmarth, en el riu Tèiglin.

Pedres Vivents Vegeu Palantiri.

Pelàrgir «Rada dels Vaixells Reals», el port númenórean per damunt del delta de l’Ànduin.

Pelóri «Les altures tancants o defensives», també anomenades Muntanyes d’Aman i Muntanyes de Defensa, dreçades pels Vàlar després de la destrucció de llurs cases d’Almaren; formen una corba de lluna creixent de nord a sud, prop de les costes orientals d’Aman.

Periànnath Els mitgerols (Hòbbits).

Petit Gèlion Una de les dues branques del riu Gèlion al nord, que naixia al Puig de Himring.

Pharazôn Vegeu Ar-Pharazôn.

Plana Protegida Vegeu Talath Dirnen.

Poble de Na Hàleth Vegeu Hàladin i Hàleth.

Pont de l’Esgàlduin Vegeu Iant Iaur.

Port dels Cignes Vegeu Alqualondë.

Ports, Els Bríthombar i Eglarest a la costa de Beleríand; Els Ports del Sírion (a la fi de la Primera Edat); Les Rades Grises (Mithlond) en el Golf de Lhûn; Alqualondë, el Port dels Cignes, també simplement El Port.

Portes de l’Estiu Un gran festival de Góndolin, la vigília del qual la ciutat fou atacada per les forces de Mórgoth.

Primogènits, Els Els primers fills de L’Ilúvatar, els Elfs.

Profecia del Nord La Fatalitat dels Nóldor, pronunciada per Mandos a la costa d’Araman.

Quendi Nom èlfic original dels Elfs (de tota mena, incloent-hi els Avari), que vol dir «Aquells que parlen amb veus».

Quenta Silmaríl·lion «La Història dels Silmarils».

Quenya L’antiga llengua, comuna a tots els Elfs, en la forma que adoptà a Vàlinor; portada a la Terra Mitjana pels exiliats nóldorin, però abandonada com a parla quotidiana, especialment després de l’edicte del Rei Thíngol prohibint-ne l’ús. No se l’esmenta amb aquest nom en el llibre, sinó com a Èldarin, Antic Èldarin, Elf Antic, la llengua de Vàlinor, la parla dels Elfs de Vàlinor, la llengua dels Nóldor, La Llengua Antiga d’Occident.

Ràdagast Un dels Istari (mags).

Rades Grises Vegeu (Els) Ports, Mithlond.

Ràdhruin Un dels dotze companys d’en Bàrahir a Dorthónion.

Ràgnor Un dels dotze companys d’en Bàrahir a Dorthónion.

Ramdal «Fi de la Murada» (vegeu Àndram), on acabava la cascada divisòria de Beleríand.

Rana «La Velleitosa», nom de la Lluna entre els Nóldor.

Rathlóriel «Curs daurat», nom posterior del riu Àscar, després d’enfonsar-s’hi el tresor de Dòriath.

Rauros «Ruixim Clamorós», les grans cascades del riu Ànduin.

Région El bosc dens que forma la part sud de Dòriath.

Regnat Ocult Nom donat a Dòriath i a Góndolin.

Rei Antic Vegeu Manwë.

Reialme Benaventurat Vegeu Aman.

Reialme Protegit Vegeu Vàlinor.

Reravinguts, Els Els Fills més Joves de L’Ilúvatar, Homes; traducció de Híldor.

Rerir Muntanya al nord del Llac Hèlevorn, on naixia la més gran de les dues branques que afluïen al Gèlion.

Rhovànion «Terra feréstega», l’ampla regió a l’est de les Muntanyes Boiroses.

Rhudaur Regió al nord-est d’Èriador.

Ríam Filla d’en Bélegund (nebot d’en Bàrahir, el pare d’En Beren); esposa d’en Huor i mare d’en Tuor; després de morir en Huor, morí de pena al Haudh-en-Ndengin.

Ringil L’espasa de Fingolfin.

Ringwil El corrent d’aigua que abocava al riu Nàrog a Nargòthrond.

Riu Sec El riu que discorria en temps passats per les Muntanyes Circumdants des del llac prehistòric on després hi hagué Túmladen, la plana de Góndolin.

Rivendell Traducció d’Ímladris.

Rivil Corrent que anava de Dorthónion cap al nord i desembocava al Sírion en el Marjal de Serech.

Ròchallor El cavall d’En Fingolfin.

Ròhan «El país dels cavalls», nom posterior a Góndor de les grans planures verdes abans anomenades Calenàrdhon.

Ròhirrim «Els Senyors dels Cavalls» de Ròhan.

Rómenna Port a la costa est de Númenor.

Rothinzil Nom adûnaic (númenórean) del vaixell de N’Eàrendil, Vingilot, amb el mateix significat, «Flor d’escuma».

Rúmil Un savi nóldorin de Tírion, el primer inventor de caràcters escrits (cf. El Senyor dels Anells, Apèndix E, II); hom li atribueix l’Ainulindalë.

Ruta dels Nans Camí que anava a Beleríand des de les ciutats de Nogrod i Bélegost i creuava el Gèlion pel gual de Sarn Athrad.

Ruta Recta, Camí Recte El camí per damunt el Mar cap a l’Antic i Autèntic Occident, pel qual podien navegar encara els vaixells dels Elfs després de l’Ofegament de Númenor i del Canvi del Món.

Sàeros Elf Nàndorin, un dels consellers en cap d’En Thíngol a Dòriath; insultà en Turin a Menegroth i fou perseguit per ell fins a la mort.

Sales d’Espera Els Palaus de Mandos.

Sàlmar Un Maia que entrà a Arda amb Ulmo; factor dels grans corns d’Ulmo, els Ulumúri.

Sarn Athrad «Gual de Pedres», on la ruta dels Nans de Nogrod a Bélegost creuava el riu Gèlion.

Sàruman «Home Capaç», el nom d’en Curunir entre els Homes (que el tradueix), un dels Istari (Mags).

Sàuron «L’Abominat» (en síndarin anomenat Gòrthaur); el més gran dels servents de Mórgoth, originalment un Maia d’Aulë.

Segons Nascuts, Els Els Fills més Joves de L’Ilúvatar, Homes.

Següents, Els Els Fills més Joves de L’Ilúvatar, els Homes; traducció de Híldor.

Senyor de les Aigües Vegeu Ulmo.

Senyor d’Occident Vegeu Vàlar.

Senyor Fosc, El S’aplica el terme a Mórgoth, i a en Sàuron.

Serech El gran marjal al nord del Pas del Sírion, on arriba el riu Rivil procedent de Dorthónion.

seregon «Sang de Pedra», una planta amb flors d’un vermell profund que creixia a l’Àmon Rhûd.

Serindë «La Brodadora»; vegeu Míriel (2).

Set Pedres Vegeu Palantiri.

Silmarien Filla d’en Tar-Eléndil, quart Rei de Númenor; mare del primer senyor d’Andúnië i ancestre de n’Eléndil i els seus fills Ísildur i Anàrion.

Silmarils Les tres joies fetes per En Feànor abans de la destrucció dels Dos Arbres de Vàlinor, dels quals tragué la llum amb què les omplí.

Sílpion Un nom de Telpèrion.

Síndar Els Elfs Grisos. El nom s’aplicava a tots els Elfs d’origen Tèlerin que trobaren els Nóldor que tornaren a Beleríand, llevat dels Elfs Verds d’Ossiríand. Potser els Nóldor inventaren aquest nom per als primers Elfs d’aquest origen que es trobaren al nord, sota els cels grisos i la boira del Llac Mithrim (vegeu Mithrim); o potser perquè els Elfs Grisos no eren de la Llum (de Vàlinor) ni tampoc dels Foscos (Avari), sinó Elfs del Crepuscle. Però el mot es mantingué per referir-se al nom de N’Elwë Thíngol (quenya Sindaollo, Singollo «Capagris») d’ençà que fou reconegut rei suprem de tota la terra i dels seus pobles. Els Síndar es deien a ells mateixos Edhil, plural Edhel.

Síndarin La llengua èlfica de Beleríand, derivada de la parla comuna dels Elfs però molt influïda al llarg de les edats pel quenya de Vàlinor; adquirida pels exiliats nóldorin a Beleríand. També anomenada la llengua dels Elfs Grisos, la llengua dels Elfs de Beleríand, etc.

Singollo Capagrís, Mantellgrís; vegeu Síndar, Thíngol.

Sírion «El Gran Riu» que corria de nord a sud i dividia Beleríand Occidental de l’Oriental.

Soronúmë Nom d’una constel·lació.

Súlimo Nom de Manwé, definit en el Vàlaquenta com «Senyor de l’Hàlit d’Arda» (literalment «l’Alenador»).

Talath Dirnen La Plana Protegida, al nord de Nargòthrond.

Talath Rhunen «La vall de l’Est», nom primerenc de Thargèlion.

Taniquetil «Alt Cim Blanc», la més alta de les muntanyes dels Pelóri i la muntanya més alta d’Arda, al cim del qual hi ha Ilmarin, els estatges de Manwë i Varda, també anomenat la Muntanya Blanca, la Muntanya Sagrada, i la Muntanya de Manwë. Vegeu Oilossë.

Tar-Ancàlimon Catorzè Rei de Númenor, en l’època del qual els Númenóreans es dividiren en partits oposats.

Taras Puig sobre un promontori de Nevrast; a sota hi havia Vinyamar, la residència d’En Turgon abans que marxés a Góndolin.

Tar-Atanamir Tretzè Rei de Númenor, a qui es dirigiren els Missatgers dels Vàlar.

Tar-Càlion Nom quenya de n’Ar-Pharazôn.

Tar-Ciryatan Dotzè Rei de Númenor, «el Mestre d’Aixa».

Tar-Eléndil Quart Rei de Númenor, pare de na Silmarien, de qui descendia n’Eléndil.

Tar-Minastir Onzè Rei de Númenor, que ajudà En Guil-galad contra en Sàuron.

Tar-Minyatur Nom de N’Élros Mig-Elf com a primer Rei de Númenor.

Tar-Míriel Vegeu Míriel (2).

Tarn Aeluin El llac de Dorthónion on vivien en Bàrahir i els seus companys, i on foren assassinats.

Tar-Palantir Vintè Rei de Númenor, que es penedí dels actes dels Reis i es posà el nom en quenya: «el que veu de lluny». Vegeu Inziladun.

Taur-en-Fàroth Les terres altes bosquívoles a l’oest del riu Nàrog, damunt de Nargòthrond; també anomenades l’Alt Fàroth.

Taur-im-Duinath «El Bosc entre Rius», nom de les terres feréstegues del sud d’Àndram, entre el Sírion i el Gèlion.

Taur-nu-Fuin Últim nom de Dorthónion: «el Bosc sota la Nit». Cf. Deldúwath.

Tàuron «El Guardaboscos» (traduït en el Vàlaquenta, «Senyor dels boscos»), un nom d’Oromë entre els Síndar. Cf. Àldaron.

Tèiglin Un afluent del Sírion que neix a Èred Wethrin i limita al sud amb el Bosc de Brethil; vegeu també Passos del Tèiglin.

Tèlchar El ferrer de més renom de Nogrod, el que va fer l’Àngrist (segons n’Àragorn a Les Dues Torres, III, 6) i també la Nàrsil.

Tèlemnar Vint-i-sisè Rei de Góndor.

Tèleri La tercera i la més gran de les tres hosts dels Èldar en el viatge cap a l’oest des de Cuiviénen, encapçalada per N’Elwë (Thíngol) i N’Olwë. El nom que es deien ells mateixos era Líndar, els Cantaires; el nom Tèleri, els Endarrerits, els Ressagats, els fou donat pels que anaven davant seu a la marxa. Hi va haver molts Tèleri que no abandonaren la Terra Mitjana; els Síndar i els Nàndor eren originalment Elfs Tèlerin.

Telpèrion El més vell dels Dos Arbres de Vàlinor. Anomenat l’Arbre Blanc.

Telemendil Nom d’una constel·lació.

Terra de l’Estel Númenor.

Terra de la Mort Vivent Vegeu Dor Firn-i-Guinar.

Terra d’Ombres Vegeu Mórdor.

Terra Mitjana Les terres a l’est del Gran Mar; també dites les Terres d’Aquí, les Terres Exteriors, les Grans Terres i Éndor. Passim.

Terra Negra Vegeu Mórdor.

Terres d’Aquí La Terra Mitjana (també dites les Terres Exteriors).

Terres Grans Terra Mitjana.

Terres Immortals Vegeu Terres Imperibles.

Terres Imperibles Aman i Erèssëa; també anomenades les Terres Immortals.

Terres Exteriors La Terra Mitjana (també dites les Terres d’Aquí).

Thàlion «Ferm, Fort»; vegeu Hurin.

Thalos El segon dels afluents del Gèlion a Ossiríand.

Thangoròdrim «Muntanyes de la Tirania», alçades per Mórgoth damunt Àngband; enderrocades a la gran Batalla de la fi de la Primera Edat.

Thargèlion «La Terra més enllà del Gèlion», entre el Puig Rerir i el riu Ascar, on vivia en Carànthir; també anomenada Dor Carànthir i Talath Rhunen.

Thíngol «Capagrís», «Mantellgrís» (en quenya, Sindacollo, Singollo), el nom pel qual N’Elwë, cabdill amb el seu germà Olwë de l’host dels Tèleri des de Cuiviénen i després Rei de Dòriath, fou conegut a Beleríand; també anomenat el Rei Ocult.

Thoròndor «Rei de les Àguiles». Cf. El Retorn del Rei, VI, 0: «el vell Thoròndor, que havia construït els nius als cims inaccessibles de les Muntanyes Circumdants quan la terra mitjana era encara jove».

Thrànduil Elf Síndarin, Rei dels Elfs Silvans del nord del Gran Bosc Verd (el Bosc Llobregós); pare d’en Lègolas, que era de la Germandat del Rei.

Thuringwerhil «Dona de l’Ombra Secreta», el missatger d’en Sàuron des de Tol-in-Gàurhoth, que adoptà la forma d’una gran rata-penada, i amb la forma de la qual entrà Na Lúthien a Àngband.

Tílion Un Maia, timoner de la Lluna.

Tintallë «La Inflamadora», un nom de Varda com a creadora d’Estels. Així és anomenada en el lament de Na Galàdriel a Lórien, La Germandat de l’Anell, II, 8. Cf. Élbereth, Elentari.

Tinúviel El nom que en Beren posà a Na Lúthien: una versió poètica de rossinyol, «Filla del Crepuscle», Vegeu Lúthien.

Tírion «Gran torre de guàrdia», la ciutat dels Elfs dalt del Tuna, a Aman.

Tol Erèssëa «L’Illa Solitària» (també simplement Erèssëa), on Ulmo portà els Vànyar, els Nóldor i després els Tèleri a través dels oceans, que finalment arrelà a la Badia d’Èldamar, prop de les costes d’Aman. Els Tèleri romangueren molt temps a Erèssäa abans d’anar a Alqualondë; i hi vivien molts Nóldor i Síndar després de la fi de la Primera Edat.

Tol Galen «L’Illa Verda» en el riu Àdurant, a Ossiríand, on En Beren i Na Lúthien visqueren després de tornar.

Tol-in-Gàurhoth «Illa d’Homes Llop», nom de Tol Sírion després de ser capturada per en Sàuron.

Tol Morwen Illa en el mar després de l’ofegament de Beleríand damunt la qual s’alçava la pedra en memòria d’en Turin, na Níenor i na Morwen.

Tol Sírion Illa del riu, en el Pas del Sírion, en què En Fínrod construí la torre de Minas Tirith; després de capturar-la, en Sàuron l’anomenà Tol-in-Gàurhoth.

Troba de Lèithian El llarg poema que parla de les vides d’En Beren i Na Lúthien del qual es deriva el relat en prosa d’El Silmaríl·lion. La traducció de Lèithian és «Alliberament de l’Esclavatge».

Tulkas Un Vala, el «més fort i el més gran en gestes de valor», que arribà el darrer a Arda; també dit Astaldo.

Túmhalad Vall entre els rius Guinglith i Nàrog, on l’host de Nargòthrond fou vençuda.

Túmladen «L’Ampla Vall», la vall oculta a les Muntanyes Circumdants enmig de la qual hi havia la ciutat de Góndolin. (Túmladen fou després el nom d’una vall a Góndor: El Retorn del Rei, V, 1.).

Tumúnzahar Vegeu Nogrod.

Tuna El turó verd del Calacirya damunt del qual fou construïda Tírion, la ciutat dels Elfs.

Tuor Fill d’en Huor i na Ríam, criat pels Elfs Grisos de Mithrim; entrà a Gòndolin portant un missatge d’Ulmo; es casà amb n’Ídril, filla d’En Turgon, i amb ella i llur fill Eàrendil escapà de la destrucció de la ciutat; en el seu vaixell partí N’Eàrendil cap a Occident.

Turàmbar «Amo de la Fatalitat», l’últim nom adoptat per Turin en l’època que visqué al Bosc de Brethil.

Turgon Dit el Savi; segon fill d’En Fingolfin; visqué a Vinyamar, a Nevrast, abans de partir en secret a Gòndolin, que governà fins a morir en el saqueig de la ciutat; pare de n’Ídril, la mare de N’Eàrendil: anomenat (com En Thíngol) el Rei Ocult.

Tûr Haretha El túmul mortuori de la Senyora Hàleth en el Bosc de Brethil (vegeu Haudh-en-Arwen).

Turin Fill d’en Hurin i na Morwen; protagonista de la troba anomenada Narn i Hîn Hurin, de la qual es deriva el Capítol vint-i-u. Per als seus altres noms vegeu Nèithan, gòrthol Agarwaen, Mormeguil, Home Salvatge dels Boscos, Turàmbar.

Turons del Nord A Èriador, on es va aixecar la ciutat númenóreana de Fórnost.

Uinen Una Maia, la Senyora del Mars, esposa d’Ossë.

Úlairi Vegeu Espectres de l’Anell.

Úldor Dit el Maleït; fill de n’Úlfang el Negre, mort per en Màglor a la Nirnaeth Arnoediad.

Úlfang Dit el Negre; cabdill dels orientalencs que, amb els seus tres fills, seguí en Carànthir i fou un traïdor a la Nirnaeth Arnoediad.

Úlfast Fill de n’Úlfang el Negre, mort pels fills d’en Bor a la Nirnaeth Arnoediad.

Ulmo Un Vala, dels d’Àratar, anomenat Senyor de les Aigües i Rei del Mar. Els Èldar interpretaren que el nom significava «L’Abocador» o «El que fa ploure».

Ulumúri Els grans corns d’Ulmo fets pel Maia Sàlmar.

Úlwarth Fill de n’Úlfang el Negre, mort pels fills d’en Bor a la Nirnaeth Arnoediad.

Úmanyar Nom donat a aquells Elfs que emprengueren viatge cap a l’oest des de Cuiviénen però no arribaren a Aman: «Aquells no d’Aman», en contraposició a Amanyar, «Aquells d’Aman».

Úmarth «Fat Desgraciat», nom fictici que en Turin dóna al seu pare a Nargòthrond.

Úmbar Gran port natural i fortalesa dels Númenóreans al sud de la Badia de Belfalas.

Ungòliant La gran aranya, destructora amb Mélkor dels Arbres de Vàlinor. Sehelob, a El Senyor dels Anells era «la darrera filla de na Ungòliant que pertorbà el món infeliç» (Les Dues Torres, IV, 9).

Unió d’en Maedhros L’aliança formada per derrotar Mórgoth que acabà a la Nirnaeth Arnoediad.

Urthel Un dels dotze companys d’en Bàrahir a Dorthónion.

Urulóki Mot quenya que vol dir «serp de foc».

Utumno La primera gran plaça forta de Mélkor, al nord de la Terra Mitjana, destruïda pels Vàlar.

Vairë «La Teixidora», una de les Vàlier, l’esposa de Namo Mandos.

Vàlacirca «La Falç dels Vàlar», nom de la constel·lació del Carro Gran.

Vàlandil Fill més jove de n’Ísildur; tercer Rei d’Àrnor.

Vàlaquenta «Relat dels Vàlar», una obra curta tractada com a unitat separada d’El Silmaríl·lion pròpiament dit.

Vàlar «Aquell amb Poder», «Els Poders» (singular Vala); nom donat a aquells grans Ainur que entraren a Eä al començament del Temps i assumiren les funcions de preservar i governar Arda. També dits els Grans, els Regents d’Arda, els Senyors d’Occident, els Senyors de Vàlinor. Vegeu també Ainur, Aratar.

Vàlaraukar «Dimonis de Poder» (singular Vàlarauko), forma quenya corresponent al síndarin Bàlrog.

Valaróma El corn del Vala Oromë.

Vàlier «Les Reines dels Vàlar» (singular Valië); terme únicament utilitzat en el Vàlaquenta.

Vàlimar Vegeu Vàlmar.

Vàlinor La terra dels Vàlar a Aman, més enllà de les muntanyes del Pelóri; també dit el Reialme Protegit.

Vàlmar La ciutat dels Vàlar a Vàlinor; el nom també apareix en la forma Vàlimar. En el lament de Na Galàdriel a Lórien (La Germandat de l’Anell, II, 8) Vàlimar es fa equivalent a Vàlinor.

Vàna Una de les Vàlier, germana de Yavanna i esposa d’Oromë.

Vànyar La primera host dels Èldar en el viatge cap a l’oest des de Cuiviénen, conduïda per N’Ingwë. El nom (singular Vanya) vol dir «els Rossos», en referència als cabells daurats dels Vànyar; vegeu Finarfin.

Varda «L’Exaltada», «L’Elevada»; també dita la Senyora dels Estels. La més gran de les Vàlier, esposa de Manwë, que vivia amb ell al Taniquetil. Uns altres noms de Varda, com a creadora d’Estels, eren Élbereth, Elentàri, Tintallë.

Vasa «El Consumidor», un nom del Sol entre els Nóldor.

Vilja Un dels Tres Anells dels Elfs, l’Anell d’Aire, portat per En Guild-galad i després per N’Élrond; també anomenat L’Anell de Safir.

Vingilot (En la forma quenya completa, Vingilótë), «flor d’Escuma», el nom del vaixell de N’Eàrendil; vegeu Rothinzil.

Vinyamar La casa d’En Turgon a Nevrast sota el Puig Taras. El significat és probablement «Nou Estatge».

Voronwë «El Ferm», Elf de Góndolin, l’únic mariner que sobrevisqué dels set vaixells que foren enviats a Occident després de la Nirnaeth Anoediad; es trobà amb en Tuor a Vinyamar i el guià a Góndolin.

Wilwarin Nom d’una constel·lació. La paraula volia dir «papallona» en quenya, i la constel·lació potser era Cassiopea.

Yavanna «Donadora de fruits»; una de les Vàlier, comptada entre els Aratar; esposa d’Aulë; també anomenada Kementàri.





APÈNDIX


Elements dels noms quenya i síndarin

Hem recopilat aquestes notes per a aquells que tenen un interès especial en les llengües èldarin i, com a il·lustració, tot sovint fem referència a El Senyor dels Anells. Són necessàriament reduïdes, cosa que els dóna un aire de certesa i concloent que no està del tot justificat; i són molt selectives, una selecció dictada tant per consideracions de llargada com per les limitacions del coneixement de l’editor. Les entrades no estan disposades sistemàticament segons les arrels o les formes quenya i síndarin, sinó que ho són amb certa arbitrarietat, l’objectiu de la qual és fer fàcilment identificables els elements que componen els noms.

adan (plural Edain) a Adànedhel, Aradan, Dúnedain. Pel que fa al significat i història, vegeu Atani a l’índex.

aelin ‘llac, bassiol’, a Aelin-uial; cf. lin (1).

aglar ‘glòria, resplendor’ a Dàgor Àglareb, Àglarond. La forma en quenya, alkar, té transposició de consonants: al síndarin àglareb correspon Alkarinquë. L’arrel és kal- ‘resplendor’.

aina ‘sagrat’ a Ainur, Ainulindalë.

alda ‘arbre’ (quenya) a Àldaron, Aldudénië, Malinalda, corresponent al síndarin galadh (com a Caras Galàdhon i al Galàdhrim de Lothlórien).

alqua ‘cigne’ (síndarin alph) a Alqualondë; de l’arrel alak- ‘precipitació’, que apareix també a Ancàlagon.

àmarth ‘fatalitat’ a Àmon Àmarth, Cabed Naeràmarth, Úmarth i a la forma síndarin del nom d’en Turin ‘Amo de la Fatalitat’, Turàmarth. La forma quenya de la paraula apareix a Turàmbar.

àmon ‘turó’, paraula síndarin que apareix com a primer element de molts noms; emyn en plural a Emyn Beraid.

anca ‘queix’ a Ancàlagon (per al segon element d’aquest nom, vegeu alqua).

an(d) ‘llarg’ a Àndram, Ànduin; també a Anfalas (‘Llongareny’), a Góndor, Cair Andros (‘vaixell de llarga escuma’) una illa de l’Ànduin, i Angerthas, ‘llargues fileres de runes’.

andúnë ‘ponent, oest’ a Andúnië, al qual correspon annûn en síndarin, cf. Annúminas i Henneth Annûn, ‘finestra de ponent’, a Ithílien. L’antiga arrel d’aquestes paraules, ndu, amb el sentit de ‘cap avall des de dalt’, apareix també en el quenya númen, ‘el camí de ponent, oest’ i en el síndarin dûn, ‘oest’, cf. Dúnedain. En adûnaic adûn, a Adûnakhor; Anadûnê era un préstec de la parla èldarin.

anga ‘ferro’, síndarin ang, a Àngainor, Àngband, Ànghabar, Ànglacbel, Àngrist, Àngrod, Ànguirel, Gurthang; angren ‘de ferro’, a Àngrenost, plural engrin a Èred Engrin.

anna ‘do’ a Annatar, Mèlian, Yavanna; la mateixa arrel d’Àndor, la Terra del Dol.

annon ‘gran porta o portal’, plural ennyn, a Annon-in-Gelydh; cf. Morànnnon, la ‘Porta Negra’ de Mórdor i Sirànnon, la ‘Porta del corrent’ de Mòria.

ar- ‘al costat, a fora’ (d’on ve el quenya ar ‘i’, síndarin a), probablement a Araman, ‘fora d’Aman’; cf. també (Nirnaeth) Arnoediad ‘(Llàgrimes) incomptables’.

ar(a)- ‘alt, noble, real’ apareix a moltíssims noms com Àradan, Àredbel, Àrgonatb, Àrnot, etc; extensió de l’arrel a arat-, que apareix a Àratar i a aràto, ‘cap de brot, home eminent’, per ex., Àngrod de Angaràto i Fínrod de Findaràto; també ‘rei’, a Aranrúth, Erèinion ‘plançó de reis’ (nom d’En Guil-galad) té el plural d’aran; cf. Fórnost Erain ‘Castellnord dels Reis’, a Àrnor. El prefix ar- dels noms adûnaic dels Reis de Númenor derivava d’aquí.

arien (la Maia del Sol) deriva de l’arrel as-, també vista en el quenya àrë ‘llum del sol’.

atar ‘pare’ a Atanatàri (vegeu Atani a l’índex), Ilúvatar.

band ‘presó, captivitat’ a Àngband; de l’original mbando, del qual apareix la forma quenya a Mandos (síndarin Àngband = quenya Angamando).

bar ‘morada’ a Bar-en-Danwedh. L’antiga paraula mbár (quenya már, síndarin bar) volia dir ‘llar’, tant de persones com d’animals, i per això apareix en molts noms de lloc, com a Bríthombar, Dímbar (el primer element de les quals vol dir ‘trist, llòbreg’), Èldamar, Vàl(i)mar, Vunyamar, Mar-nu-Falmar. Màrdil, nom del primer Senescal Sobirà de Góndor, vol dir ‘devot a la casa’ (és a dir, als Reis).

bàrad ‘torre’ a Bàrad-dûr, Bàrad Eíthel, Bàrad Nímras; el plural a Emyn Beraid.

béleg ‘poderós’ a Béleg, Belegaer, Bélegost, Laer Cú Beleg.

bragol ‘sobtat’, a Dàgor Bragollach.

brethil probablement vol dir ‘bedoll argentat’; cf. Nímbrethil, el bedollar d’Avèrnien, i Fímbrethil, una de les Mullerents.

brith ‘grava’ a Bríthiach, Bríthombar, Bríthon.

(Per a molts noms que comencen amb C, vegeu les entrades de la K.)

calen (galen) l’habitual mot síndarin per dir ‘verd’, a Ard-galen, Tol Galen, Calenàdhon; també a Parth Galen (‘Gespa verda’), al costat de l’Ànduin i Pinnath Guelin (‘Carenes Verdes’) a Góndor. Vegeu kal-.

cam (de kamba) ‘mà’, però específicament la mà estesa en actitud de rebre o oferir una cosa, a Camlost, Erchàmion.

càrak- Aquesta rel surt en el quenya carca ‘ullal’, de la qual la forma síndarin carch surt a Càrcharoth i també a Càrchost ‘Torre dels Ullals’, una de les Torres Dentades a l’entrada de Mórdor. Cf. Caragdûr, Càrach Angren (‘Queix de Ferro’, la murada que protegia l’entrada a Udûn, a Mórdor) i Helcaraxë.

caran ‘vermell’ quenya carnë, a Carànthir, Càrnil Orocàrni; també a Caradhras, de caran-rass, el ‘Corn Vermell’ de les Muntanyes Boiroses, i Carninírië, ‘enjoiat de roig’, la moixera de la guilla a la cançó d’en Moixera-que-guilla. La traducció de Càrcaroth en el text com ‘Gola Roja’ deu derivar de l’associació amb aquesta paraula; vegeu càrak-.

cèleb ‘argent’ (quenya telep, telpë, com a Telpèrion) a Cèleborn, Celèbrant, Cèlebros. Celebrímbor vol dir ‘puny d’argent’, de celebrin ‘argentat’ (amb el sentit no de ‘fet d’argent’ sinó ‘com l’argent, de color o de valor’) i paur (quenya quárë) ‘puny’, tot sovint emprat per dir ‘mà’; la forma quenya del nom era Telperinquar. Celebríndal consta de celebrin i tal, dal ‘peu’.

coron ‘terraplè’ a Corollairë (també anomenat Coron Oiolairë, la segona paraula del qual vol dir ‘Sempre-estiu’, cf. Oiolossè); cf. Cerin Amroth, el gran terraplè de Lothlórien.

cú ‘arc’ a Cúthalion, Dor Cúarthol, Laer Cú Beleg.

cuivië ‘despertar’ a Cuiviénen (síndarin Nen Echui). Altres derivats de la mateixa arrel són Dor Firn-i-Guinar; coirë, el primer començament de la Primavera, síndarin echuir, El Senyor dels Anells, Apèndix D; i coimas ‘pa de vida’, nom quenya de lembas.

cul- ‘roig daurat’ a Culúrien.

curu ‘hàbil’ a Curufin(wë), Curunir.

dae ‘ombra’ a Dor Daedéloth, i potser a Dàeron.

dàgor ‘batalla’; l’arrel és ndak-, cf. Haudh-en-Ndengin. Un altre derivat és Dàgnir (Dàgnir Glaurunga ‘Ruïna del Glàurung’).

del ‘horror’ a Deldúwath; déloth ‘abominació’, a Dor Daedéloth.

dîn ‘silenciós’ a Dor Dinen; cf. Rath Dinen, el Carrer Silenciós a Minas Tirith i Àmon Dîn, un dels turons amb alimares de Góndor.

dol ‘cap’ a Lórindol; aplicat tot sovint als turons i muntanyes, com a Dol Guldur, Dolmed Mindòl·luin (també Nàrdol, un dels turons amb alimares de Góndor, i Fanuídhol, una de les Muntanyes de Mòria).

dor ‘terra’ (és a dir, terra com a contrari de mar), derivat de ndor, apareix a molts noms síndarin, com Dòriath, Dorthónion, Èriador, Góndor, Mordor, etc. En quenya, l’arrel es barrejà i confongué amb una paraula força diferent, nórë, que vol dir ‘gent’; a l’origen, Valinórë era estrictament ‘la gent dels Vàlar’, però Vàlandor, ‘la terra dels Vàlar’, i, de manera semblant, Númen(n)órë ‘gent de l’Oest’, però Númendor ‘terra de l’Oest’. El quenya Endor, ‘Terra Mitjana’, venia d’ened ‘mig’ i ndor, aquest mot en síndarin esdevingué Ennor (cf. ennorath ‘terres mitjanes’ en el cant A Élbereth Guilthòniel).

draug ‘llop’ a Dràugluin.

dú ‘nit, obscuritat’ a Deldúwath, Éphel Dúath. Derivat de l’anterior dome d’on venia el quenya lómë; així, el síndarin dúlin, ‘rossinyol’, correspon a lómelindë.

duin ‘riu (llarg)’ a Ànduin, Barànduin, Esgàlduin, Màlduin, Taur-im-Duinath.

dûr ‘fosc’ a Bàrad-dûr, Caragdûr, Dol Guldur; també a Durthang (un castell de Mordor).

ëar ‘mar’ (quenya) a Eàrendil, Eàrramê i molts altres noms. La paraula síndarin gaer (a Belegaer) deriva aparentment de la mateixa arrel original.

echor a Echoriath ‘Muntanyes Circumdants’ i Orfalch Échor, cf. Rammas Échor ‘la gran murada del cercle exterior’ a l’entorn dels Camps de Pelènnor a Minas Tirith.

edhel ‘elf’ (síndarin) a Adànedhel, Àredhel, Glóredhel, Ost-in-Edhil, també a Pèredhil ‘Mig-elf’.

eíthel ‘pou’ a Eíthel Ivrin, Eíthel Sírion, Bàrad Eíthel; també a Mitheíthel, el riu Brollgris a Èriador (així anomenat per la seva font). Vegeu kel-.

êl, elen ‘estel’. Segons la llegenda èlfica, ele era una exclamació primitiva com ara ‘esguardeu!’, pronunciada pels Elfs quan veieren per primer cop els estels. D’aquest origen derivaven els antics mots êl i elen, ‘estel’, i els adjectius elda i elenna, que volen dir ‘dels estels’. Aquests elements apareixen a molts noms. Pel que fa a l’ús posterior del nom Èldar vegeu l’Índex. L’equivalent síndarin d’Elda era Edhel (plural Edhil); però la forma que correspondria estrictament era Eledh, que apareix a Eledhwen.

er ‘un, sol’, a Àmon Ereb (cf. Erebor, el Turó Solitari), Erchàmion, Erèssëa, Eru.

ereg ‘grèvol’, a Erégion, Région.

esgal ‘pantalla, ocultament’ a Esgàlduin.

falas ‘costa, trenc d’ona’ (quenya falassë) a Falas, Belfalas, també Anfalas a Góndor. Cf. Fàlathar, Fàlathrim. Un altre derivat de l’arrel era el quenya falma ‘(cresta) d’ona’, d’on venien Fàlmari, Mar-nu-Falmar.

faroth és derivat d’una rel que vol dir ‘caça, encalç’; en la Troba de Lèithian, les terres de Taur-en-Fàroth sobre Nargòthrond s’anomenen ‘els Turons dels Caçadors’.

faug- ‘obert’ a Anfàuglir, Anfàuglith, Dor-nu-Fàuglith.

fëa ‘esperit’ a Fëanor, Fëanturi.

fin- ‘cabell’ a Finduilas, Fignon, Fínrod, Glorfíndel.

formen ‘nord’ (quenya) a Fórmenos; el síndarin forn (també for, forod) a Fórnost.

fuin ‘foscam, obscuritat’ (quenya huinë) a Fuinur, Taur-nu-Fuin.

gaer ‘mar’ a Belegaer (i a Gaerys, nom síndarin d’Ossë). Sembla ser derivat de l’arrel gaya, ‘respecte, temor’, i haver esdevingut el nom de l’immens i aterridor Gran Mar quan els Èldar arribaren per primer cop a les costes.

gaur ‘home llop’ (d’una arrel ngwaw-, ‘udol’) a Tol-in-Gàurhoth.

glîn ‘resplendor’ (aplicada particularment als ulls), a Màeglin.

guil ‘estel’ a Dàgor-nuin-Guíliath, Osguíliath (guiliath ‘host d’estels’); Guil-Estel, Guil-galad.

guirith ‘estremiment’ a Nen Guirith; cf. també Guirithron, nom del darrer mes de l’any en síndarin (El Senyor dels Anells, Apèndix D).

golodh és la forma síndarin del quenya Noldo; vegeu gûl. Plural Golòdhrim, i Gelydh (a Annon-in-Gelydh).

gond ‘pedra’ a Góndolin, Góndor, Gónbirrim, Àrgonath, seregon. El nom que el Rei Turgon inventà per a la ciutat oculta en quenya era Ondolindë (quenya ondo=síndarin gond i lindë ‘cantar, cançó’); però en les llegendes fou sempre conegut en la forma síndarin Góndolin, probablement interpretada com gond-dolen ‘Roc Ocult’.

gor ‘horror, temor’ a Gòrthaur, Gòrthol; goroth té el mateix sentit, amb doble gor, a Gòrgoroth, Èred Gòrgoroth.

groth (grod) ‘excavació, vivenda subterrània’ a Menegroth, Nogrod (probablement també a Nímrodel ‘senyora de la caverna blanca’). Nogrod era originàriament Novrod ‘forat vivenda’ (d’aquí la traducció Bucbastit però fou alterat per influència de naug, ‘nan’).

gûl ‘bruixeria’ a Dol Guldur, Minas Mórgul. Aquesta paraula era derivada de la mateixa arrel antiga ngol- que apareix a Nóldor, cf. quenya nólë ‘llarg estudi, tradició, coneixement’. Però la freqüent utilització del mot en síndarin associat amb mórgul ‘arts negres’, n’enfosquí el sentit original.

gurth ‘mort’ a Gurthang (vegeu també Mélkor a l’Índex).

gwaith ‘gent’ a Gwaith-i-Mírdain; cf. Enedwaith ‘Poble Mitjà’, nom de la terra entre els Curs-gris i l’Isen.

gwath, wath ‘ombra’ a Deldúwath, Éphel Dúath; també a Gwathló, el riu Curs-gris a Èriador. Formes relacionades a Èred Wethrin, Thuring-wethil. (Aquest mot síndarin es referia a la llum pàl·lida, no a les ombres d’objectes projectades per la llum: el nom d’aquestes darreres era morchaint ‘ombres fosques’).

hadhod a Hadhdrond (traducció de Khazad-dûm), translació del so de Khazâd al síndarin.

haudh ‘túmul’ a Haudh-en-Arwen, Haudh-en-Élleth, etc.

heru ‘senyor’ a Hèrumor, Herunúmen, síndarin hîr a Gónnhirrim, Ròhirrim, Bàrahir; híril ‘senyora’ a Hírilorn.

him ‘fred’ a Himlad (i Himring?).

híni ‘fills’ a Eruhíni ‘Fills de L’Eru’; Narn i Hîn Hurin.

hîth ‘boira’ a Hithàeglir; Hithlum (també a Nen Hithoel, un llac de l’Ànduin). Hithlum és síndarin en forma, adaptat del mot quenya Hísilómë donat pels exiliats noldorin (quenya hísië ‘boira’, cf. Hísimë, el nom de l’onzè mes de l’any, El Senyor dels Anells, Apèndix D).

hoth ‘Host, horda’ (gairebé sempre amb mal sentit) a Tol-in-Gàurhoth; també a Loss(h)oth, els Homes de Neu de Forochel (El Senyor dels Anells, Apèndix A (I, iii)) i Glamhoth ‘horda eixordadora’, un nom donat als Orcs.

hyarmen ‘sud’ (quenya) a Hyarmentir; síndarin har-, harn, harad.

iâ ‘buit, abisme’ a Moria.

iant ‘pont’ a Iant Iaur.

iâth ‘tanca’ a Dòriath.

iaur ‘vell’ a Iant Iaur, cf. el nom èlfic de Bombadil, Iarwain.

ilm- Aquesta arrel apareix a Ilmen, Ilmarë i també a Ilmarin (‘mansions dels aires’, la morada de Manwë i Varda a Oiolossë).

ilúvë ‘la totalitat, el tot’ a Ilúvatar.

kal- (gal-) Aquesta arrel, que vol dir ‘resplendor’, apareix a Calacirya, Calaquendi, Tar-càlion; galvorn, Guil-galad, Galàdriel. Els darrers dos noms no tenen cap connexió amb el síndarin galadh ‘arbre’, tot i que en el cas de Galàdriel es feia tot sovint la connexió i el nom s’alterava a Galàdhriel. En la parla èlfica antiga, el seu nom era Al(a)tàriel, derivat d’alata, ‘llambreig’ (síndarin galad) i riel ‘donzella engarlanada’ (de l’arrel rig- ‘cenyir, garlanda llambreguejant’) es refereix als seus cabells, calen (galen) ‘verd’ és etimològicament ‘brillant’ i deriva d’aquesta arrel; vegeu també aglar.

kàno ‘comandant’: aquest mot quenya és l’origen del segon element de Fingon i Turgon.

kel- ‘partir’ l’aigua, ‘fluir, córrer’, a Celon; derivat de et-kelë ‘sortida d’aigua, font’ amb transposició de les consonants, quenya ehtelë, síndarin eíthel.

kemen ‘terra’ a Kementàri: paraula quenya que es refereix a la terra com a plana de terra sota menel, els cels.

khelek- ‘gel’ a Helcar, Helcaraxë (quenya helka ‘gelat, fred com el gel’). Però a Hèlevorn, el primer element és síndarin heledh ‘vidre’, derivat del khuzdul kheled (cf. Kheled-zâram ‘Espillac’); Hèlevorn vol dir ‘vidre negre’ (cf. galvorn).

khil ‘seguir’ a Híldor, Hildórien, Eluchíl.

kir- ‘tall, clivella’ a Calacirya, Cirth, Angerthas, Cirith Nínniach, Thorònath. Amb el sentit de ‘passar veloçment’ se’n derivà el quenya círya ‘vaixell de proa aguda’ (cf. cutter en anglès), i aquest sentit també apareix a Círdam, Tar-Ciryatan i, sens dubte, en el nom del fill de n’Ísildur, Círyon.

lad ‘plana, vall’ a Dàgorlad, Himlad; imlad, una vall estreta amb límits abruptes, a Ímladris (cf. també Imlad Mórgul a l’Éphel Dúath).

laurë ‘or’ (però de llum i color, no del metall) a Làurelin; les formes síndarin a Glóredhel, Glorfíndel, Loeg Níngloron, Lórindol, Rathlóriel.

lhach ‘flama saltirona’ a Dàgor Bragollach i, probablement a Ànglachel (l’espasa feta per n’Eöl de ferro meteòric).

lin (1) ‘bassiol, llacuna’ a Linaewen (que conté aew [quenya aiwë] ‘ocell petit’), Teiglin; cf. aelin.

lin- (2) Aquesta arrel, amb el sentit de ‘cantar, emetre un so musical’ es troba a Ainulindalë, Làurelin, Líndar, Lindon, Èred Lindon, lómelindi.

lith ‘cendra’ a Anfàuglith, Dor-nu-Fàuglith; també a Èred Líthui, les Muntanyes de Cendra que formaven la frontera del nord de Mórdor, i Lithlad, Plana de Cendra, als peus d’Èred Líthui.

lok- ‘pendent, inclinació’ a Urulóki (quenya (h)lóke ‘serp’, síndarin lhûg).

lóm ‘eco’ a Dor-lomin, Èred Lomin; estan relacionats Làmmoth, Lànthir Làmath.

lómë ‘pols’ a Lómion, lómelindi; vegeu dú.

londë ‘port tancat per la terra’ a Alqualondë; la forma síndarin lond (lonn) a Mithlond.

los ‘neu’ a Oiolossë (quenya oio ‘sempre’ i lossë ‘neu, blanc de neu’); síndarin loss a Àmon Uilos i Aeglos.

loth ‘flor’ a Lothlórien, Nímloth; quenya lótë a Ninquelótë, Vingilótë.

luin ‘blau’ a Èred Luin, Hèl·luin, Luinil, Mindòl·luin.

maeg ‘agut, penetrant’ (quenya maika) a Màeglin.

mal- ‘or’ a Màlduin, Malinalda; també a màl·lorn, i en el Camp de Cormallen, que vol dir ‘cercle daurat’ i li fou posat el nom pels arbres culumalda que hi creixien (vegeu cul-).

man- ‘bo, beneït, immaculat’ a Aman, Manwë; derivats d’Aman a Amàndil, Àraman, Úmanyar.

mel- ‘amor’ a Mèlian (de Melyanna ‘do estimat’); aquesta arrel és vista també a la paraula síndarin mellon ‘amic’, en la inscripció de la porta de l’Oest de Mòria.

men ‘camí’ a Numen, Hyarmen, Romen, Formen.

menel ‘els cels’ a Menèldil, Menèlmacar, Meneltàrma.

mereth ‘festa’ a Méreth Aderthad; també a Mérethrond, el Palau de Festes de Minas Tirith.

minas ‘torre’ a Annúminas, a Minas Anor, Minas Tirith, etc. La mateixa arrel surt a paraules que es refereixen a coses aïllades, prominents, per exemple, Mindòl·luin, Mindon; probablement relacionat és el quenya minya ‘primer’ (cf. Tar Minyatur, el nom d’Élros com a primer Rei de Númenor).

mîr ‘joia’ (quenya mírë) a Elemmírë, Gwaith-i-Mírdain, Míriel, Nauglamír, Tar-Atanamir.

mith ‘gris’ a Mithlond, Mithràndir, Mithrim; també a Mitheíthel, el riu Brollgris a Èriador.

mor ‘fosc’ a Mórdor, Mórgoth, Mòria, Moriquendi, Mormeguil, Morwen, etc.

moth ‘crepuscle’ a Nan Élmoth.

nan(d) ‘vall’ a Nan Dungortheb, Nan Élmoth, Nan Tathren.

nár ‘foc’ a Nàrsil, Narja; també present a les formes originals d’Aegnor (Aikanàro ‘Flama Aguda’ o ‘Foc Funest’) i Fèanor (Fëanàro ‘Esperit de Foc’). La forma síndarin era naur, com a Sammath Naur, les Cambres de Foc d’Oròdruin. Derivat de la mateixa arrel antiga (a)nar era el nom del Sol, quenya Anar (també a Anàrion), síndarin Anor (cf. Minas Anor, Anórien).

naug ‘nan’ a Naugrim; vegeu també Nogrod a l’entrada groth. Hi ha una altra paraula síndarin relacionada amb ‘nan’, nogoth, plural noegyth (Noegyth Nibin ‘Nans Mesquins’) i nogóthrim.

-(n)dil és un acabament freqüent de noms personals, Amàndil, Eàrendil (escurçat Eàrnil), Eléndil, Màrdil, etc.; implica ‘devoció’, ‘amor desinteressat’ (vegeu Màrdil a l’entrada bar).

-(n)dur en noms com Eàrendur (escurçat Eàrnur) té un sentit semblant a -(n)dil.

neldor ‘faig’, a Nèldoreth, però sembla que aquest era pròpiament el nom de Hírilorn, el gran faig de tres troncs (neldë ‘arbre’ i orn).

nen ‘aigua’, emprat a llacs, bassiols i rius petits, a Nen Guirith, Nénnig, Nénuial, Nenja; Cuiviénen, Uinen; també en molts noms d’El Senyor dels Anells com Nen Hithoel, Bruinen, Emyn Arnen, Nurnen.

Nîn ‘humit’ a Loeg Níngloron; també a Nímdalf.

nim ‘blanc’ (d’un antic nimf, nimp) a Nímbrethil, Nímloth, Nímphelos, níphredil (niphrel ‘pal·lidesa’), Barad Nímras, Èred Nímrais. La forma quenya era ninquë; per tant, Ninquelótë = Nímloth. Cf. també Taniquetil.

orn ‘arbre’ a Cèleborn, Hírilorn; cf. Fangorn ‘Barbarbrat’ i màl·lorn, plural mel·lyrn, els arbres de Lothlórien.

orod ‘muntanya’ a Oròdruin, Thangoròdrim; Orocàrni, Oromet. Plural èred a Èred Engrin, Èred Lindon, etc.

os(t) ‘fortalesa’ a Àngrenost, Bélegost, Fórmenos, Fórnost, Mandos, Nargòthrond (de Narog-ost-rond), Os(t)quíliath, Ost-in-Edhil.

palan (quenya) ‘ample i llunyà’ a palantiri, Tar Palantir.

pel ‘envoltar, circumdar’ a Pelàrgir, Pelóri i al Pelénnor, la ‘terra tancada’ de Minas Tirith; també a Éphel Brandir, Éphel Dúath (éphel de et-pel ‘tanca exterior’).

quen- (quet-) ‘dir, parlar’ a Quendi (Calaquendi, Laiquendi, Moriquendi), Quenya, Vàlaquenta, Quenta Silmaríl·lion. Les formes síndarin tenen p (o b) per qu; per exemple, pedo ‘parlar’ en la inscripció de la porta de l’Oest de Mòria, corresponent a l’arrel quet-, i les paraules d’en Gàndalf davant la porta, lasto beth lammen ‘escolteu les paraules de la meva llengua’, en què beth ‘paraula’ correspon al quenya quetta.

ram ‘mur’ (quenya ramba) a Àdram, Rambdal; també a Rammas Echor, la murada a l’entorn dels Camps de Pelènnor a Minas Tirith.

ran- ‘romancejar, desviar-se’ a Rana, la Lluna, i a Mithràndir, Aeràndir, també en el riu Gilraen de Góndor.

rant ‘curs’ en els noms de riu Àdurant (amb adu ‘doble’) i Cèlebrant (‘Riudargent’).

ras ‘corn’ a Bàrad Nímras, també a Caradhras (‘Cornroig’) i Methedras (‘Últim Pic’) a les Muntanyes Boiroses; plural rais a Èred Nímrais.

rauko ‘dimoni’ a Vàlaraukar; síndarin raug, rog a Bàlrog.

ril ‘brillantor’ a Ídril, Silmaril; també a Andúril (l’espasa d’Àragorn) i a mithril (argent de Mòria). El nom d’Ídril en la forma quenya era Itarillë (o Itarildë), d’una arrel ita ‘espurneig’.

rim ‘gran nombre, host’ (quenya rimbë), utilitzat normalment per formar plurals col·lectius com Golòdhrim, Mithrim (vegeu l’Índex), Naugrim, Thangoròdrim, etc.

ring ‘fred, calfred’, a Ringil, Ringwil, Himring; també en el riu Ringló a Góndor, i a Ringarë, nom quenya del darrer mes de l’any (El Senyor dels Anells, Apèndix D).

ris ‘clivella’ sembla estar confós amb l’arrel kris- de significat similar (un derivat de l’arrel kir- ‘tall, clivella’); d’aquí Àngrist (també Orcrist ‘clivella dels Orcs’, l’espasa d’en Thorin Escut-de-Roure), Crissàegrim, Ímladris.

roch ‘cavall’ (quenya rokko) a Ròchallor, Ròhan (de Rochand ‘terra de cavalls’), Ròhirrim; també a Ròheryn ‘cavall de la senyora’ (cf. heru), cavall d’Àragorn, que es va dir així perquè l’hi havia estat donat per n’Arwen (El Senyor dels Anells, Apèndix D).

rom- Arrel que assenyala el so de les trompetes i els corns que apareix a Oromë i Valaróma; cf. Béma, el nom d’aquest Vala en el llenguatge de Ròhan tal com se’l tradueix a l’anglosaxó en El Senyor dels Anells, Apèndix A (II): Anglo-saxó beme ‘trompeta’.

rómen ‘enlairament, sortida del sol, est’ (quenya) a Rómenna. Les paraules síndarin per a ‘est’, rhûn (a Talath Rhunen) i amrún, tenien el mateix origen.

rond significava un sostre de volta o d’arc o una cambra o sala ampla amb sostre d’aquesta mena; així Nargòthrond (vegeu ost), Hadhodrond, Àglarond. Podria ser aplicat als cels, d’aquí el nom Élrond ‘la volta dels estels’.

ros ‘escuma, polsim, ruixim’ a Cèlebros, Élros, Rauros; també a Cair Andros, una illa del riu Ànduin.

ruin ‘flama roja’ (quenya rúnya) a Oròdruin.

rüth ‘ira’ a Ararúth.

sarn ‘pedra (petita)’ a Sarn Athrad (Sarngual, al Brandivín, és una traducció a mitges); també a Sarn Gebir (‘estaques de pedra’: ceber, plural cebir ‘estaques’), ràpids del riu Ànduin. Un derivat és Serni, un riu de Góndor.

sereg ‘sang’ (quenya serkë) a seregon.

sil- (i variant thil-) ‘resplendir (amb llum blanca o d’argent)’ a Belthil, Galàthilion, Sílpion, i en quenya Isil, síndarin Ithil, la Lluna (d’on vénen Ísildur, Nàrsil; Minas Ithil, Ithílien). La paraula quenya Silmarilli deriva segons diuen del mot silima, nom que En Fèanor donà a la substància de què eren fets.

sîr ‘riu’, de l’arrel sir- ‘corrent’, a Ossiríand (el primer element és de l’arrel del número ‘set’, quenya otso, síndarin odo), Sírion; també a Sirànnon (‘la Porta del Corrent’ de Mòria) i Sírith (‘un corrent’, com tiríth ‘vigilar’ de tir), un riu de Góndor. Amb canvi de s a h enmig de les paraules, el trobem a Minhiriath ‘entre els rius’, la regió entre el Bradivín i el Curs-gris; a Nanduhírion ‘vall de fosques torrenteres’, el Fondal del Torrent Bagueny (vegeu nan(d) i du); i a Éthir Ànduin, els eixaucs o delta de l’Ànduin (de et-sîr).

sui ‘vent’ a Àmon Sûl, Súlimo; cf. súlime, nom quenya del tercer mes de l’any (El Senyor dels Anells, Apèndix D).

tal (dal) ‘peu’ a Celebríndal i, amb el sentit de ‘fi’, a Ramdal.

talath ‘terres planes, plana’ a Talath Dirnen, Talath Rhunen.

tar- ‘al’t (quenya tàra ‘elevat’), prefix dels noms quenya dels Reis Númenóreans; també a Annatar. El femení tàri ‘la que és a dalt, la Reina’ a Elentàri, Kementàri. Cf. tarma ‘pilar’ a Meneltàrma.

tathar ‘salze’; adjectiu tathren a Nan-tathren; quenya tasarë a Tasarinan, Nan-Tasàrion (vegeu Nan-tathren a l’Índex).

taur ‘bosc’ (Quenya taurë) a Tàuron, Taur-im-Duinath, Taur-nu-Fuin.

tel- ‘acabament, fi, darrer’ a Tèleri.

thalion ‘fort, coratjós’ a Cúthalion, Thàlion.

thang ‘opressió’ a Thangoròdrim, també a Durthang (un castell de Mórdor). El quenya sanga vol dir ‘pressionar’, d’aquí Sangahyando ‘El Clava-espines’, nom d’un home de Góndor (El Senyor dels Anells, Apèndix A [I, iv]).

thar- ‘de través, a través’ a Sarn Athrad, Thargèlion; també a Tharbad (de thara-pata ‘cruïlla’), on l’antic camí d’Àrnor a Góndor creuava el Curs-gris.

thaur ‘abominable, execrable’ a Sàuron (de Thàuron), Gòrthaur.

thind(d) ‘gris’ a Thíngol; quenya sinda a Síndar, Singollo, (Sindacollo: collo ‘capa’).

thôl ‘elm’ a Dor Cúarthol, Gòrthol.

thôn ‘pi’ a Dorthónion.

thoron ‘àguila’ a Thoròndor (quenya Soròntar), Cirith Thorònath. La forma quenya potser està present en el nom de constel·lació Soronúmë.

til ‘punt, banya’ a Taniquetil, Tílion (‘el Banyut’); també a Cèlebdil ‘Punxadargent’, una de les Muntanyes de Mòria.

tin- ‘espurneig’ (quenya tinta ‘fer espurnejar’, tinwë ‘espurna’) a Tintallë; també a tindóme ‘crepuscle estrellat’ (El Senyor dels Anells, Apèndix D), d’on tindómerel ‘filla del crepuscle’, un nom poètic del rossinyol (síndarin Tinúviel). També apareix en síndarin ithildin ‘estel-lluna’, la substància de la qual foren fets els mecanismes de la porta de l’Oest de Mòria.

tir ‘guàrdia, vigilància’ a Minas Tirith, palantiri, Tar Palantir, Tírion.

tol ‘illa’ (elevació amb costats verticals al mar o al riu) a Tol Erèssëa, Tol Galen, etc.

tum ‘vall’ a Túmhalad, Túmladen; quenya tumbo (cf. tumbalemorma d’en Barbarbrat, ‘vall fosca i profunda’, Les Dues Torres, III, 4). Cf. Utumno, síndarin Udûn (en Gàndalf, a Mòria, anomenà el Bàlrog ‘Flama d’Udûn’), nom després aplicat a la profunda vall de Mórdor entre el Morànnon i l’Isenbocar.

tur ‘poder, domini’ a Turàmbar, Turgon, Turin, Fëanturi, Tar-Minyatur.

uial ‘crepuscle’ a Aelin-uial, Nenuial.

ur- ‘calor, escalfar-se’ a Urulóki; cf. Urimë i Urui, noms quenya i síndarin de l’octau mes de l’any (El Senyor dels Anells, Apèndix D). Relacionada amb aquesta arrel és la paraula quenya aurë ‘llum del sol, dia’ (cf. el crit d’En Fingon abans de la Nirnaeth Arnoediad), síndarin aur, que en la forma Or- està prefixada als noms dels dies de la setmana.

val- ‘poder’ a Vàlar, Vàlacirca, Vàlaquenta, Vàlaraukar, Vàl(i)mar, Vàlinor. L’arrel original era bal-, mantinguda en el síndarin Balan, plural Belain els Vàlar, i a Bàlrog.

wen ‘donzella’ és un final freqüent, com a Eàrwen, Morwen.

wing ‘escuma, ruixim’ a Èlwing, Vingelot (i únicament en aquests dos).

yávë ‘fruit’ (quenya) a Yavanna; cf. Yavannië, nom quenya del novè mes de l’any, i yàvië ‘tardor’ (El Senyor dels Anells, Apèndix D).





JOHN RONALD REULEN TOLKIEN (Bloemfontein, Sud-àfrica, 3 de gener de 1892 — Bournemouth, Anglaterra, 2 de setembre de 1973) fou un filòleg, professor universitari, poeta, i novel·lista anglès. Va ensenyar anglosaxó (1925-45) i llengua i literatura angleses (1945-59) a la universitat d’Oxford.

És impossible de separar la seva faceta d’erudit, amb estudis sobre Chaucer i el poema heroic Beowulf, de la seva obra de novel·lista, que ja va començar mentre era estudiant a Oxford, i que continuà, segons deia ell mateix, solament «per a la seva pròpia satisfacció i amb poques esperances que aquell treball pogués interessar ningú».

La composició d’El Senyor dels Anells durà des del 1936 fins al 1949, i mentre hi treballava va escriure El hòbbit (1937), que féu servir com una introducció per als seus fills.

Tolkien va escriure altres obres com a introducció o complement del món mitològic creat per ell, potser el producte més impressionant que ha sorgit mai de la imaginació d’un sol home. A El Silmaríl·lion (1977), per exemple, Tolkien pretenia narrar la creació mitològica del seu món, la història dels elfs i dels humans fins al moment en què comença la narració d’El hòbbit; i a Els fills d’en Hurin (2007), Tolkien pretenia narrar una part de la història dels Edain (els homes), centrant-se en la figura d’Hurin i la seva descendència.

El 2008 The Times va situar l’escriptor anglès en sisena posició del seu llistat dels «50 escriptors britànics més importants des del 1945».





