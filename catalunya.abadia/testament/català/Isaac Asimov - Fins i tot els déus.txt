En un univers paral·lel, amb lleis físiques lleugerament diferents de les nostres, els seus habitants descobreixen la forma d’intercanviar matèria amb nosaltres. Matèria que comença a desprendre energia de forma espontània. Què podríem fer amb un subministrament d’energia gratuïta i inesgotable?

Aquesta novel·la destaca per una impressionant descripció del cosmos, una visió que ens fa encara més insignificants del que podíem pensar. Amb mestria, Asimov ens va submergint en un univers totalment diferent al que coneixem.

Fins i tot els déus va obtenir els premis Hugo i Nebula l’any 1972.





Isaac Asimov





Fins i tot els déus


Premi Hugo 1973

Premi Nebula 1973



ePUB v2.0

Raticulina 14.02.14





Títol original: The Gods Themselves

Isaac Asimov, 1972

Traducció: Jordi Pineda, 1993

Edició digital: Raticulina (v1.0)

Segona edició: EpubCat (v2.0)

Digitalització: Raticulina

ePUBCat base r1.3





Dedicatòria

A la Humanitat.

I a l’esperança

que algun dia podrem guanyar;

malgrat tot,

la guerra contra la insensatesa.

Nota

La narració comença a la secció 6.

No es tracta pas d’un error.

Tinc una causa subtil i pròpia per a fer-ho.

Per tant, limiteu-vos a llegir

i, com és el meu desig, a delectar-vos.





I. CONTRA L’ESTUPIDESA…





6


—No funciona! —va dir Lamont amb brusquedat—. No he aconseguit res.

Tenia una expressió ombrívola que esqueia bé amb les profundes conques dels ulls i la lleu simetria de la llarga barbeta. Fins i tot quan tenia la bona, conservava aquell aspecte greu, però ara no era un dels seus bons moments. La seva segona entrevista formal amb Hallam havia estat un fracàs més gran que la primera.

—No s’ho prengui així —va dir Myron Bronowski plàcidament—. Vostè em va dir que ja ho esperava.

Llançava cacauets enlaire i els atrapava amb els llavis molsuts quan queien. No fallava mai. No era gaire alt ni gaire prim.

—Això no el fa agradable. Però té raó, tant se val. Hi ha d’altres coses que miro de fer a més d’això, depèn de vostè. Si només pogués descobrir…

—No acabi, Pete. Li he sentit dir tot això abans. Tot el que haig de fer és desxifrar la ment d’una intel·ligència no humana.

—Millor que una intel·ligència humana. Aquestes criatures del paraunivers intenten de fer-se entendre.

—Potser sí —va sospirar Bronowski—, però ho intenten a través de la meva intel·ligència, que crec que a vegades és superior a la humana, però no gaire. A vegades, en la foscor de la nit, em quedo despert i em pregunto si intel·ligències diferents poden arribar a comunicar-se o bé si he tingut un dia particularment dolent, si és que la frase «intel·ligències diferents» té cap sentit.

—En té —digué Lamont rudement tot tancant els punys i ficant-los a la butxaca de la bata—. Es tracta de Hallam i de mi. El doctor Frederick Hallam, que és un heroi de pacotilla, i jo. Som intel·ligències diferents perquè, quan li parlo, no m’entén. La seva cara d’idiota envermelleix, els ulls li salten i les orelles se li bloquegen. Diria que la seva ment para de funcionar, però em falta provar el fet que pugui ser la causa d’aquesta aturada mental.

Bronowski mormolà:

—Quina manera de parlar del Pare de la Bomba d’Electrons.

—Així és. Considerat com el Pare de la Bomba d’Electrons. Un naixement bastard, si és que ha existit. La seva contribució va ser molt insignificant. Ho sé.

—També ho sé. Sovint vostè m’ho ha contat. —Bronowski llançà un altre cacauet enlaire. Aquest cop tampoc no fallà.





1


Havia passat trenta anys enrere. Frederick Hallam era un radioquímic amb la seva tesi doctoral acabada de publicar i sense cap indici de ser un agitador.

El que va iniciar l’agitació en el món va sorgir d’una ampolla polsosa d’un reactiu amb un rètol que deia «Metall de tungstè» que havia trobat sobre el seu escriptori. No era seva i mai no l’havia feta servir. Era un llegat remot del passat, quan algun altre ocupant de l’oficina, qui sap per quina raó, havia necessitat tungstè. Realment, ja no era ni tan sols tungstè. Eren petites píndoles d’una cosa completament coberta de rovell grisos i polsós. No servien per a res.

Un dia Hallam entrà al laboratori (era exactament el 3 d’octubre del 2070), començà a treballar i s’aturà un moment abans de les deu del matí. Es quedà transfigurat davant l’ampolla i l’aixecà. Estava tan polsosa com sempre, amb l’etiqueta borrosa, però cridà:

—Maleït siga! Qui dimonis ha remenat això?

Aquesta era almenys la interpretació que Denison transmeté a Lamont una generació després. La versió oficial del descobriment —segons consta en els llibres— prescindeix de la fraseologia. Se’n treu la impressió que és un químic molt observador, preparat per als canvis, i que fa unes deduccions profundament assenyades a l’instant.

Però no. Hallam no va fer servir el tungstè: no tenia gens de valor per a ell, i que l’haguessin tocat tampoc no era pas important. Això no obstant, odiava les interferències en el seu escriptori (com tants d’altres) i havia dormit malament la nit anterior. Es va sentir, però, com va recordar més tard, bastant satisfet de tenir algú per a desfogar-s’hi, i Denison era el candidat ideal. Quan Hallam li apropà l’ampolla a la cara, Denison es féu enrere, clarament disgustat.

—Per què dimonis m’hauria d’interessar el tungstè? —va respondre—. O a algú altre? Si es fixa en l’ampolla, veurà que no ha estat oberta en vint anys; i si no hi hagués posat les seves grapes tan brutes, hauria vist com no l’ha tocada ningú.

Hallam envermellí d’ira i digué, tens:

—Escolti, Denison, algú n’ha canviat el contingut. Això no és tungstè.

Denison deixà anar en un to lleu, però clarament burleta:

—Com pot saber-ho, vostè?

Amb coses com aquestes, ironies mesquines i escomeses indirectes, s’escriu la història.

En qualsevol cas hauria estat una observació desafortunada. L’historial acadèmic de Denison, tan recent com el de Hallam, era molt més impressionant i se’l considerava el cervell del departament. Hallam ho sabia, i, el que encara era pitjor, Denison també ho sabia i no se n’amagava. La frase de Denison: «Com pot saber-ho, vostè?», amb un èmfasi clar i inequívoc en el «vostè», fou un motiu suficient per a tot el que va seguir. Sense aquesta frase, Hallam no s’hauria convertit mai en el més gran i més respectat científic de la història, per citar la frase exacta que Denison utilitzà més tard en la seva entrevista amb Lamont.

Oficialment, en entrar Hallam a la seva oficina aquell matí afortunat, s’adonà que hi faltaven les polsoses píndoles grises —no hi havia ni tan sols la pols de la superfície interior— i en el seu lloc hi veié el metall net i grisos. Naturalment, va investigar…

Però deixem de banda la versió oficial. La causa era Denison. Si s’hagués limitat a una simple negativa o bé a arronsar les espatlles, Hallam ho hauria preguntat a d’altres. Finalment, cansat de no trobar-hi explicacions, hauria oblidat l’ampolla i hauria deixat que la tragèdia subsegüent, subtil o dràstica (segons el temps que trigués a sorgir el darrer descobriment), guiés el futur. Tot i això, Hallam no hauria estat pas qui es cobrís de glòria pel descobriment.

Davant el tallant: «Com pot saber-ho, vostè?», Hallam només va poder replicar bruscament:

—Li demostraré que ho sé.

I després d’això res no li va impedir d’anar fins al final. Les anàlisis del metall contingut en el vell recipient esdevingueren el seu objectiu prioritari, i la seva primera meta era esborrar la supèrbia del rostre de Denison, que lluïa sempre una expressió burleta en els llavis pàl·lids.

Denison no oblidà mai aquell moment, ja que la seva observació fou el que menà Hallam cap al premi Nobel i a ell mateix cap a l’oblit.

No podia saber (o, si hagués pogut, tampoc no li hauria importat llavors) que Hallam tenia una obstinació aclaparadora i que la mediocritat l’espantava. Necessitava salvaguardar el seu orgull, la qual cosa faria que arribés més lluny que Denison malgrat la intel·ligència natural d’aquest.

Hallam anà per feina immediatament. Portà el seu metall al departament d’espectrografia de masses. Es tractava d’una cosa natural en un radioquímic. Coneixia els tècnics, amb els quals havia treballat, i era persuasiu. N’era tant, de persuasiu, que el seu encàrrec passà al davant d’altres projectes més urgents i essencials.

L’espectrògraf li digué finalment:

—Bé, això no és pas tungstè.

El rostre ample i greu de Hallam s’arrufà en un somriure aspre.

—Molt bé. Ho direm al nen prodigi de Denison. Vull un informe i…

—Esperi un moment, doctor Hallam. Li he dit que no és tungstè, però això no vol pas dir que sàpiga què és.

—Què vol dir amb això que no sap què és?

—Vull dir que els resultats són ridículs. —El tècnic reflexionà un instant—. Realment impossible. La proporció càrrega-massa no té sentit.

—Per què no té sentit?

—És massa alta. No pot ser, en absolut.

—Bé, aleshores —digué Hallam, i, sense importar-li el motiu que l’impulsava, la seva propera observació l’encaminà cap al premi Nobel, i tal vegada podríem dir que s’ho mereixia—, trobi la freqüència de la seva radiació característica i desxifri’n la càrrega absoluta. No es quedi assegut xerrant sobre un impossible.

Alguns dies després el tècnic va entrar tot torbat a l’oficina de Hallam. El doctor ignorà la torbació —d’altra banda, no havia estat mai sensible— i demanà:

—Ha trobat…? —Llavors va adreçar una mirada tèrbola a Denison, que seia a l’escriptori del seu despatx, i tanca la porta—. Ha trobat la càrrega nuclear?

—Sí, però està malament.

—D’acord, Tracy. Torni a començar.

—Ho he fet més de dotze vegades. No pot ser.

—Si ja ha fet una mesura, no discuteixi els fets.

Tracy es gratà l’orella i contestà:

—Ho he de fer, doctor. Si faig les mesures seriosament, veurà que el que m’ha donat és plutoni-186.

—Plutoni-186? Plutoni-186?

—La càrrega és 94. La massa és 186.

—Però això és impossible. No existeix aquest isòtop. No pot ser.

—Això és el que li deia. Però aquestes són les mesures.

—Però una situació com aquesta ens deixa un nucli de menys de cinquanta neutrons. No pot haver-hi plutoni186. No es poden ficar noranta-quatre protons dins un nucli de noranta-dos neutrons i esperar que s’hi mantinguin fusionats ni tan sols una trilionèsima de segon.

—Això és el que li deia, doctor —respongué Tracy pacientment.

I llavors Hallam s’aturà a pensar. Li faltava tungstè i un dels seus isòtops, el tungstè-186, era estable. El tungstè-186 tenia setanta-quatre protons i cent dotze neutrons en el seu nucli. Què podia haver convertit els vint neutrons en vint protons? No hi havia res capaç de fer-ho.

—Hi ha cap senyal de radioactivitat? —Cercava a ulls clucs una sortida del laberint.

—Hi he pensat —digué el tècnic—. És estable. Absolutament estable.

—Aleshores no pot ser plutoni-186.

—No paro de dir-li-ho, doctor.

Hallam digué desesperançat:

—Bé, doni’m l’ampolla.

Un cop sol, s’assegué i mirà l’ampolla amb estupefacció. L’isòtop de plutoni que s’apropava més a l’estabilitat era el plutoni-240, en el qual es necessitaven cent quaranta-sis neutrons per tal que els noranta-quatre protons romanguessin units amb alguna semblança d’estabilitat parcial.

Què podia fer ara? Oblidar-ho tot! Això era l’única cosa que no podia fer. Més tard o més d’hora Denison l’aturaria i amb aquell mig somriure irritant li preguntaria pel tungstè. I llavors, què podria dir-li? Li podria dir.

—Això no és tungstè, tal com vostè m’explicà.

Probablement Denison preguntaria:

—Oh! Què és, doncs?

Hallam no volia exposar-se, per cap motiu, a les bromes que seguirien la seva afirmació que era plutoni-186. Havia de descobrir de què es tractava i fer-ho tot sol. Evidentment, no podia confiar en ningú.

Així que, al cap de dues setmanes va entrar al laboratori de Tracy en un estat, dient-ho finament, d’indignació total.

—Ei! No em va dir que aquesta substància no era radioactiva?

—Quina substància? —digué Tracy automàticament abans de recordar-se’n.

—La que em va dir que era plutoni-186 —respongué Hallam.

—Oh! És clar que sí, que era estable.

—Tan estable com el seu estat mental. Si diu que no és radioactiva, hauria de treballar en una ferreteria.

Tracy arrufà les celles:

—D’acord, doctor. Doni-me-la i provem-la.

I després digué:

—Increïble! És radioactiva. No gaire, però ho és. No entenc com no me n’havia adonat abans.

—I encara puc fiar-me d’aquesta faula que és plutoni-186?

Hallam estava intrigat per l’afer. El misteri havia esdevingut tan exasperant com un enfrontament personal. Qualsevol que hagués destapat les ampolles o n’hagués canviat el contingut, les devia haver tornat a omplir o es devia haver inventat un metall amb el propòsit específic de posar-lo en ridícul. Tot i això, estava disposat a arribar a la fi, si calia, per tal de solucionar l’afer. I si podia.

Tenia una tossuderia i una tenacitat que li costava molt de deixar de banda. Així doncs, va anar directament a veure G. C. Kantrowitsch, que es trobava llavors en el darrer curs d’una carrera notable. L’ajuda de Kantrowitsch fou difícil d’obtenir, però, un cop aconseguida, s’hi matà per ajudar-lo.

En realitat, dos dies més tard irrompé al despatx de Hallam en un estat de gran excitació.

—Ha tocat això amb les mans?

—No gaire —digué Hallam.

—Doncs no ho faci pas. Si en té més, no ho toqui. Emet positrons.

—Què dieu?

—Els positrons més enèrgics que mai no he vist… I les seves xifres sobre la radioactivitat són massa baixes.

—Massa baixes?

—Clarament. I el que més m’amoïna és que cada mesura que prenc és una mica més alta que l’anterior.





6

(Continuació)


Bronowski trobà una poma a l’infern gran de la seva americana i la mossegà.

—Molt bé. Ha vist Hallam i l’ha tret a puntades de peu, com era d’esperar. Què més?

—No estic del tot decidit. Però, sigui el que sigui, serà una cosa que el farà caure de cul. Jo ja l’havia vist fa uns quants anys, quan vaig arribar aquí, quan pensava que era un gran home. Un gran home… És el brivall més gran de la història de la ciència. Ha copiat la història de la Bomba; imagini’s, la té copiada aquí —Lamont es donà un cop al pols—. Creu en la seva pròpia fantasia i hi lluita amb una fúria malaltissa. És un pigmeu amb una única aptitud: l’habilitat de convèncer els altres que és un gegant.

Lamont esguardà la cara ampla i plàcida de Bronowski, que ara semblava divertida, i forçà un somriure.

—Bé, però això no serveix de res, i jo, ja li ho he explicat moltes vegades.

—Moltes vegades —repetí Bronowski.

—Però és que m’aixafa la guitarra que tothom…





2


Peter Lamont tenia dos anys quan Hallam recollí per primer cop el seu tungstè alterat. Quan en va fer vint-i-cinc, acabat de graduar, entrà a treballar a la Primera Estació de la Bomba, i alhora acceptà una ocupació a la facultat de Física de la Universitat.

Era un esdeveniment notable i satisfactori per a un jove. La Primera Estació de la Bomba no tenia la brillantor de les posteriors, però va ser la pionera de tota la cadena que circumdava el planeta, per bé que tota aquesta tecnologia només tenia dues dècades. Cap altre gran avenç tecnològic no havia estat mai adoptat tan ràpidament i tan completament, i per què no? Significava una energia gratuïta sense límits i sense problemes. Eren els Reis d’Orient i la llàntia d’Aladí per a tothom.

Lamont havia agafat la feina per tal de tractar de problemes de la més elevada abstracció teòrica i, això no obstant, va descobrir que ell també se sentia interessat per la meravellosa història del desenvolupament de la Bomba d’Electrons. No havia estat mai descrita totalment per algú que pogués entendre realment els seus principis teòrics (en el nivell en què podien ser entesos) i que tingués l’habilitat d’explicar-ne la complexitat al públic en general. Amb aquest propòsit Hallam havia escrit uns quants articles per al públic profà, però no eren prou raonats ni coherents; una tasca que Lamont desitjava molt de comunicar.

Començà fent servir els articles de Hallam i d’altres investigacions ja publicades —els documents oficials, per dir-ho així— que el portaren a descobrir la sensacional observació de Hallam, la Gran Percepció, com s’anomenava sovint (invariablement escrit amb lletres majúscules).

Tanmateix, quan Lamont ja se n’havia desil·lusionat, començà a investigar més profundament i a la seva ment sorgí la qüestió de si aquesta gran observació era realment obra de Hallam. S’havia esmentat en el seminari que va significar el veritable començament de la Bomba d’Electrons, però va resultar que era extraordinàriament difícil d’aconseguir detalls d’aquell seminari i totalment impossible d’obtenir-ne les cintes magnetofòniques.

Finalment, Lamont començà a sospitar que la poca claredat de les petjades deixades a la sorra del temps per aquell seminari no era completament accidental. Enginyant-se-les per lligar caps, va començar a semblar-li que hi havia una possibilitat raonable que John F. X. McFarland hagués dit alguna cosa molt semblant a l’afirmació crucial de Hallam i que, a més, ho hagués dit bastant abans que ell.

Va anar a veure McFarland, que no figurava en absolut en els informes oficials i que ara feia una recerca sobre l’estratosfera relacionada amb el vent solar. No era pas un treball de primera, però tenia la seva importància i estava bastant relacionat amb els efectes de la Bomba. McFarland havia evitat clarament de sofrir l’aflicció de l’oblit que havia aclaparat Denison.

Es mostrà atent amb Lamont i estigué disposat a parlar de qualsevol tema excepte dels fets esdevinguts en aquell seminari. Simplement, digué que no se’n recordava.

Lamont hi insistí i esmentà la prova que havia recollit.

McFarland es tragué una pipa, l’emplenà, n’inspeccionà acuradament el contingut, i digué amb una intenció estranya:

—No em plau de recordar-me’n perquè no té gens d’importància; no en té en absolut. Suposi que reivindiqui d’haver dit alguna cosa. Ningú no em creuria. Semblaria un idiota i un megalòman.

—I Hallam faria que el jubilessin?

—No he dit pas això, però no en trauria res de bo. De tota manera, quina seria la diferència?

—És un afer sobre la veritat històrica! —exclamà Lamont.

—Bestieses! La veritat històrica és que Hallam no va afluixar mai. Va fer investigar tothom tant si ho volien com si no. Si no hagués estat per ell, el tungstè finalment hauria explotat i hauria causat qui sap quantes víctimes. Potser no hauria tingut mai cap altra mostra i no hauríem aconseguit mai la Bomba. Hallam es mereix tota la reputació per això encara que sigui immerescudament, i si això no té sentit, em sap greu, perquè la història tampoc no en té.

Lamont no va quedar satisfet amb això, però s’ho va haver d’empassar perquè senzillament McFarland no hi va voler afegir cap més mot.

Veritat històrica!

Una part de veritat històrica sobre la qual no hi havia cap dubte era la radioactivitat que emetia el tungstè de Hallam (així és com se l’anomenava per la força del costum) des de sempre. Tant se val si era tungstè o no, si havia estat adulterat o no; fins i tot si era un isòtop impossible o no. Tot quedava enfosquit davant l’astorament d’una cosa, qualsevol cosa, que mostrava una intensitat radioactiva constantment en augment en unes circumstàncies que esfondraven qualsevol norma coneguda fins llavors sobre l’existència de qualsevol tipus d’element radioactiu.

Al cap d’una estona Kantrowitsch mormolà:

—Serà millor que el barregem. Si el guardem en terrossos grossos, es vaporitzarà o explotarà, o totes dues coses alhora, i contaminarà mitja ciutat.

Així que en feren pols, l’escamparen i el barrejaren, de primer, amb tungstè ordinari i, quan aquest es tornà radioactiu, amb grafit, que no tenia tantes possibilitats de convertir-se en radioactiu.

Encara no havien passat dos mesos des que Hallam s’adonà del canvi en el contingut de l’ampolla que Kantrowitsch, en una comunicació a l’editor de Nuclear Reviews amb el nom de Hallam afegit com a coautor, va anunciar l’existència del plutoni-186. La definició original de Tracy fou defensada així, però el seu nom no va ser esmentat ni llavors ni més tard. Amb tot això el tungstè de Hallam emprengué una escalada èpica i Denison començà a notar els canvis que acabarien tornant-lo una nul·litat.

L’existència del plutoni-186 era un afer bastant greu. Haver-se mostrat estable d’entrada i desenvolupar després una radioactivitat cada cop més forta era molt pitjor.

S’organitzà un seminari per tractar del problema. Kantrowitsch el presidí, la qual cosa representà una nota històrica interessant ja que fou la darrera vegada en la història de la Bomba d’Electrons que un home que no fos Hallam en presidís una reunió. En realitat, Kantrowitsch morí al cap de cinc mesos i d’aquesta manera desaparegué l’única personalitat amb prou prestigi per a fer ombra a Hallam.

La reunió resultà extraordinàriament infructuosa fins que Hallam anuncià la Gran Percepció, però en la versió reconstruïda per Lamont, el punt culminant de la qüestió es plantejà a l’hora de dinar. En aquell moment McFarland, a qui no s’atribueix cap observació en els informes oficials, encara que hi estava apuntat com a assistent, digué:

—Saben?, el que aquí ens cal és una mica de fantasia. Suposem…

Parlava amb Diderick van Klemens, el qual ho esmentà breument, mitjançant una mena de taquigrafia personal, en uns apunts seus. Molt abans que Lamont reeixís a recuperar-ho, Van Klemens ja s’havia mort, i encara que aquestes notes convenceren Lamont, hagué d’admetre que no eren una història convincent sense una corroboració posterior. A més, no hi havia manera de provar que Hallam hagués sentit l’observació. Lamont hauria estat disposat a jugar-s’hi una fortuna, ja que Hallam era prou a prop seu per a sentir-la, però la seva opinió no era tampoc una prova satisfactòria.

I, suposant que Lamont hagués pogut provar-ho, hauria pogut ferir l’enorme orgull de Hallam, però realment no hauria pas pogut fer tremolar la seva posició. S’hauria pogut argüir que, per a McFarland, l’observació era un bocí de fantasia. Fou Hallam qui l’acceptà com a alguna cosa més. Fou Hallam qui estava decidit a enfrontar-se amb el grup i a fer l’observació malgrat el risc que podria reportar-li. McFarland no devia haver somiat mai de figurar a l’informe oficial amb «el seu bocí de fantasia».

Lamont hauria pogut replicar que McFarland era un conegut físic nuclear amb una reputació a mantenir, mentre que Hallam era un jove radioquímic que podia dir qualsevol cosa que volgués sobre física nuclear i, com a profà, quedar-se tan tranquil.

De tota manera, això és el que Hallam va dir segons la transcripció oficial:

—Senyors, no anem enlloc. Per tant, faré un suggeriment no perquè necessàriament tingui sentit, sinó perquè és menys absurd que els altres que he sentit… Ens trobem davant una substància, el plutoni-186, que no pot existir, ni tan sols com una substància momentàniament estable, si és que les lleis de l’univers tenen alguna validesa. Però com que, indiscutiblement, existeix, i ha existit des del principi com una substància estable, deu haver existit pel cap baix des del principi en un lloc o en un temps o en unes circumstàncies en què les lleis naturals de l’univers són diferents de les nostres d’aquí. Per afirmar-ho clarament, la substància que estudiem no és originària del nostre univers, sinó d’un altre; un univers alternatiu, un univers paral·lel, digueu-ho com vulgueu.

»Un cop aquí (i no pretenc pas de saber com hi ha arribat), continuava essent estable, i suggereixo que era així perquè encara carretejava les lleis del seu propi univers. El fet que, a poc a poc, esdevingués radioactiu, i que aquest augment de radioactivitat no s’aturés, pot significar que les lleis del nostre univers s’hi van adequar lentament, segons la meva opinió.

»Remarco que, alhora que va aparèixer el plutoni-186, va desaparèixer una mostra de tungstè composta de diversos isòtops estables. Podia haver-se esmunyit cap a l’univers paral·lel. Després de tot, és lògic de suposar que és més senzill de fer un intercanvi de masses que no una simple transferència sense retorn. A l’univers paral·lel, el tungstè-186 pot ser tan anòmal com el plutoni-186 ho és aquí. Hi podia haver començat com una substància activa i, lentament, esdevenir, com més anava, més radioactiva. Pot ser que serveixi com una font d’energia tal com aquí ho és el plutoni-186.

L’auditori devia haver escoltat amb una admiració considerable perquè no hi ha cap registre d’interrupció, almenys fins a l’última frase esmentada més amunt, en què Hallam semblava haver-se aturat per recuperar l’alè i tal volta estranyar-se de la seva pròpia temeritat.

Algú del públic (possiblement Antoine-Jérôme Lapin, encara que l’informe no és gaire clar) demanà si el professor Hallam suggeria que un agent intel·ligent del paraunivers havia fet l’intercanvi deliberadament per obtenir una font d’energia. L’expressió «paraunivers», aparentment inspirada en l’abreujament d’«univers paral·lel», entrà d’aquesta manera en el llenguatge. Aquesta pregunta contenia el primer ús registrat de l’expressió.

Després d’una pausa, Hallam, amb més gosadia que mai —i d’aquí va venir l’essència de la Gran Percepció—, respongué:

—Sí, així ho crec. I crec que la font d’energia no pot ser pràctica llevat que l’univers i el paraunivers treballin plegats, cadascun amb la meitat d’una bomba, empenyent l’energia d’ells cap a nosaltres i de nosaltres cap a ells, tot aprofitant-nos de la diferència entre les lleis naturals dels dos universos.

Hallam havia adoptat el mot «paraunivers» i se’l va fer seu en aquest punt. A més, va ser el primer de fer servir el mot «bomba» (d’ençà d’aleshores invariablement en majúscula) amb relació a l’afer.

Llegint l’informe oficial es té la impressió que el suggeriment de Hallam féu impacte immediatament, però no fou pas així. Els qui estaven disposats a parlar-ne no anaven més enllà de dir que tot això era una especulació divertida. Kantrowitsch, en particular, no digué ni piu. Això va ser crucial per a la carrera de Hallam.

Hallam tot sol amb prou feines podia portar a terme les implicacions teòriques i pràctiques del seu suggeriment. Calia un equip, que fou format, però cap dels qui el formaven, fins que fou massa tard, no donà suport obert al suggeriment. Amb el temps l’èxit va ser indiscutible i el públic ja s’havia avesat a creure’l únicament de Hallam. Per a tothom era Hallam i Hallam tot sol, qui havia descobert de primer la substància, qui havia concebut i transmès la Gran Percepció; i, per tant, Hallam era el Pare de la Bomba d’Electrons.

Així, doncs, a diversos laboratoris es feren proves amb píndoles de metall de tungstè. Una píndola de cada deu fou transferida i s’aconseguiren unes noves reserves de plutoni-186. D’altres elements s’oferiren com a reclams i foren refusats… Però, fos on fos que el plutoni-186 aparegués i fos qui fos qui en portés la reserva a l’organització central d’investigació que treballava amb el problema, per al públic era una quantitat addicional del «tungstè de Hallam».

Hallam va tornar a ser qui va presentar amb més èxit de públic alguns aspectes de la teoria. Davant la seva sorpresa (tal com digué més tard), va adonar-se que tenia facilitat per a escriure i que fruïa divulgant-la. A més, l’èxit tenia la seva pròpia inèrcia i el públic no acceptaria cap altra informació del projecte llevat de la signada per Hallam.

En un article famós des de llavors, publicat al North American Sunday Tele-Times Weekly, va escriure:

«No podem pas dir en quants diversos aspectes les lleis del paraunivers difereixen de les nostres, però podem creure amb una certa seguretat que la forta interacció nuclear, que és la força més gran coneguda en el nostre univers, és més forta i tot en el paraunivers, tal vegada cent vegades més. Això vol dir que els protons s’hi mantenen més fàcilment fusionats contra la seva pròpia atracció electrostàtica i que un nucli hi necessita menys neutrons per a produir estabilitat.

»El plutoni-186, estable en aquell univers, conté massa protons, o massa pocs neutrons, per a ser estable en el nostre amb la seva interacció nuclear menys efectiva. El plutoni-186, un cop en el nostre univers, comença a irradiar positrons i allibera energia al mateix temps, i, amb cada positró irradiat, un protó dins un nucli es converteix en un neutró. Finalment, vint protons per nucli s’han transformat en neutrons i el plutoni-186 ha esdevingut tungstè-186, que és estable segons les lleis del nostre univers. Durant el procés vint positrons han estat eliminats. Aquests es troben, es barregen i anihilen vint electrons tot alliberant més energia; així, per cada nucli de plutoni186 que ens trameten, el nostre univers roman amb vint electrons menys.

»Altrament, el tungstè-186 que entra al paraunivers hi és inestable per la raó oposada. Segons les lleis del paraunivers té massa neutrons o massa pocs protons. Els nuclis de tungstè-186 comencen a emetre electrons tot alliberant energia constantment mentre ho fan, i, per cada electró emès, un neutró es transforma en protó fins que, al final, torna a ser plutoni-186. Amb cada nucli de tungstè-186 enviat al paraunivers s’hi afegeixen vint electrons més.

»El plutoni-tungstè pot repetir aquest cicle interminablement entre l’univers i el paraunivers tot produint energia de primer a l’un i després a l’altre, i l’efecte clar és la transferència de vint electrons del nostre univers al seu per cada nucli que fa el cicle. Totes dues parts poden guanyar energia del que, realment, és una Bomba d’Electrons Interuniversal».

La conversió d’aquesta noció en una realitat i l’establiment d’una autèntica Bomba d’Electrons com una efectiva font d’energia s’havien portat a terme amb una rapidesa sorprenent, i cada etapa del seu èxit havia realçat el prestigi de Hallam.





3


Lamont no tenia cap raó per a dubtar de les bases d’aquest prestigi i, amb una certa dosi d’exaltada admiració (de la qual més tard s’avergonyí i que intentà, amb un cert èxit, d’eliminar de la ment), va ser el primer de cercar una ocasió d’entrevistar Hallam amb relació poc o molt a la història que planejava d’escriure.

Hallam semblava obert. En trenta anys la seva posició en l’estimació pública s’havia elevat extraordinàriament. Físicament s’havia envellit d’una manera impressionant i no se’l veia agraciat. El seu cos era tan voluminós que feia la impressió d’una feixuguesa circumstancial i, encara que els trets de la seva cara eren barroers, semblava capaç de donar-los una mena d’aire de repòs intel·lectual. Continuava enrogint-se ràpidament i la facilitat amb què la seva vanitat se sentia ferida ja era tòpica.

Hallam havia estat informat breument abans que Lamont arribés, i li va dir:

—Vostè és el doctor Peter Lamont i ha treballat bé, segons m’han dit, en parateoria. Recordo que vau fer un assaig sobre la parafusió, oi?

—Sí, senyor.

—Bé, refresqui’m la memòria. Parli-me’n. D’una manera informal, és clar, com si parlés amb un profà. Al capdavall —i ara va somriure—, en certa manera sóc un profà. Vostè sap que només sóc un radioquímic i no pas un gran teòric, tret que vulgui tenir en compte uns quants conceptes.

Aleshores Lamont acceptà això com una afirmació de sinceritat, i, en veritat, la xerrada no va ser tan obscenament condescendent com més endavant va insistir a qualificar-la. Era una cosa típica d’ell, com Lamont descobrí més tard, o pel cap baix mantenia que era el mètode que Hallam utilitzava per tal de descobrir els punts essencials del treball fet pels altres. Podia parlar-ne vivament sense ser gaire exigent, ni de bon tros exigent, en assenyalar-ne els mèrits.

El jove Lamont de llavors, però, se’n sentí bastant afalagat i començà a explicar tot seguit, amb el voluble entusiasme que proporciona la pròpia experiència, els seus descobriments:

—No puc dir que hagi fet molt, doctor Hallam. Deduir les lleis de la natura del paraunivers (les paralleis) és molt enrevessat. En tenim poca informació. Vaig començar amb la poca que coneixem i no em vaig voler embolicar en noves proves sobre les quals no hi havia prou garanties. Amb una interacció nuclear més potent sembla obvi que la fusió dels nuclis petits seria més ràpida.

—Parafusió —digué Hallam.

—Sí, senyor. El truc era simplement calcular tots els detalls possibles. Les matemàtiques implicades eren una mica subtils, però, un cop fetes unes quantes transformacions, les dificultats tendiren a esvair-se. Resulta, per exemple, que es pot provocar una fusió catastròfica del liti hídric a una temperatura de quatre ordres de magnitud més baixes allí que aquí. Calen temperatures d’una bomba nuclear, per dir-ho així, perquè el liti hídric exploti aquí, però en el paraunivers explota amb una simple càrrega de dinamita. És possible i tot que en el paraunivers s’encengui amb un llumí, encara que no és gaire probable. Els hem ofert liti hídric, ja que l’energia de fusió podria ser natural per a ells, però no en volen saber res.

—Sí, ja ho sé.

—Segur que seria massa arriscat per a ells, com ho fóra si nosaltres, per exemple, utilitzéssim nitroglicerina en els motors dels coets.

—Molt bé. I vostè també escriu una història sobre la Bomba?

—Una d’informal, senyor. Quan hagi enllestit el manuscrit, li demanaré que se’l llegeixi, si m’ho permet, i així podré beneficiar-me dels seus íntims coneixements sobre els esdeveniments. De fet, m’agradaria d’aprofitar-me’n ara mateix, si vostè disposa d’una mica de temps.

—En tinc una mica. Què vol saber? —Hallam somreia. Va ser l’última vegada que va somriure en presència de Lamont.

—El desenvolupament d’una Bomba efectiva i pràctica, professor Hallam, tingué lloc amb una rapidesa extraordinària —començà Lamont—. Una vegada el projecte de la Bomba…

—El Projecte de la Bomba d’Electrons Interuniversal —corregí Hallam sense parar de somriure.

—Sí, és clar —digué Lamont estossegant per aclarir-se la veu—. Simplement utilitzava el nom popular. Una vegada el projecte va començar, els detalls d’enginyeria es desenvoluparen amb una gran rapidesa sense perdre temps.

—És veritat —digué Hallam en un to de complaença—. La gent ha intentat d’encolomar-me’n la direcció vigorosa i imaginativa, però no m’importaria que no ho destaqués gaire en el seu llibre. En realitat, teníem un fons enorme de cervells en el projecte i no voldria pas que la seva intel·ligència fos rebaixada mitjançant una exageració del meu paper.

Lamont abaixà el cap una mica fastiguejat. Considerà l’observació desavinent. Digué:

—No vull pas dir això. Em refereixo a la intel·ligència de l’altre costat, dels parahomes, com es diu popularment. Ells ho van començar. Els vam descobrir després de la primera transferència de plutoni per tungstè; però ells ens van trobar abans a fi de fer la transferència, treballant sobre la pura teoria sense el benefici de la pista que ens donaren. I també hi ha la xapa de ferro que ens transmeteren…

El somriure de Hallam ara s’havia esvaït del tot. Amb el front arrugat digué en un to fort:

—Els símbols no van ser mai entesos. Res d’ells…

—Les figures geomètriques eren entenedores, senyor. Les vaig examinar i vaig veure clarament que dirigien la geometria de la Bomba. A mi em sembla que…

Hallam enretirà la seva cadira de mala bava. Va dir:

—Canviem de tema, jove. Nosaltres vam fer la feina, no pas ells.

—Sí, però no és veritat que ells…?

—Que ells, què?

Lamont esdevingué conscient del grau d’emoció que havia suscitat, però no pogué entendre’n el motiu. Tot dubtant, continuà:

—Que ells són més intel·ligents que nosaltres, que ells van fer la veritable feina. Hi ha cap dubte sobre això, senyor?

Hallam, amb el rostre envermellit, s’aixecà amb esforç:

—Hi ha molts dubtes —cridà—. Aquí no hi ha d’haver misticisme. Ja n’hi ha massa. Miri, jove. —Avançà cap a Lamont, encara assegut i totalment astorat, mentre l’assenyalava amb el dit gros—. Si la seva història manté la versió que vam ser titelles a mans dels parahomes, no serà publicada per aquesta institució, almenys si jo puc evitar-ho. No vull degradar la humanitat ni la seva intel·ligència i no permetré que els parahomes tinguin el paper de déus.

Lamont se’n va haver d’anar molt confós i profundament disgustat d’haver creat malestar allà on només volia deixar bona voluntat.

I llavors va descobrir que les seves fonts d’informació s’anaven exhaurint. Els qui havien estat loquaços unes setmanes abans ara no recordaven res i no tenien temps per a entrevistes.

De primer, Lamont s’irrità i després una lenta còlera començà a emplenar-lo interiorment. Ho contemplà tot des d’un nou punt de vista, i aleshores començà a fer-se pesat i a insistir, quan anteriorment només havia preguntat. Quan trobava Hallam a les reunions del departament, aquest arrufava el front i feia el desentès mentre Lamont el mirava despectivament.

D’aquest fet resultà que Lamont veia com avortava la seva primitiva carrera de parateòric i es dedicà amb més fermesa que mai a la seva segona carrera com a historiador de la ciència.





6

(Continuació)


—El maleït estúpid —mormolà Lamont recordant-se’n—. Hauria hagut de ser allí, Mike, per a veure com s’espantava davant qualsevol suggeriment que a l’altre costat hi havia la força motora. Hi dono voltes i em pregunto: com era possible de conèixer-lo, encara que fos superficialment, i no saber que reaccionaria d’aquella manera? Pot estar agraït de no haver hagut de treballar mai amb ell.

—Ho estic —digué Bronowski amb indiferència—, encara que hi ha vegades que vostè no és cap àngel.

—No es queixi. Amb aquesta mena de treball vostè no té cap problema.

—Però tampoc no gens d’interès. A qui interessa aquesta mena de feina llevat de mi mateix i cinc persones més del món? Tal volta sis…, si vostè se’n recorda.

Lamont se’n recordava:

—Oh!, potser sí —va dir.





4


L’aspecte plàcid exterior de Bronowski no enganyava ningú que arribés a conèixer-lo, encara que fos superficialment. Era intel·ligent i no parava de preocupar-se per cap problema fins que en trobava la solució o fins que l’havia esmicolat tant que s’adonava que no hi havia cap solució.

Considerem les inscripcions etrusques en les quals havia basat la seva reputació. La llengua etrusca s’havia mantingut viva fins al primer segle de l’Era Cristiana, però l’imperialisme cultural dels romans no en deixà cap rastre i la va fer desaparèixer gairebé completament. Que algunes inscripcions sobrevisquessin al carnatge i l’hostilitat dels romans i —cosa que és pitjor— a la seva indiferència es devia al fet que estaven escrites en lletres gregues perquè poguessin ser pronunciades, però res més. L’etrusc no semblava tenir relació amb cap dels idiomes dels encontorns i era molt arcaic; ni tan sols recordava l’indoeuropeu.

Per tant, Bronowski es passà a un altre idioma que semblava no tenir gens de relació amb cap dels parlats als voltants, que era molt arcaic i que ni tan sols semblava indoeuropeu, però que es mantenia força viu i es parlava en una regió no gaire llunyana d’aquella on els etruscos havien viscut feia molts anys.

Quina relació hi podia haver amb la llengua basca?, es preguntava Bronowski. I va fer servir el basc com a guia. D’altres ho havien intentat abans que ell i ho havien deixat. Bronowski no ho deixaria. Era una tasca feixuga perquè el basc és un idioma extraordinàriament difícil i això representava únicament un petit ajut. A mesura que hi continuava, Bronowski trobava més i més raons per a sospitar que hi havia alguna connexió cultural entre els habitants del primitiu nord d’Itàlia i els del primitiu nord d’Hispània. Fins i tot hi havia motius fonamentats per a sospitar l’existència d’una nombrosa tribu precèltica a l’Europa occidental amb una llengua de la qual el basc i l’etrusc podien ser sobrevivents propers. Això no obstant, en dos mil anys el basc havia evolucionat i s’havia contaminat molt de l’espanyol. L’intent d’analitzar de primer la seva estructura en temps dels romans i de relacionar-lo llavors amb l’etrusc era una proesa intel·lectual d’una dificultat extraordinària, i Bronowski deixà completament admirats els filòlegs del món quan hi reeixí.

Les mateixes traduccions etrusques eren d’un avorriment meravellós i no tenien cap significat; la majoria eren inscripcions funeràries. Tanmateix, el fet d’haver estat traduïdes era prodigiós i en va resultar un fet d’una gran importància per a Lamont.

No pas de bon començament. A dir veritat, les traduccions ja havien estat fetes cinc anys abans que Lamont s’hagués assabentat de l’existència d’aquest poble, l’Etrusc. Però llavors Bronowski va anar a la universitat per fer-hi una de les Conferències de la Facultat anuals i Lamont, que generalment esquivava el deure d’assistir-hi, aquest cop s’hi va presentar.

No era pas perquè reconegués la importància del tema o perquè hi sentís gens d’interès. Era perquè sortia amb una noia graduada del Departament de Llengües Romàniques i passava que o bé havia d’anar amb ella a la conferència o bé a un festival de música al qual no tenia ganes d’assistir. La relació que els unia era superficial, temporal i escassament satisfactòria per a Lamont, però això el menà cap a la conferència.

Però va resultar que el tema li va agradar. La llunyana civilització etrusca entrà per primera vegada a la seva ment com una qüestió d’interès relatiu i el problema de desxifrar-ne la llengua el fascinà en alt grau. De jove li agradava de resoldre criptogrames, però ho havia deixat, juntament amb d’altres entreteniments infantils, pels criptogrames molt més importants plantejats per la naturalesa, la qual cosa el menà a la parateoria.

Això no obstant, la conferència de Bronowski el retornà a les joioses hores juvenils en què trobava sentit a allò que semblava una rara col·lecció de símbols i, a més, es combinava amb la dificultat suficient per a afegir honor a la tasca. Bronowski era un criptògraf del més alt nivell i el que més va entusiasmar Lamont era la descripció del sondeig constant que la raó fa més enllà del desconegut.

Tot hauria passat com si res —la triple coincidència de l’aparició de Bronowski a la universitat, l’entusiasme juvenil de Lamont pels criptogrames, la pressió social d’una noia atractiva—, si no hagués estat pel fet que l’endemà Lamont va veure Hallam i va haver-s’hi d’enfrontar fermament i que, finalment, va descobrir que ell hauria d’estar sempre a l’ombra.

Al cap d’una hora d’haver acabat l’entrevista, Lamont va decidir de veure Bronowski. L’excusa que tenia més a l’abast era la mateixa que a ell li semblava tan òbvia i que havia ofès tant Hallam. Com que s’havia sentit censurat, Lamont hagué de replicar especialment amb relació al punt de censura. Els parahomes eren més intel·ligents que els homes. Encara que Lamont ja ho creia abans d’una manera casual, ara era per a ell una cosa que havia esdevingut vital. Havia de provar-ho i fer-ho empassar a Hallam, encara que fos de través i exposant-li tots els enrevessaments.

Lamont se sentí tan alliberat de la seva admiració recent que aquesta perspectiva li era plaent.

Bronowski encara era a la universitat i Lamont li anà al darrere i insistí a veure’l. En ser abordat, Bronowski es mostrà plàcidament cortès.

Lamont reconegué la cortesia amb brusquedat, es presentà ell mateix amb una impaciència evident i digué:

—Doctor Bronowski, estic encantat d’haver-lo trobat abans que se n’anés. Espero convèncer-lo perquè es quedi una mica més de temps.

Bronowski respongué:

—Tal volta no li costarà. M’han ofert un lloc a la facultat.

—I l’acceptarà?

—Hi estic pensant. Crec que sí.

—Ho ha de fer. Ho farà quan senti el que haig de dir-li. Doctor Bronowski, què farà quan haurà desxifrat les inscripcions etrusques?

—Aquesta no és la meva única feina, jove. —Era cinc anys més gran que Lamont—. Sóc arqueòleg, i la cultura etrusca no es limita a les seves inscripcions; també hi entren d’altres aspectes de la cultura italiana preclàssica.

—Però de segur que per a vostè no hi ha res tan emocionant com el repte de les inscripcions etrusques.

—Li ho asseguro.

—Així que vostè acceptaria de bon grat una cosa més emocionant, i fins i tot més atractiva, una cosa un trilió de vegades més important que aquestes inscripcions.

—En què pensa, doctor Lamont?

—Tenim unes inscripcions que no formen part d’una cultura morta, ni de cap part del món, ni de l’univers. Tenim una cosa anomenada parasímbols.

—N’he sentit parlar. Més ben dit, els he vistos.

—Aleshores, bé deu conèixer la urgència de solucionar el problema, doctor Bronowski. No ha desitjat de desxifrar el que signifiquen?

—En absolut, doctor Lamont, perquè no hi ha cap problema.

Lamont el mirà amb suspicàcia.

—Vol dir que els sap llegir?

Bronowski mogué el cap.

—No m’ha entès. Vull dir que possiblement no puc desxifrar-los i que ningú no pot. Ens manca base. En el cas de les llengües de la Terra, encara que siguin mortes, sempre hi ha la possibilitat de trobar una llengua viva o una de morta ja desxifrada que hi tingui alguna relació, per feble que sigui. Si això ens falla, resta almenys el fet que qualsevol llengua de la Terra ha estat escrita per éssers humans, amb una mentalitat humana. Això ens proporciona un punt de partida, bé que dèbil. Res d’això no es pot aplicar als parasímbols, que, per tant, constitueixen un problema que no té cap solució clara. Una insolubilitat no és un problema.

Fent un esforç, Lamont s’havia estat d’interrompre’l i aleshores va deixar anar:

—S’equivoca, doctor Bronowski. No vull pas fer-li l’efecte que li ensenyo la seva professió, però vostè desconeix alguns dels factors que la meva professió m’ha descobert. Tractem amb parahomes, sobre els quals no sabem gairebé res. No sabem com són, què pensen, en quina mena de món viuen; gairebé res, per bàsic i fonamental que sigui. Fins aquí, vostè té raó.

—Però hi ha una cosa que vostè sí que sap, oi?

Bronowski no semblava impressionat. Es tragué de la butxaca una bossa de figues seques, l’obrí, i començà a menjar-ne. N’oferí a Lamont, però aquest no en volgué i digué:

—D’acord. Estem segurs d’una cosa d’una importància crucial. Són més intel·ligents que nosaltres. Punt primer: poden fer l’intercanvi a través de l’interunivers mentre que nosaltres només hi acomplim un paper passiu. —S’interrompé per demanar—: En sap res, de la Bomba d’Electrons Interuniversal?

—Una mica —digué Bronowski—. Just per a seguir-lo, doctor, si no fa servir termes massa tecnicistes.

Lamont s’apressà a continuar:

—Punt dos: ens enviaren instruccions per a contribuir al muntatge de la nostra part de la Bomba. No les podíem entendre, però sí que vam poder desxifrar prou els diagrames per a deduir-ne el que era imprescindible. Punt tercer: d’una manera o d’una altra són capaços de tenir consciència de nosaltres. Pel cap baix, i com a exemple, són conscients d’on deixem el tungstè perquè el recullin. Saben on és i saben com fer-lo servir. Nosaltres no podem pas fer res comparable a això. Hi ha d’altres punts, però aquests són suficients per a mostrar-nos clarament que els parahomes són més intel·ligents que nosaltres.

Bronowski digué:

—M’imagino, això no obstant, que aquí vostè forma part de la minoria. De segur que els seus col·legues no accepten això.

—No, no ho accepten. Però, què el fa arribar a aquesta conclusió?

—Que vostè està completament equivocat, segons em sembla.

—Les meves dades són correctes. I ja que ho son, com puc estar equivocat?

—Vostè simplement prova que la tecnologia dels parahomes és més avançada que la nostra. Què te a veure, això, amb la intel·ligència? Escolti. —Bronowski s’aixecà per treure’s l’americana i després s’assegué en una postura mig reclinada, amb la qual cosa el seu cos semblava més encaixat i relaxat ben còmodament, com si aquest descans físic l’ajudés a pensar—. Fa aproximadament dos segles i mig el comandant de la marina americana Matthew Perry va menar una flotilla al port de Tòquio. Els japonesos, fins llavors aïllats, es van veure enfrontats amb una tecnologia que ultrapassava considerablement la seva i van decidir que no era assenyat d’oferir-hi resistència. Tota una nació guerrera de milions d’habitants es va trobar indefensa contra uns quants vaixells procedents de l’altre costat de l’oceà. ¿Provava, això, que els americans eren més intel·ligents que els japonesos o, simplement, que la cultura occidental havia pres un altre camí? Evidentment era això darrer, perquè, mig segle després, els japonesos van reeixir a imitar la tecnologia occidental i al cap de mig segle més, van esdevenir una potència industrial important malgrat haver estat derrotats estrepitosament en una de les guerres de l’època.

Lamont escoltà amb gravetat i llavors digué:

—Jo també hi he pensat, doctor Bronowski, encara que no coneixia això dels japonesos. Tant de bo que disposés de temps per a estudiar història. Tanmateix, l’analogia és errònia. Més que no pas superioritat tècnica, és una qüestió de diferència en el nivell d’intel·ligència.

—Com pot afirmar-ho basant-se únicament en la intuïció?

—Pel simple fet que ens van trametre instruccions. Frisaven perquè nosaltres bastíssim la nostra part de la Bomba; ells havien de fer-nos-la fer. No podien venir físicament, fins i tot les fines xapes de ferro (la substància més estable a tots dos mons) en què gravaven els seus missatges aviat van tornar-se massa radioactives per a guardar-les senceres, encara que, naturalment, abans n’havíem fet còpies permanents amb els nostres materials.

S’aturà per recuperar l’alè ja que se sentia massa excitat, massa frisós. No volia mostrar-se massa entusiasmat.

Bronowski el contemplava amb curiositat.

—D’acord, ens van trametre missatges. Què n’intenta deduir, d’això?

—Que esperaven que els entendríem. Podien ser tan tòtils per a enviar-nos missatges enrevessats i, en alguns casos, d’una longitud considerable sabent que no els entendríem?… Si no hagués estat pels diagrames, no ens n’hauríem sortit. Però si ells confiaven que els entendríem, només podia ser perquè consideraven que éssers amb una tecnologia aproximadament tan avançada com la seva (i havien estat capaços de calcular-ho com fos, un altre punt a favor de la meva tesi) també havien de ser tan intel·ligents com ells i que no els costaria gaire de poder interpretar els seus símbols.

—Això també podria atribuir-se a la seva ingenuïtat —digué Bronowski sense impressionar-se.

—Vol dir que ells pensen que només hi ha una llengua parlada i escrita i que una altra intel·ligència en un altre univers parla i escriu com ells? No foti!

Bronowski féu:

—Encara que li doni la raó, què vol que hi faci? He vist els parasímbols: suposo que tots els arqueòlegs i tots els filòlegs de la Terra els han vistos. No entenc què puc fer-hi, jo o qualsevol altra persona. En més de vint anys no s’hi ha progressat gens.

Lamont respongué amb vehemència:

—La veritat és que en vint anys no hi ha hagut desig de progressar. L’Autoritat de la Bomba no vol resoldre la qüestió dels símbols.

—Per què haurien de voler-ho?

—A causa de la possibilitat molesta que la comunicació amb els parahomes ens demostri que són clarament més intel·ligents. Perquè això demostraria que els éssers humans som socis-titelles amb relació a la Bomba, cosa que ofendria el nostre orgull. I, específicament —i Lamont s’esforçà a amagar el verí de la seva veu—, perquè Hallam perdria l’honor de ser el Pare de la Bomba d’Electrons.

—Suposi que realment volien progressar. Què podien fer? Voler no és sempre poder, oi?

—Podien haver aconseguit la cooperació dels parahomes. Podien haver enviat missatges al paraunivers. Això no s’ha fet mai, però es pot fer. Es pot col·locar un missatge imprès en una xapa de ferro sota una bola de tungstè.

—Vol dir? Encara busquen noves mostres de tungstè, amb les Bombes que operen?

—No, però es fixaran en el tungstè i suposaran que el fem servir per a atreure la seva atenció. Fins i tot podríem transmetre el missatge en una xapa de tungstè. Si recullen el missatge i l’entenen encara que no sigui del tot, ens en retornaran un altre incorporant-hi els seus descobriments. Potser ens transmetrien una taula d’equivalències entre els seus mots i els nostres, o potser una barreja de tots dos idiomes. Seria com una mena d’intent de diàleg, de primer per part d’ells, després nostra, després seva, a continuació nostra, fins a no acabar mai.

—I ells —digué Bronowski— farien la feina més important.

—Sí.

Bronowski mogué el cap.

—Això és poc divertit, no ho creu? A mi no em ve de gust.

Lamont el mirà amb un enuig irritat.

—Per què no? Pensa que no li reportarà prou fama? Què és vostè, un afeccionat a la celebritat? Quina mena de fama ha aconseguit amb les seves inscripcions etrusques? Ha vençut cinc persones del món. Tal volta sis. Per a ells vostè és famós en el món i pel seu triomf l’odien. Què més? Es passeja fent conferències sobre el tema a públics que no passen de poques dotzenes de persones i que l’endemà ja s’han oblidat del seu nom. És aquesta, realment, la seva aspiració?

—No sigui dramàtic.

—D’acord, no ho seré. Cercaré algú altre. Potser trigaré més, però, com vostè diu, els parahomes faran, de tota manera, la part important de la tasca. I, si cal, la faré jo mateix.

—Li ha estat assignat, aquest projecte?

—No, no m’ho ha estat. I què? O és que hi ha una altra raó perquè no s’hi vulgui veure implicat? Problemes de disciplina? No existeix cap llei en contra de les traduccions i sempre puc posar tungstè en el meu escriptori. No hauré d’informar de cap missatge que rebi en lloc del tungstè i és possible que infringeixi el codi de la investigació. Un cop feta la traducció, qui podrà queixar-se’n? Vostè treballaria per a mi si li garantia la seguretat i mantenia secreta la seva participació en l’afer? No perdria la fama, però vostè potser valora més la seva seguretat. Encara que —digué Lamont arronsant les espatlles—, si ho faig jo, tindré l’avantatge de no haver-me de preocupar per la seguretat d’alguna altra persona.

S’aixecà per anar-se’n. Tots dos estaven enfadats i se suportaven amb la rígida cortesia que hom assumeix quan s’adreça a algú hostil però de bones maneres.

—Suposo —digué Lamont— que almenys mantindrà confidencial aquesta conversa.

Bronowski també s’havia aixecat.

—En pot estar ben segur, d’això —digué fredament, i tots dos es feren una breu encaixada de mans.

Lamont no esperava pas tornar a tenir notícies de Bronowski, de manera que, llavors, es va convèncer que seria millor de dedicar-se a fer la traducció tot sol, només amb el seu esforç.

Dos dies després, però, Bronowski es presentà al laboratori de Lamont i va dir-li amb una certa brusquedat:

—Me’n vaig de la ciutat ara, però tornaré al setembre. He acceptat el lloc que m’han ofert aquí i, si encara hi està interessat, veuré què puc fer respecte al problema de les traduccions que em va esmentar.

Lamont, a causa de la sorpresa, no va tenir temps d’agrair-li-ho perquè Bronowski se n’anà a grans gambades i amb aspecte d’enfadat pel fet d’haver claudicat en allò a què abans s’havia resistit.

Amb el temps es feren amics, i Lamont va saber per què Bronowski havia claudicat. L’endemà de la seva conversa Bronowski havia dinat al club de la facultat amb un grup d’homes eminents de la universitat en què hi havia, naturalment, el rector. Bronowski havia anunciat que acceptaria la càtedra i que trametria una carta per a anunciar-ho formalment, amb la qual cosa tots li havien expressat la seva gratitud.

El rector digué:

—Serà un gran honor per a nosaltres de tenir el famós traductor de les inscripcions itascanes a la nostra universitat. Ens en sentim honorats.

El barbarisme, naturalment, no fou corregit i el somriure de Bronowski, bé que tens, no el va trair del tot. Després, el cap del Departament d’Història Antiga explicà que el rector era de Minnesota i que no era cap eminència en estudis clàssics, i com que el llac Itasca era el punt d’origen del cabalós Mississipí, emprar el mot equivocat havia estat una cosa natural.

Però, tot combinant-la amb la burla de Lamont amb relació a la seva fama, Bronowski trobà que l’expressió era fiblant.

Quan més endavant Lamont sentí parlar d’aquesta anècdota, la trobà graciosa.

—No continuï —va fer—. Jo també he passat aquestes experiències. Vostè es digué: «Per Déu que faré alguna cosa que fins i tot aquest toix s’aprendrà de memòria».

—Una cosa semblant a això —digué Bronowski.





5


Després d’un any de treballar havien aconseguit ben poca cosa. Havien arribat alguns missatges, però no els entenien. Res de res.

—Miri d’endevinar-ho! —digué Lamont febrilment a Bronowski—. Qualsevol cosa, per absurda que sembli. Intenti de respondre-hi.

—És exactament el que faig, Pete. Per què s’exalta tant? Vaig passar dotze anys amb les inscripcions etrusques. Espera que aquesta tasca durarà menys?

—Déu meu, Mike! No podem pas esperar dotze anys.

—Per què no? Escolti, Pete. No he deixat d’adonar-me del seu canvi d’actitud. El trobo impossible des de fa un mes. Em pensava que era prou clar des del principi que aquesta feina no pot anar de pressa i que hem de tenir paciència. Suposava que havia entès que jo també tenia els meus deures regulars envers la universitat. Escolti, ja li ho he preguntat diverses vegades darrerament i li ho torno a preguntar: per què té tanta pressa ara?

—Per què tinc pressa? —digué Lamont bruscament—. Perquè vull aconseguir resultats.

—Felicitats! —digué Bronowski secament—. Jo també en vull aconseguir. Escolti, no pensa pas morir-se aviat, oi? El seu metge no li ha insinuat pas que té un càncer incurable?

—No, no —rondinà Lamont.

—Bé. Aleshores?

—No en faci cabal —digué Lamont, i se’n va anar caminant de pressa.

Quan de primer va intentar d’aconseguir l’ajut de Bronowski per tal d’aplegar forces, la preocupació de Lamont estava relacionada amb la tossudesa de Hallam respecte al suggeriment que els parahomes eren més intel·ligents. Aquest era l’únic motiu. L’única raó per la qual Lamont maldava per trobar una prova. No intentava res més que això… de primer.

Però en el transcurs dels mesos següents s’havia sentit dominat per una exasperació interminable. Les seves demandes per a equipament, per a assistència tècnica, per a computadores, eren ajornades; no li feien cas de res i fins i tot li negaven fons per a viatjar; les seves opinions a les juntes interdepartamentals eren invariablement passades per alt.

El moment crític arribà quan Henry Garrison, amb menys anys de servei que ell i, en definitiva, amb menys capacitat, va obtenir un lloc de prestigi a la junta que per dret corresponia a Lamont. Fou llavors quan el ressentiment de Lamont arribà fins a un punt en el qual simplement no en tenia prou de demostrar que estava carregat de raó: desitjava ferventment esmicolar Hallam, destruir-lo completament.

Aquest sentiment era reforçat cada dia més, gairebé cada hora, per l’actitud inconfusible de tot el personal de l’estació de la Bomba. L’acusada personalitat de Lamont no hi inspirava gaires simpaties, però, això no obstant, n’hi tenia algunes.

El mateix Garrison se sentia incòmode. Era un jove reticent i amable que no volia embolics i que, dret davant la pota del laboratori de Lamont i amb una expressió que contenia un petit element de malestar, va dir:

—Hola Pete. Puc tenir quatre paraules amb vostè?

—Totes les que vulgui —digué Lamont arrufant el front i evitant mirar-lo de fit a fit.

Garrison entrà i s’assegué.

—Pete —digué—, no puc renunciar el càrrec, però vull que sàpiga que no he fet res per a obtenir-lo, que no l’he sol·licitat. Ha estat una sorpresa.

—Qui li demana que hi renunciï? A mi tant me fa.

—Pete, és Hallam. Si no l’accepto, el donaran a qualsevol altre llevat de vostè. Què li ha fet, al vell?

Lamont s’hi encarà.

—Què en pensa, de Hallam? Quina mena d’home és, segons la seva opinió?

Garrison semblava agafat per sorpresa. Serrà les dents i es gratà el nas.

—Doncs… —mormolà, i no continuà.

—Un gran home? Un científic intel·ligent? Un dirigent inspirat?

—Doncs…

—Deixi’m dir-li-ho. És un ninot. Un frau! Té pànic de perdre la seva reputació i el seu càrrec. Sap que el conec bé, i això és el que té en contra meu.

Garrison emeté un somriure inquiet.

—Però vostè no deu haver anat pas a dir-li-ho…

—No, no li he dit res directament —respongué Lamont amb mal humor—. Algun dia ho faré. Però ell ho sap. Sap que sóc una persona que no es deixa enganyar encara que no digui res.

—Però, Pete, de què serviria contar-li-ho? No li diré pas que jo pensi que és l’home més gran del món, però tampoc no veig la utilitat de fer-li-ho saber. Ensaboni’l una mica. Té la seva carrera a les seves mans.

—De debò? Doncs jo tinc la seva reputació a les meves. El desemmascararé. Faré que el coneguin.

—Com?

—Això és cosa meva! —mormolà Lamont, que de moment no tenia ni la més remota idea de com ho faria.

—Però això és ridícul —digué Garrison—. Vostè no pot guanyar. El destruirà. Encara que no sigui un Einstein o un Oppenheimer, és més que tots dos plegats per al món en general. És el Pare de la Bomba d’Electrons per als dos mil milions d’habitants de la Terra i res del que vostè pugui fer no l’afectarà mentre la Bomba d’Electrons sigui la clau del paradís humà. Mentre això sigui així, Hallam no pot ser mogut, o vostè és boig si creu que pot. Què dimonis, Pete! Digui-li que és un geni i visqui a les seves costelles. No esdevingui un altre Denison!

—Escolti això, Henry —digué Lamont amb una sobtada fúria—: no es fiqui allà on no el demanen.

Garrison s’aixecà de cop i se n’anà sense dir una paraula. Lamont s’havia creat un nou enemic o, almenys, havia perdut un altre amic. El preu, però, pagava la pena perquè una observació de Garrison l’havia menat cap a una altra pista.

Garrison havia dit en essència: «… mentre la Bomba d’Electrons sigui la clau del paradís humà… Hallam no pot ser mogut…».

Amb aquesta frase ressonant-li al cervell, Lamont per primera vegada desvià la seva atenció de Hallam i la concentrà en la Bomba d’Electrons.

La Bomba d’Electrons era la clau del paradís humà? Oh, per Déu, hi havia un parany?

Tot en la història té paranys. Quin era el parany de la Bomba d’Electrons?

Lamont tenia prou coneixements de la història de la parateoria per a saber que la qüestió d’un «parany» no mancava d’investigacions. Quan fou anunciat per primer cop que el canvi bàsic total de la Bomba d’Electrons era el bombeig d’electrons des de l’univers al paraunivers, hi va haver qui no s’hi va pensar gaire a preguntar immediatament:

—Però què passarà quan tots els electrons hauran estat bombejats?

La resposta era prou fàcil. Preveient la més àmplia proporció de bombeig, la provisió d’electrons almenys duraria un bilió de bilions d’anys, i tot l’univers, de segur que juntament amb el paraunivers, no duraria ni una petita fracció d’aquest temps.

L’objecció següent era més complicada. No hi havia possibilitat de bombejar tots els electrons cap a l’altre costat. En ser bombejats els electrons, el paraunivers es carregaria d’una clara càrrega negativa i l’univers d’una neta càrrega positiva. Cada any la diferència de càrrega augmentaria i esdevindria més difícil de bombejar més electrons contra la força de la diferència de càrrega oposada. És clar que, en realitat, s’hi bombejaven àtoms neutres, però la distorsió dels electrons orbitals durant el procés creava una càrrega efectiva que s’incrementava immensament amb els canvis radioactius subsegüents.

Si la concentració de càrrega romania en els punts de bombeig, l’efecte sobre els àtoms d’òrbita distorta que es bombejaven aturaria tot el procés gairebé de seguida, però naturalment caldria tenir en compte la difusió. La difusió de la concentració de càrrega cap enfora, al voltant de la Terra, i l’efecte sobre el procés de bombeig havien estat calculats tenint en compte aquest factor.

La càrrega positiva de la Terra, en augment, forçava el vent solar, carregat positivament, a allunyar-se del planeta i la magnetosfera s’engrandia. Gràcies a la labor de McFarland (el veritable Pare de la Gran Percepció, segons Lamont), hom podia demostrar que s’arribava a un punt d’equilibri definitiu alhora que el vent solar era escombrat més i més de les partícules positives acumulades, que així eren repel·lides de la superfície de la Terra i arrossegades cap a l’exosfera. Amb cada augment del bombeig, cada vegada que es bastia una nova Estació de Bombejament, la càrrega positiva neta de la Terra s’incrementava lleugerament i la magnetosfera s’eixamplava unes quantes milles. Això no obstant, el canvi era menor i la càrrega positiva, finalment, era escombrada pel vent solar i escampada als confins exteriors del sistema solar.

Fins i tot d’aquesta manera, que permetia la més ràpida difusió possible de la càrrega, arribaria un moment que la diferència de càrrega local entre l’univers i el paraunivers en els punts de bombeig arribaria a les proporcions suficients per acabar el procés, cosa que passaria dintre la petita fracció de temps que es trigaria a fer servir tots els electrons: si fa no fa, una bilionèsima de bilió d’aquest temps.

Però això encara significaria que el bombeig podria continuar durant un bilió d’anys. Només un bilió d’anys, però ja seria suficient; n’hi hauria prou. Un bilió d’anys era molt més del que duraria l’home, o el sistema solar. I si l’home podia arribar a durar tant (o alguna criatura que succeís l’home i el suplantés), llavors, sens dubte, s’inventaria alguna cosa per a corregir la situació. Podia fer-se molt, en un bilió d’anys.

Lamont havia d’estar-hi d’acord.

Però aleshores es recordà d’una altra cosa, d’un altre punt de què el mateix Hallam havia tractat en un dels seus articles per a la divulgació popular. Amb un cert disgust, desenterrà l’article. Era important de saber què havia dit Hallam abans de portar a terme el projecte. Una part de l’article deia: «A causa de la sempre present força de gravetat, hem arribat a associar la frase “pendent avall” amb la mena de canvi inevitable que podem fer servir per a produir energia i transformar-la en treball útil. Durant els segles passats, l’aigua que fluïa riu avall feia girar les rodes que posaven en moviment les màquines i els generadors. Però què passa ara, quan tota l’aigua ha fluït riu avall?

»No podem fer res més fins que l’aigua hagi tornat a dalt, cosa que necessita el seu temps. De fet, hi ha més feina a fer pujar l’aigua que no pas a recollir-la per tal de deixar-la fluir cap avall. Treballem amb una pèrdua d’energia. Afortunadament, el Sol fa la feina per nosaltres. Evapora els oceans perquè el vapor de l’aigua s’elevi fins a l’atmosfera, formi núvols i torni a caure en fornia de pluja o de neu. Això amara la terra a tots els nivells, omple les fonts i els rius i manté sempre l’aigua corrent cap avall.

»Però no es pot pas dir sempre. El Sol pot elevar el vapor de l’aigua només perquè en un sentit nuclear també corre pendent avall. Ho fa a un ritme immensament més ràpid que qualsevol riu de la Terra i, quan arribarà al capdavall del pendent, no hi trobarà res conegut que l’obligui a elevar-ho de nou.

»Totes les fonts d’energia del nostre univers es van exhaurint. No podem evitar-ho. Tot se’n va pendent avall en una direcció única, i només disposem d’una alternativa: forçar una pujada temporal aprofitant una davallada més accentuada que sigui relativament propera. Si volem una energia útil tothora, necessitem un camí que vagi pendent avall en tots dos sentits. És una paradoxa del nostre univers: la lògica que corre pendent avall en un sentit puja pendent amunt en la direcció oposada.

»Però per què hem de confinar-nos només en el nostre univers? Penseu en el paraunivers. També hi ha camins que van pendent avall en una direcció i pendent amunt en una altra. Tanmateix, aquests camins no encaixen amb els nostres. És possible de seguir un camí des del paraunivers fins al nostre univers que vagi pendent avall, però, quan el resseguim de l’univers al paraunivers, torna a anar pendent avall perquè tots dos universos tenen unes lleis diferents.

»La Bomba d’Electrons té l’avantatge d’un camí que va pendent avall en totes dues direccions. La Bomba d’Electrons…».

Lamont tornà a mirar el títol de l’article. Era El camí que va pendent avall en totes dues direccions.

Va començar a pensar. Naturalment, el concepte li era familiar, així com les seves conseqüències termodinàmiques. Però per què no examinava les hipòtesis? Aquest havia de ser el punt feble de qualsevol teoria. I si les hipòtesis considerades com a correctes per definició eren equivocades? Quines serien les conseqüències si hom partia d’unes altres hipòtesis?

Va començar a cegues, però al cap d’un mes va tenir la sensació que tot científic reconeix: l’espetec interminable de les peces inesperades que encaixen al seu lloc, les anomalies empipadores que deixen de ser anòmales… Era la sensació de la Veritat.

Des d’aquell moment començà a exercir una pressió addicional sobre Bronowski. I un dia li va dir:

—Vaig a veure Hallam una altra vegada.

Les celles de Bronowski s’enlairaren.

—Per què?

—Perquè em despatxi.

—Sí, això concorda amb vostè, Pete. No és feliç quan els problemes comencen a fer-se més planers.

—No m’ha entès. És important que es negui a escoltar-me. No vull que després digui que he prescindit d’ell, que no n’estava al corrent.

—De què? De la traducció dels parasímbols? No n’hem tret res encara. Jo no dispararia abans d’hora, Pete.

—No, no és això. —I no va voler dir res més.

Hallam no ho va fer fàcil a Lamont: trigà diverses setmanes a concedir-li l’entrevista. Tampoc Lamont no volia fer-ho fàcil a Hallam. Aparegué amb totes les ungles ben esmolades i ben a la vista. Hallam l’esperava amb una expressió glacial i una mirada punyent.

Hallam digué bruscament:

—De quina crisi parla?

—Ha sorgit alguna cosa, senyor —digué Lamont amb una veu feble—, inspirada en un dels seus articles.

—Ah, sí? —replicà Hallam. Llavors, ràpidament—: A quin?

—«El camí que va pendent avall en totes dues direccions». El que va escriure per a Teen-age Life.

—I què passa amb aquest article?

—Crec que la Bomba d’Electrons no va pendent avall en tots dos sentits, si em permet d’utilitzar la seva metàfora, que al meu entendre no resulta un mètode gaire exacte de descripció de la Segona Llei de la Termodinàmica.

Hallam arrufà les celles.

—On vol anar a parar?

—Li ho puc explicar més bé, senyor, establint les equacions espacials dels dos universos i demostrant una interacció que, desgraciadament segons la meva opinió, fins ara no havia estat considerada.

Havent dit això, Lamont s’adreçà directament a la pissarra de comandaments i teclejà ràpidament les equacions tot parlant de pressa.

Sabia que procedint d’aquesta manera humiliaria i irritaria Hallam, ja que no podia seguir les matemàtiques. Lamont hi comptava.

Hallam rondinà:

—Escolti, jove, ara no tinc temps per a engegar una discussió detallada sobre qualsevol problema de la parateoria. Enviï’m un informe complet, com més aviat millor, i faci-m’hi un resum d’allò que hagi descobert.

Lamont s’apartà de la pissarra amb una inconfusible expressió de menyspreu al rostre i digué:

—D’acord. La Segona Llei de la Termodinàmica descriu un procés que inevitablement exclou els extrems. L’aigua no flueix pendent avall: en realitat passa que els extrems del potencial de gravitació s’igualen. L’aigua pujarà pendent amunt amb la mateixa facilitat si es troba atrapada sota terra. Es pot treballar amb la juxtaposició de dos nivells diferents de temperatura, però el resultat final és que la temperatura s’iguala en un nivell intermedi; el cos calent es refreda i el cos fred s’escalfa. Tant el refredament com l’escalfament són aspectes iguals de la Segona Llei i, en les circumstàncies escaients, igualment espontanis.

—No em doni lliçons de termodinàmica elemental, jove. Què vol? Disposo de molt poc temps.

Lamont, sense canviar d’expressió i sense apressar-se, digué:

—La Bomba d’Electrons funciona gràcies a una igualació dels extrems. En aquest cas, els extrems són les lleis físiques de tots dos universos. Les condicions que fan possibles aquestes lleis, siguin com siguin aquestes condicions, són traslladades d’un univers a l’altre i el resultat final de tot el procés seran dos universos en els quals les lleis naturals seran idèntiques… i intermèdies si les comparem amb la situació actual. Atès que això produirà uns canvis incerts però indubtablement grans en aquest univers, sembla que caldria considerar seriosament l’aturament de les Bombes i la interrupció permanent de tota l’operació.

Lamont esperava que Hallam explotés en aquest punt i suprimís la possibilitat d’unes explicacions ulteriors. Aquestes esperances no li fallaren, ja que Hallam es posà dret d’un salt tot fent caure la cadira. Li pegà una puntada de peu per apartar-la i avançà les dues passes que el separaven de Lamont.

Aquest, amb previsió, enretirà la seva cadira i s’aixecà.

—Escolti, idiota —cridà Hallam, gairebé quequejant de còlera—, no deu pas suposar que hi ha algú a l’Estació que no entén la igualació de la llei natural. Em fa perdre el temps per dir-me una cosa que jo ja sabia quan vostè encara aprenia a llegir? Foti el camp d’aquí, i quan vulgui oferir-me la seva dimissió, consideri-la acceptada.

Lamont se n’anà perquè havia aconseguit exactament el que volia, i, això no obstant, se sentí furiós amb Hallam pel tractament que n’havia rebut.





6

(Conclusió)


—De tota manera —digué Lamont—, això aclareix les coses. He intentat de dir-li-ho. No ha volgut escoltar-me, així que faré el pas següent.

—I quin és? —digué Bronowski.

—Aniré a veure el senador Burt.

—Vol dir el cap del Comitè de Tecnologia i del Medi Ambient?

—Exactament. N’ha sentit parlar, oi?

—Com tothom. Però què en traurà, Pete? Què té a dir-li que pugui interessar-li? No deu ser pas la traducció. Pete, li ho torno a preguntar: què ha pensat fer?

—No puc explicar-li-ho. Vostè no en sap, de parateoria.

—I el senador Burt en sap?

—Més que vostè, m’imagino.

Bronowski l’assenyalà amb el dit.

—Pete, no ens portem com criatures. Potser conec coses que vostè ignora. No podem treballar plegats si ho fem l’un contra l’altre. O sóc soci d’aquesta petita empresa de dos homes o no ho sóc. Vostè em diu en què pensa i jo li diré una altra cosa a canvi. Altrament, serà millor que ho deixem córrer.

Lamont arronsà les espatlles.

—D’acord. Si ho vol, aquí ho té. Ara que ho he dit a Hallam, val més tirar endavant. Es tracta que la Bomba d’Electrons transgredeix la llei natural. En el paraunivers la forta interacció és cent vegades més intensa que aquí, cosa que significa que la desintegració nuclear és molt més probable aquí que allí, i la fissió nuclear, molt més probable allí que aquí al nostre univers. Si la Bomba d’Electrons continua funcionant, hi haurà un equilibri final en el qual la forta interacció nuclear serà potent igual en tots dos universos, i en el nostre unes deu vegades més que ara, i a l’altre una desena part de l’actual.

—I això no ho sabia ningú?

—Oh, és clar. Tothom ho sabia. Ha estat evident gairebé des del principi. Fins i tot Hallam ho entén. Això és el que va excitar tant aquell bastard. Vaig començar a explicar-li-ho amb tots els detalls, com si em pensés que ell no ho sabia, i llavors va explotar.

—Però quin és el problema, doncs? Hi ha perill que la interacció esdevingui intermèdia?

—És clar. Què en pensa, vostè?

—Jo no en penso res. Quan esdevindrà intermèdia?

—Al ritme actual, dintre de 1030 anys aproximadament.

—Quant de temps és això?

—Prou temps perquè un trilió de trilions d’universos com aquest neixin, es desenvolupin i es morin, l’un rere l’altre.

—Caram, Pete! Què dimoni n’hem de fer nosaltres?

—És que per arribar a aquesta xifra —digué Lamont lentament i curosament—, que és l’oficial, es feren algunes suposicions que crec que són errònies. I si fem d’altres suposicions que considero correctes, ja estem en perill ara.

—Quina mena de perill?

—Suposi que la Terra esdevé un núvol de gas en un període de cinc minuts. Consideraria això un perill?

—A causa de la Bomba?

—A causa de la Bomba!

—I què passaria amb el món dels parahomes. També estarien en perill, ells?

—Estic segur que sí. Un perill diferent, però, al capdavall, un perill.

Bronowski es posà dempeus i començà a caminar.

Portava ben pentinats els cabells espessos i llargs, a la moda que s’anomenava Buster Brown. Ara, tot estirant-se’ls, digué:

—Si els parahomes són més intel·ligents que nosaltres, per què fan funcionar la Bomba? De segur que van saber que era perillosa abans que nosaltres.

—Hi he pensat —respongué Lamont—. M’imagino que és el primer cop que la utilitzen o que, com nosaltres, van iniciar el procés pels seus beneficis aparents i no es van adonar fins més tard de les seves conseqüències funestes.

—Però vostè diu que ara en coneix les conseqüències. Pot ser que ells siguin més lents que vostè?

—Tot depèn de si cerquen aquestes conseqüències i quan. La Bomba és massa atractiva per a fer-la malbé. Jo tampoc no ho hauria investigat si no hagués estat… Però en què pensa, Mike?

Bronowski interrompé el seu passeig, mirà de fit a fit Lamont i digué:

—Crec que tenim una cosa.

Lamont el mirà fixament i llavors l’agafà per la màniga:

—Amb els parasímbols? Digui-m’ho, Mike!

—Ha passat ara fa poc, mentre vostè era amb Hallam. No he sabut exactament què fer perquè no tenia la seguretat del que passava. I ara…

—I ara què?

—Encara no n’estic segur. Ha sortit d’una de les seves xapes, amb cinc símbols…

—I…?

—… en alfabet llatí. I pot pronunciar-se.

—Què diu?

—Aquí ho té.

Bronowski ensenyà la xapa amb l’aire d’un conjurador. Hi havia gravades cinc lletres, amples i infantils: T-I-M-O-R.

—Què suposa que vol dir? —preguntà Lamont, desorientat.

—Fins ara només he estat capaç de pensar que es tracta de T-E-M-O-R, amb una lletra equivocada.

—És per això que m’ha interrogat? Es pensava que algú de l’altre costat experimenta temor?

—I també em pensava que hi pot haver alguna connexió amb la seva clara i creixent excitació del darrer mes. Francament, Pete, no m’agrada que se m’amaguin les coses.

—D’acord. Però no hem de precipitar-nos en les conclusions. Vostè és el tècnic en missatges xifrats. No té la impressió que els parahomes comencen a experimentar temor a causa de la Bomba d’Electrons?

—No necessàriament —va fer Bronowski—. No sé quant poden intuir d’aquest univers. Si poden veure el tungstè que els preparem, si poden intuir la nostra presència, aleshores potser perceben el nostre estat mental. Tal volta intenten tranquil·litzar-nos dient-nos que no hi ha motiu de tenir por.

—Llavors, per què no diuen C-A-P T-E-M-O-R?

—Perquè encara no coneixen la nostra llengua prou bé.

—Mmm! Llavors, no puc dur això a Burt.

—Jo no ho faria. És ambigu. De fet, jo no aniria a veure Burt fins que tingués més dades de l’altre costat. Qui sap què intenten dir-nos!

—No, no puc esperar, Mike. Sé que tinc raó i que no ens queda gaire temps.

—Està bé, però, si va a veure Burt, cremarà les seves cartes. Els seus col·legues no li ho perdonaran mai. Ha pensat de parlar amb els físics d’aquí? Vostè, tot sol, no pot pressionar Hallam, però tot un grup…

Lamont mogué fortament el cap.

—En absolut. Els homes d’aquesta estació sobreviuen en virtut del seu caràcter amorf. Ningú no s’enfrontaria a Hallam. Intentar el seu ajut per a pressionar Hallam seria com demanar que els espaguetis bullits es mantinguessin drets.

El plàcid rostre de Bronowski expressà un pessimisme no habitual.

—Potser té raó.

—Sé que en tinc —va fer Lamont amb un posat ferreny.





7


Va caldre el seu temps convèncer el senador, un temps que Lamont va sentir de perdre, encara més perquè no s’havien rebut més missatges dels parahomes en lletres llatines. Cap missatge de cap mena malgrat que n’havia tramès mitja dotzena, cadascun amb una curosa selecció de combinacions incorporant-hi tant T-I-M-O-R com T-E-M-O-R.

Lamont no estava gaire segur del significat de les sis variacions, però Bronowski semblava esperançat.

Tanmateix, no passà res, i ara, finalment, Lamont ja estava a punt de veure Burt.

El senador tenia el rostre prim, uns ulls astuts, i era d’edat avançada. Havia estat el cap del Comitè de Tecnologia i del Medi Ambient durant una generació. Es prenia la seva tasca seriosament i n’havia donat proves en abundor.

Ara s’entretenia amb la seva corbata passada de moda que es complaïa a lluir (i que havia esdevingut com una mena de marca registrada), i digué:

—Només puc concedir-li mitja hora, fillet meu. —I mira el rellotge.

Lamont no en féu cabal. Esperava interessar prou el senador Burt fins al punt de fer-li oblidar aquest límit horari. Ni tan sols va intentar de començar pel principi, les seves intencions eren molt diferents de les que havia tingut en la seva entrevista amb Hallam. Digué:

—Em saltaré les matemàtiques, senador, però suposo que ja sap que a través de la Bomba es van barrejant les lleis naturals de tots dos universos.

—Es van fusionant —digué el senador, flegmàtic—, i s’equilibraran d’aquí a 1030 anys. És aquesta, la xifra?

Les celles del senador s’arquejaven cap amunt i cap avall fent del seu front arrugat una expressió de sorpresa permanent.

—L’és —digué Lamont—, però s’ha arribat a aquesta conclusió tenint en compte que les lleis estranyes que entren al nostre univers i en el d’ells s’escampen cap enfora des del punt d’entrada a la velocitat de la llum. Això només és una suposició que crec equivocada.

—Per què?

—L’única proporció de la mescla que ha pogut ser mesurada es troba dins el plutoni-186 tramès cap a aquest univers. Aquesta proporció de la mescla és extremament lenta al principi, probablement perquè la matèria és densa, però amb el temps s’incrementa. Si el plutoni es barreja amb una matèria menys densa, la proporció de mescla augmenta més ràpidament. A través d’uns quants mesuraments d’aquesta mena s’ha pogut calcular que la proporció de permeabilitat augmentaria fins a la velocitat de la llum en el buit. Les lleis estranyes trigarien un quant temps a penetrar a través de l’atmosfera, molt menys a travessar-la cap amunt, i després s’escamparien per l’espai en totes direccions a 300.000 quilòmetres per segon i s’evaporarien automàticament sense causar cap dany.

Lamont féu una pausa per tal de considerar la millor manera de continuar, cosa que el senador aprofità a l’acte.

—En tot cas… —apressà amb l’actitud d’un home no disposat a perdre el temps.

—És una suposició escaient que sembla tenir sentit i no incloure cap mena de problema, però, què passa si no és la matèria el que ofereix resistència a la penetració de les lleis estranyes, sinó la substància bàsica del mateix univers?

—Quina és la substància bàsica?

—No li ho puc dir amb paraules. Hi ha una expressió matemàtica que crec que la representa, però que no puc descriure. La substància bàsica de l’univers és la que dicta les lleis de la natura. La substància bàsica de l’univers és allò que fa necessari que l’energia sigui conservada. I és la substància bàsica del paraunivers, que té una textura, diguem-ho així, bastant diferent de la del nostre, allò que fa que la seva acció nuclear sigui cent vegades més forta que la nostra.

—I llavors…?

—Si la substància bàsica és el que va penetrant, senyor, llavors la presència de matèria, densa o no, només pot tenir una influència secundària. El ritme de penetració és més ràpid en el buit que en una massa densa, però no gaire més. El ritme de penetració a l’espai exterior pot ser gran en termes terrestres, però és tan sols una petita fracció de la velocitat de la llum.

—La qual cosa significa…?

—Que la substància estranya no es dissipa tan de pressa com creiem, sinó que s’amuntega, per dir-ho així, dins el sistema solar, on forma una concentració molt més gran que la que havíem suposat.

—Ho entenc —digué el senador abaixant el cap—. I quant de temps passarà abans que l’espai dins el sistema solar arribi a l’equilibri? Menys de 1030 anys, m’imagino.

—Molt menys, senyor. Crec que menys de 1010. Potser la meitat d’això, mil milions si fa no fa.

—No gaire en comparació, però bastant, oi? No hi ha motius immediats d’alarma, oi que no?

—Però em temo que això ja és un motiu d’alarma immediat, senyor. Els danys arribaran bastant abans que s’arribi a l’equilibri. A causa de la Bomba, la potent interacció nuclear s’incrementa regularment per moments en el nostre univers.

—És prou potent per a ser mesurada?

—Potser no, senyor.

—Ni tan sols després de vint anys de bombeig?

—Potser no, senyor.

—Aleshores, per què cal angoixar-se?

—Perquè, senyor, en la força de la potent interacció nuclear hi ha la proporció en la qual l’hidrogen esdevé heli a l’escorça del Sol. Si la interacció es reforça encara que sigui imperceptiblement, la proporció de la fusió de l’hidrogen al Sol augmentarà considerablement. El Sol manté l’equilibri entre la radiació i la gravitació amb una gran delicadesa i si decanta aquest equilibri a favor de la radiació tal com ara fem…

—Digui!

—… provocarà una gran explosió. Amb les nostres lleis naturals, és impossible que un estel tan petit com el Sol esdevingui una supernova. Amb lleis alterades, tal vegada. Dubto que en tinguem cap avís. S’esdevindrà una explosió enorme al Sol i al cap de vuit minuts vostè i jo haurem mort i la Terra es transformarà ràpidament en un núvol de vapor expansiu.

—I no s’hi pot fer res?

—Si és massa tard per a evitar de trencar l’equilibri, no es pot fer res. Si encara no és massa tard, llavors hem d’aturar la Bomba.

El senador estossegà.

—Abans d’acceptar de veure’l, jove, vaig fer investigacions sobre vostè, ja que no el coneixia personalment. Entre els qui em van informar hi havia el doctor Hallam. El coneix, suposo?

—Sí, senyor. —Una comissura dels llavis de Lamont s’estremí, però mantingué la veu normal—. El conec bé.

—Em va dir —féu el senador mirant un paper de damunt l’escriptori— que vostè és un manefla idiota de dubtosa capacitat mental i em va demanar que no acceptés veure’l.

Lamont demanà amb una veu que maldava per mantenir-se calmada:

—Són aquestes, les seves paraules?

—Exactament aquestes.

—Aleshores, per què ha accedit a veure’m?

—Normalment, quan rebo un informe com aquest de Hallam, no accedeixo a veure ningú. El meu temps és valuós i Déu sap que rebo més manefles idiotes d’una capacitat mental dubtosa del que vostè es pot pensar, incloent-hi els qui vénen amb les més altes recomanacions. En el seu cas, l’«exigència» de Hallam no em va agradar. No es poden fer exigències a un senador, i voldria que Hallam se n’assabentés.

—Així que m’ajudarà, senyor?

—Ajudar-lo a fer què?

—A… a aconseguir que deturin la Bomba.

—Això? En absolut. Completament impossible.

—I per què no? —preguntà Lamont—. Vostè és el cap del Comitè de Tecnologia i del Medi Ambient i el seu deure és justament deturar la Bomba o qualsevol procediment tecnològic que amenaci de provocar un dany irreversible al medi ambient. No hi ha cap altre mal tan irreversible com el que pot fer la Bomba.

—Certament. Si vostè té raó. Però em sembla que tot això que aquesta història aplega són conjectures diferents de les acceptades. Qui pot dir-nos quina de les suposicions és la correcta?

—Senyor, l’argumentació que li he fet explica diverses coses que resten dubtoses en les opinions acceptades.

—Bé, llavors els seus col·legues haurien d’acceptar les seves modificacions, i en aquest cas, m’imagino que no hauria hagut de venir a veure’m.

—Senyor, els meus col·legues no volen creure-s’ho. Els seus interessos els ho impedeixen.

—Tal com el seu propi interès impedeix a vostè de creure que pot estar equivocat… Jove, sobre el paper el meu poder és enorme, però només puc reeixir quan la gent m’ho permet. Deixi’m donar-li una lliçó de política pràctica.

Es mirà el rellotge, es repenjà al respatller i somrigué. Generalment el senador no donava consells, però l’editorial d’aquell matí al Terrestrial Post es referia al senador com un «polític consumat, el més hàbil del Congrés Internacional» i la satisfacció que això li havia produït encara persistia en ell.

—És un error —féu— suposar que la gent vol el medi ambient protegit, que se salvin les seves vides, i que restaran agraïts envers qualsevol idealista que lluiti per aconseguir aquests objectius. El que la gent vol és la seva pròpia comoditat individual. Ho sabem molt bé per la nostra experiència en la crisi ambiental del segle XX. Hi va haver un dia que es va saber que les cigarretes augmentaven la freqüència del càncer de pulmó; la solució era òbviament no fumar més, però el remei desitjat era una cigarreta que no provoqués el càncer. Quan fou clar que el motor de combustió contaminava perillosament l’atmosfera, la solució evident era deixar de fabricar tals motors, però el remei desitjat va ser desenvolupar motors que no provoquessin aquesta contaminació.

»Ara, jove, no em demani que ordeni d’aturar la Bomba. L’economia i la comoditat de tot el planeta en depenen. Expliqui’m, altrament, com es pot impedir que la Bomba faci explotar el Sol.

Lamont féu:

—No hi ha solució, senador. Ens enfrontem a una cosa molt bàsica amb la qual no podem jugar. L’hem d’aturar.

—Ah! I l’única cosa que em pot suggerir és que tornem a la situació anterior a la Bomba.

—Ho hem de fer.

—En aquest cas, necessitarà una prova incontestable i fefaent que li doni la raó.

—La millor prova —féu Lamont amb rigidesa— és deixar que el Sol exploti. Suposo que no vol pas que les coses vagin tan lluny.

—Potser no caldrà. Per què no aconsegueix que Hallam l’aboni?

—Perquè és un home mesquí que presumeix de ser el Pare de la Bomba d’Electrons. Com vol que admeti que la seva obra destruirà la Terra?

—Entenc el que vol dir, però davant de tothom segueix essent el Pare de la Bomba. Només la seva paraula pesaria prou en aquesta qüestió.

Lamont mogué el cap negativament.

—No es faria mai enrere. Preferiria que el Sol explotés.

El senador digué:

—Llavors, obligui-l’hi. Vostè té una teoria, però una teoria per ella mateixa no és res. De segur que hi deu haver alguna manera de provar-la. La proporció de la fusió radioactiva de l’urani, diguem, depèn de les interaccions dins el nucli. Aquesta proporció ha canviat de la manera prevista segons la seva teoria però no pas segons l’oficial?

Lamont tornà a negar amb el cap.

—La radioactivitat ordinària depèn de la feble interacció nuclear i, per desgràcia, els experiments d’aquesta mena només proporcionen una evidència aproximada. Quan s’arribaria a la proporció suficient per a ser inconfusible, seria massa tard.

—Què hem de fer, llavors?

—Hi ha interaccions d’una classe específica que ara ens podrien facilitar dades inequívoques. I, encara millor, hi ha combinacions de quark-quark que fa poc han produït uns resultats sorprenents i que estic segur que puc explicar…

—Doncs què espera?

—Sí, però per tal d’aconseguir aquestes dades he d’utilitzar el gran sincrotó de protons de la Lluna, senyor. I, ho he comprovat, no hi ha temps disponible per a això durant molts anys, llevat que algú em faci passar davant.

—Es refereix a mi?

—Em refereixo a vostè, senador.

—No podrà ser mentre el doctor Hallam digui això de vostè, fill meu. —I els dits nuosos del senador Burt colpejaren el paper que tenia davant—. No hi puc fer res amb aquesta base.

—Però l’existència del món…

—Demostri-ho.

—Foti fora a Hallam i li ho demostraré.

—Demostri-m’ho i fotré fora a Hallam.

Lamont inspirà profundament.

—Senador! Suposi que hi ha una mínima possibilitat que jo tingui raó. No paga la pena lluitar per aquesta mínima possibilitat? Significa tant: tota la humanitat, el planeta sencer…

—Vol que lluiti per una causa noble? M’agradaria fer-ho. Hi ha un cert dramatisme a morir per una causa noble. Qualsevol polític decent és prou masoquista per a somiar de tant en tant de morir cremat mentre els àngels canten. Però, doctor Lamont, per a fer això s’ha de tenir alguna possibilitat de guanyar. Cal lluitar per una cosa que pugui, tan sols pugui, reeixir. Si jo li dono suport, no en trauré res únicament amb la seva paraula contra l’atractiu infinit de la Bomba. ¿Puc demanar a tots els homes que renunciïn a la comoditat i a l’abundor a les quals s’han acostumat gràcies a la Bomba tan sols perquè un home crida: «Mort!», mentre que els altres científics estan en contra d’ell i el reverenciat Hallam el tracta d’idiota? No, senyor, no em llançaré a les flames per res.

Lamont féu:

—Aleshores, ajudi’m tan sols a trobar la prova. No cal que ningú ho sàpiga si vostè tem…

—No temo res —replicà Burt bruscament—, però sóc pràctic. Doctor Lamont, la seva mitja hora ja s’ha escolat fa estona.

Lamont el mirà fixament un moment, ple de frustració, però l’expressió de Burt era ara d’una clara intransigència. Lamont se n’anà.

El senador Burt no rebé immediatament el pròxim visitant. Deixà passar alguns minuts tot mirant inquiet la porta tancada i jugant amb la seva corbata. Podia ser que aquell home tingués raó?

Hagué d’admetre que seria un plaer fer la traveta a Hallam i fer-lo caure al fang, i asseure-s’hi al damunt fins que s’ofegués…, però això no s’esdevindria. Hallam era intocable. Havia tingut una sola discussió amb Hallam ja feia gairebé deu anys. El senador tenia raó, tota la raó, i Hallam estava completament equivocat tal com els esdeveniments van demostrar. Tanmateix, en aquella ocasió Burt havia estat humiliat i va estar a punt de perdre la reelecció com a conseqüència del fet.

Burt mogué el cap tot amonestant-se a ell mateix. Podia arriscar-se a no ser reelegit, però el risc que no podia córrer era tornar a ser humiliat. Avisà perquè el pròxim visitant entrés i el seu rostre ja era tranquil i plàcid quan s’aixecà per saludar-lo.





8


Si durant aquell temps encara hagués cregut que tenia alguna cosa a perdre, professionalment parlant, podria haver-ho dubtat. Joshua Txen era universalment impopular i qualsevol qui tractés amb ell era malvist immediatament gairebé per tots els qui formaven part de la classe dirigent. Txen era un revolucionari individualista, la veu del qual aconseguia sempre de fer-se sentir perquè aportava a les seves causes una intensitat completament aclaparadora i havia bastit una organització molt més estretament unida que qualsevol partit polític del món (tal com més d’un polític estava disposat a jurar).

Havia estat un dels factors importants que més contribuïren a la rapidesa amb la qual la Bomba es féu càrrec de les necessitats d’energia que tenia el planeta. Les virtuts de la Bomba eren clares i evidents, tan clares com la manca de contaminació i tan evidents com la seva gratuïtat, i, això no obstant, es podia haver desenvolupat una baralla molt més llarga a la rereguarda per culpa d’aquells qui volien energia nuclear, no pas perquè fos més bona, sinó perquè havia estat el somni de la seva infantesa.

Però, quan Txen feia ressonar els seus tambors, el món escoltava molt més atentament. Ara seia allí, evidenciant per mitjà dels seus pòmuls aplanats i la seva cara rodona les tres quartes parts d’ascendència xinesa que li provenia dels seus avantpassats. Va dir:

—Deixi’m ser clar. Vostè parla només per vostè mateix?

—Sí —féu Lamont tensament—. Hallam no m’ajuda pas. De fet, diu que sóc boig. Que necessita l’aprovació de Hallam, vostè?

—No necessito l’aprovació de ningú —féu Txen amb la seva arrogància típica, i llavors va semblar que feia una pausa per lliurar-se a la meditació—. Vostè diu que els parahomes estan més avançats que nosaltres en tecnologia?

Lamont havia decidit d’arribar a un compromís en aquest punt. Havia evitat de dir que eren més intel·ligents. «Molt més avançats en tecnologia». Era menys ofensiu i igualment veritable.

—Això és clar —respongué Lamont—, encara que només sigui perquè ells poden trametre material a través de l’espai entre els universos i nosaltres no.

—Aleshores, per què endegaren la Bomba si és perillosa? Per què la continuen encara?

Lamont anava aprenent diplomàcia en més d’un sentit. Hauria pogut dir que Txen no era el primer de preguntar-ho, però això hauria semblat condescendència, tal volta impaciència, i s’estimà més de no fer-ho. Llavors digué:

—Estaven ben frisosos d’emprendre alguna cosa que fos molt avantatjosa com a font d’energia, igual que nosaltres. Tinc raons per a creure que ara estan tan preocupats com jo.

—Això és tan sols la seva opinió. No té proves que ho evidenciïn.

—Cap que pugui presentar en aquest moment.

—Llavors no n’hi ha prou.

—Ens podem permetre el risc…?

—No n’hi ha prou, professor. No hi ha proves. No he bastit la meva reputació disparant trets a l’atzar. Els meus dards han encertat el fitó perquè cada cop estava segur del que feia.

—Però quan aconseguiré les proves…

—Llavors li donaré suport. Si les proves em satisfan, li asseguro que ni Hallam ni el Congrés seran capaços de resistir les onades. Així que obtingui les proves i torni a venir a veure’m.

—Però llavors serà massa tard.

Txen arronsà les espatlles.

—Potser sí. Però és molt més probable que descobreixi que està equivocat i que no existeix cap prova.

—No estic equivocat. —Lamont respirà profundament i afegí en un to confidencial—: Senyor Txen, hi ha moltes probabilitats que en el nostre univers existeixin bilions de planetes habitats, i entre ells n’hi pot haver amb vida intel·ligent i amb unes tecnologies altament desenvolupades. Això és igualment probable al paraunivers. Pot ser que en la història de tots dos universos hi hagi moltes parelles de mons que s’hagin posat en contacte i hagin compartit la Bomba. Pot haver-hi dotzenes o, fins i tot, centenars de Bombes escampades a través dels punts d’unió dels dos universos.

—Pura especulació. Però, i si és així?

—Aleshores pot ser que en dotzenes o en centenars de casos la mescla de lleis naturals hagi avançat localment fins a un punt suficient per a fer explotar el sol d’un planeta. L’efecte podria haver-se escampat cap enfora. L’energia d’una supernova afegida al canvi de la llei natural pot haver provocat explosions entre els estels veïns que a la vegada n’han provocat d’altres, d’explosions. Amb el temps potser tot el nucli o l’espiral d’una galàxia poden explotar.

—Però això només és imaginació, naturalment.

—Ho és? Hi ha centenars de quàsars a l’univers; són cossos que, encara que semblin molt menuts, tenen la dimensió de diversos sistemes solars, però brillen amb la llum de cent galàxies de dimensió normal.

—Vostè em diu que els quàsars són els residus dels planetes que utilitzaven la Bomba.

—Sí que li ho suggereixo. Fa un segle i mig que van ser descoberts i els científics encara no han aconseguit saber d’on procedeixen les seves fonts d’energia. Res de l’univers no ens ho aclareix, res en absolut. No podria ser, doncs…?

—I què me’n diu, del paraunivers? També és ple de quàsars?

—Crec que no. Les condicions hi són diferents. Segons la parateoria, la fusió es produeix amb molta més rapidesa allí, de manera que els estels hi deuen ser considerablement més petits que els nostres. Necessiten una provisió d’hidrogen molt menor que el nostre Sol per a produir energia. Una provisió tan gran com la del nostre Sol explotaria espontàniament. Si les nostres lleis penetren en el paraunivers, ocorre que l’hidrogen té més dificultats per a fondre’s i els paraestels comencen a refredar-se.

—Bé, això no és pas tan dolent —digué Txen—. Poden fer servir la Bomba per a fornir-se l’energia necessària. Segons aquestes especulacions, la seva situació és bona.

—No pas necessàriament —digué Lamont, que fins llavors encara no havia analitzat completament la parasituació—. Si el nostre costat explota, la Bomba s’atura. No poden mantenir-la sense nosaltres, i això vol dir que s’enfrontaran a una estrella en procés de refredament sense l’energia de la Bomba. Per a ells, tal volta pot ser pitjor que per a nosaltres; nosaltres desapareixeríem en un instant, mentre que la seva agonia seria més prolongada.

—Vostè té molta imaginació, professor —féu Txen—, però no ho acabo de veure clar. No veig oportú de rebutjar la Bomba basant-nos únicament en la seva imaginació. Sap tot el que la Bomba significa per a la humanitat? No és únicament una energia gratuïta, neta i abundant. Mirem més enllà. Significa també que la humanitat ja no ha de treballar per a viure. Significa que, per primer cop en la història, pot dedicar el seu seny col·lectiu al problema, més important, de desenvolupar el seu veritable poder… Per exemple, no tots els avenços mèdics dels dos darrers segles i mig han reeixit a allargar la vida de l’home gaire més enllà dels cent anys. Els gerontòlegs ens expliquen una vegada i una altra que, en teoria, no hi ha res que impedeixi la immortalitat humana, però no s’hi ha dedicat encara prou atenció.

Lamont digué amb enuig:

—Immortalitat! Vostè parla de somnis impossibles.

—Potser vostè és una autoritat en somnis impossibles, professor —respongué Txen—, però jo intento de començar la investigació sobre la immortalitat, i no podrà iniciar-se si aturem la Bomba. Llavors tornaríem a l’energia cara, escassa i bruta. Els dos mil milions d’habitants de la Terra haurien de tornar a treballar per a viure i el somni de la immortalitat restaria com un somni impossible.

—Ho continuarà essent de tota manera. Ningú no serà immortal. Ni tan sols ningú no viurà una existència normal.

—Però això només és una teoria seva.

Lamont calibrà les possibilitats i decidí d’arriscar-se.

—Senyor Txen, fa una estona li he dit que no estava disposat a explicar-li els meus coneixements sobre l’estat d’ànim dels parahomes. Doncs bé, deixi-m ho intentar. Hem anat rebent missatges.

—Sí, però ja saben interpretar-los?

—Hem rebut una paraula en anglès.

Txen arrufà les celles lleugerament. De sobte, es ficà les mans a la butxaca, estirà les seves cames curtes cap endavant i es repenjà al respatller de la cadira.

—I quina paraula anglesa han rebut?

—Temor! —Lamont no va creure necessari d’esmentar la falta d’ortografia.

—Temor —repetí Txen—. I què creu que significa?

—No és prou clar que tenen por del fenomen de la Bomba?

—En absolut. Si en tinguessin, la deturarien. Crec que tenen por, d’acord, però por que nosaltres la deturarem. Ells han copsat la seva intenció i, si l’aturem com vostè vol fer, hauran de fer el mateix. Vostè mateix ha dit que no poden continuar sense nosaltres; és una qüestió tant nostra com d’ells. No els censuro perquè estiguin atemorits.

Lamont s’assegué silenciós.

—Veig —comentà Txen— que no hi havia pensat, en això. Molt bé, ens dedicarem a la immortalitat. Crec que serà una causa molt més popular.

—Oh, causes populars! —digué Lamont lentament—. No sabia què trobava important, vostè. Quants anys té, senyor Txen?

Txen parpellejà ràpidament, féu mitja volta i abandonà l’habitació a grans gambades amb els punys closos.

Al cap d’una estona Lamont en repassà la biografia. Txen tenia seixanta anys i el seu pare havia mort a seixanta-dos. Però això no tenia importància.





9


—No fa pas cara d’haver tingut sort —digué Bronowski.

Lamont seia al seu laboratori sense fer res, mirant-se les puntes de les sabates, i adonant-se que semblaven fetes malbé. Mogué el cap:

—No.

—El gran Txen i tot li ha fallat?

—No hi vol fer res. També vol proves. Tothom necessita proves, però qualsevol oferiment que fas és refusat. El que realment volen és la seva maleïda Bomba, o la seva reputació, o el seu lloc en la història. Txen vol la immortalitat.

—I vostè què vol, Pete? —preguntà Bronowski suaument.

—La seguretat de la humanitat —féu Lamont contemplant els ulls divertits del seu company—. No em creu?

—És clar, que el crec. Però què vol realment?

—Molt bé, per Déu, li ho diré —replicà Lamont donant un cop fort amb la mà sobre la taula—. Vull tenir raó, i ja en tinc, perquè el que dic és veritat.

—N’està segur?

—N’estic segur! I no hi ha res que m’angoixi perquè tinc la intenció de sortir-me’n. Escolti, quan he deixat Txen, he estat a punt de menysprear-me.

—Vostè?

—Sí, jo. Per què no? No parava de pensar: cada vegada Hallam m’atura. Mentre Hallam refusi d’ajudar-me, tothom té excuses per a no creure’m. Mentre Hallam es resisteixi com una roca contra mi, fracassaré. Per què, doncs, no vaig intentar de fer-me’l meu? Per què no el vaig adular, per què no vaig maniobrar perquè em donés el seu suport en lloc de punxar-lo perquè lluités contra mi?

—Creu que ho hauria pogut fer?

—No, mai. Però, en la meva desesperació, he pensat…, bé, tota mena de coses. Que tal vegada podria anar-me’n a la Lluna. Naturalment, quan vaig començar a guanyar-me la seva antipatia, encara no s’havia produït aquesta situació de perill per a la Terra, però encara ho vaig empitjorar quan la qüestió va aparèixer. És clar que, com vostè insinua, res no l’hauria pogut fer anar en contra de la Bomba.

—Ara no sembla pas menysprear-se.

—No, perquè la meva conversa amb Txen m’ha ensenyat una cosa. M’ha demostrat que perdia el temps.

—Això sembla.

—Sí, però encara hi sóc a temps. No és aquí a la Terra on radica la solució. He dit a Txen que el nostre Sol podia explotar però que el para-Sol no, encara que això no salvaria els parahomes perquè, quan el nostre Sol exploti i la nostra Bomba s’aturi, també la d’ells s’aturarà. No poden continuar sense nosaltres, m’entén?

—És clar, que l’entenc.

—Llavors, per què no invertim els termes? Nosaltres no podem continuar sense ells. Per tant, què importa si aturem la Bomba o no? Deixem que els parahomes l’aturin.

—Ah! Però ho faran?

—Han dit T-I-M-O-R. I això significa que estan espantats. Txen ha dit que ens tenen por, que temen que pararem la Bomba, però això no m’ho crec ni un moment. Estan espantats. M’he assegut silenciós quan Txen m’ho ha suggerit. Ha pensat que m’havia convençut. Estava completament equivocat. En aquell moment jo pensava en què havíem de fer perquè ells la deturessin. I ara ho intentarem, Mike. Ho abandonaré tot excepte a vostè. Vostè és l’esperança del món. Posi’s en comunicació amb ells com pugui.

Bronowski rigué d’una manera que denotava una alegria gairebé infantil.

—Pete —digué—, és un geni.

—Ah! Ja ho ha notat.

—No, ho dic de debò. Vostè endevina el que diré abans que ho digui. He tramès un missatge rere l’altre, utilitzant els símbols d’una manera que suposava que podria significar la Bomba, fent servir també la nostra paraula. I he fet el màxim possible per a reunir tota la informació que he anat aplegant durant molts mesos per usar els seus símbols d’una manera que signifiqui desaprovació, fent servir també aquest cop la paraula anglesa. No tenia pas idea de si ho captaven o no, i, com que no n’he rebut cap resposta, em queden molt poques esperances.

—No m’havia dit que això era el que intentava fer.

—Bé, aquesta part del problema és cosa meva. Vostè dedica el seu temps preciós a explicar-me la parateoria.

—I què ha passat?

—Que ahir vaig trametre exactament dos mots en el nostre idioma. Vaig apuntar: B-O-M-B-A D-O-L-E-N-T-A.

—I què?

—I aquest matí, finalment, he recollit la resposta. És molt senzilla i directa també. Diu: S-Í B-O-M-B-A D-O-L-E-N-T-A D-O-L-E-N-T-A D-O-L-E-N-T-A. Miri, aquí la té.

La mà de Lamont tremolava en aguantar la xapa.

—Aquí no hi ha error possible, oi? És la confirmació, no ho creu?

—Em sembla que sí. A qui ho ensenyarà?

—A ningú —digué Lamont amb decisió—. No vull discutir més. Em diran que he falsificat el missatge i que no té gens de valor. Deixem que els parahomes aturin la Bomba i així l’aturaran també en el nostre univers, i res del que puguem fer unilateralment no la podrà tornar a engegar. Llavors tota l’Estació proclamarà que tenia raó i que la Bomba era perillosa.

—Per què s’afigura que ho faran?

—Perquè aquesta serà l’única manera com ells podran salvar-se de la gentada que pot exigir-los la Bomba i enfurismar-se perquè no l’obtenen… No ho creu així?

—Bé, pot ser. Però hi ha una cosa que em preocupa.

—Què és?

—Si els parahomes estan tan convençuts que la Bomba és perillosa, per què no l’han aturada ja? Fa poca estona que ho he comprovat i la Bomba funciona a tot gas.

Lamont arrugà el front.

—Potser no desitgen una aturada unilateral. Ens consideren els seus socis i volen un acord mutu per a aturar-la. No creu que podria ser això?

—Podria ser. Però podria ser també que la comunicació deixés molt a desitjar, o potser que no entenen completament el significat del mot D-O-L-E-N-T-A. Però tot allò que els he comunicat a través dels símbols podria ser que s’hagués deformat escandalosament i que puguin pensar que D-O-L-E-N-T-A significa que nosaltres la considerem B-O-N-A.

—Oh, no!

—Bé, esperem que no, encara que les esperances no sempre s’acompleixen.

—Mike, continuï enviant missatges. Faci servir totes les paraules que ells utilitzin i mantingui’s atent als canvis. Vostè és l’expert i ho deixo a les seves mans. Finalment ells coneixeran prou paraules per a dir-nos les coses clares i inconfusibles i aleshores els explicarem que estem disposats a deturar la Bomba.

—Ens manca autoritat per a fer una declaració d’aquesta mena.

—Sí, però ells no ho sabran i, al final, serem els herois de la humanitat…

—Fins i tot si ens executen abans?

—Fins i tot així… Ho té a les seves mans, Mike, i estic segur que ja no falta gaire.





10


Tanmateix, no fou pas així. Van passar dues setmanes sense cap més missatge i la tensió va empitjorar. Bronowski la mostrava, el seu momentani optimisme s’havia dissipat i va entrar al laboratori de Lamont amb un silenci tenebrós. Es miraren de fit a fit i, finalment, Bronowski digué:

—Se sent pertot arreu que ha caigut en desgràcia.

Lamont s’havia afaitat aquell matí. El seu laboratori tenia un aspecte mig abandonat i hi havia un ambient trist. Arronsà les espatlles.

—I què? Això no em preocupa. El que sí que m’importa és que la Physical Reviews ha refusat el meu article.

—Va dir que ja ho esperava.

—Sí, però pensava que me’n donarien alguna raó. Podien haver-me indicat que hi veien fal·làcies, errors o suposicions no fonamentades. Alguna cosa que jo pogués discutir-los.

—I no ho han fet?

—Ni un mot. Els editors no han considerat l’article adequat per a ser publicat. Es neguen a divulgar-lo. Ho volen palpar tot… Aquesta estupidesa universal és realment descoratjadora. Crec que el suïcidi de la humanitat no em sabria greu per pura malvolença de cor o per mera indiferència. Hi ha una cosa condemnadament indigna en aquesta marxa cap a la destrucció per una simple i obstinada estupidesa. Quina és la raó de ser home si és així com s’ha de morir?

—Estupidesa —mormolà Bronowski.

—De quina altra manera es pot qualificar? I volen que demostri que no he de ser despatxat pel gran crim de tenir raó.

—Sembla que tothom sap que va anar a consultar Txen.

—Sí! —Lamont s’estrenyé el nas amb els dits i es fregà fortament els ulls—. Es veu que el vaig intranquil·litzar prou per a anar a explicar-ho a Hallam, i ara m’acusen d’haver intentat de sabotejar el projecte de la Bomba mitjançant tàctiques de terror injustificades i inadmissibles, i amb les meves maneres poc professionals em converteixen en un empleat indesitjable de l’Estació.

—Això ho poden provar fàcilment, Pete.

—Suposo que poden. No em fa res.

—Què farà?

—Res —digué Lamont amb indignació—, que facin el que vulguin. Confiaré en la burocràcia. Cada pas d’aquest afer durarà setmanes, mesos, i mentrestant vostè continuarà treballant. Encara tindrem notícies dels parahomes.

Bronowski semblava angoixat.

—Pete, suposi que no en tenim cap. Potser encara té temps de repensar-s’hi.

Lamont el mirà agudament.

—De què parla?

—Digui’ls que estava equivocat. Penedeixi-se’n. Piqui’s el pit. Renunciï.

—Mai! Per Déu, Mike, participem en un joc del qual depèn la vida de totes les criatures del món.

—Sí, però a vostè què li fa? No és casat. No té fills. Sé que el seu pare és mort. No esmenta mai la seva mare o d’altres familiars. Dubto que hi hagi algú a la Terra amb qui estigui lligat emocionalment com a individu. Així que segueixi el seu camí i que se’n vagi tot al carall.

—I vostè?

—Jo faré el mateix. Sóc divorciat i no tinc fills. Tinc una amiga íntima jove i aquestes relacions continuaran mentre siguin possibles. Visqui! Diverteixi’s!

—I demà!

—Oblidem-lo. Quan la mort vindrà, serà ràpida.

—No puc viure amb aquesta filosofia… Mike. Mike! Què vol dir amb tot això? Intenta dir-me que no ens podrem comunicar? Renuncia a tractar amb els parahomes?

Bronowski desvià la mirada. Digué:

—Pete, ahir a la nit vaig rebre una resposta i vaig pensar d’esperar fins avui per rumiar-ho. Però, per què pensar?…

Aquí la té.

Els ulls de Lamont semblaven dos interrogants. Agafà la xapa i la mirà. No hi havia puntuació:

BOMBA NO PARAR NO PARAR NOSALTRES NO PARAR BOMBA NOSALTRES NO SENTIR PERILL NO SENTIR NO SENTIR VOSALTRES PARAR SI US PLAU PARAR VOSALTRES PARAR AIXÍ NOSALTRES PARAR SI US PLAU VOSALTRES PARAR PERILL PERILL PERILL PARAR PARAR VOSALTRES PARAR BOMBA.

—Déu meu —mormolà Bronowski—, semblen desesperats.

Lamont continuava mirant fixament. No deia res. Bronowski explicà:

—Dedueixo que a l’altre costat hi ha algú com vostè: un para-Lamont. I ell no pot aconseguir tampoc que els para-Hallams l’aturin. I mentre nosaltres els supliquem que ens salvin, ell ens suplica que els salvem.

Lamont digué:

—Però si mostrem això…

—Diran que és un mentider, que és un truc que s’ha inventat per a justificar el malson de la seva ment psicopàtica.

—Potser ho podran dir de mi, però no pas de vostè. Ha d’ajudar-me, Mike. Vostè testimoniarà que ha rebut això i com.

Bronowski s’envermellí.

—I de què serviria? Diran que en algun lloc del paraunivers hi ha un dement com vostè i que tots els dements s’han posat d’acord. Diran que el missatge prova que les autoritats constituïdes del paraunivers estan convençudes que no hi ha perill.

—Mike, ajudi’m a lluitar fins a la fi.

—No paga la pena, Pete. Vostè ja ho va dir: estupidesa! Aquests parahomes poden estar més avançats que nosaltres, fins i tot ser més intel·ligents si hi insisteix, però es veu clar que són tan estúpids com nosaltres, i això tanca l’assumpte. Schiller ja ho va manifestar i jo m’ho crec.

—Qui?

—Schiller. Un dramaturg alemany de fa tres segles. En una obra teatral sobre Joana d’Arc va dir: «Contra l’estupidesa fins i tot els déus lluiten en va». Jo no sóc pas un déu i no lluitaré més. Deixi-ho estar, Pete, i segueixi el seu camí. Tal volta el món durarà mentre visquem, i, si no és així, no hi ha res que pugui fer-hi. Em sap greu, Pete. Ha lluitat per una bona causa, però ha perdut, i jo plego.

Bronowski se n’anà i Lamont restà tot sol. S’assegué a la cadira colpejant sense parar la taula amb els dits. En algun lloc del Sol els protons s’agrupaven amb una avidesa gairebé imperceptible, però que creixia per moments, i arribaria un moment que el delicat equilibri es trencaria…

—I ningú de la Terra no viurà per a saber que tenia raó —exclamà Lamont i parpellejà amb força per contenir les llàgrimes.





II. …FINS I TOT ELS DÉUS…





1a


Dua no tingué gaires problemes en deixar els altres. Ella sempre esperava problemes, però aquests no es presentaven de cap manera. No eren mai seriosos.

Al capdavall, per què havien de ser-ho? Odeen rondinava des de la seva posició elevada.

—Estigues quieta —deia—. Saps que amoïnes Tritt.

Odeen no parlava mai de les seves molèsties: els Racionals no s’amoïnaven per coses trivials. Tanmateix, es preocupava per Tritt d’una manera gairebé tan persistent com Tritt es neguitejava pels nens.

Però, en canvi, Odeen sempre permetia a Dua de fer la seva voluntat si ella era prou persistent, i fins i tot intercedia a favor seu davant Tritt. A vegades, fins i tot admetia que estava orgullós de la seva capacitat, de la seva independència… No era un costat-esquerre dolent, pensava ella amb un cert afecte.

Tritt era més difícil de manejar i la mirava amb una mica d’aspror quan ella era…, bé, quan ella era tal com desitjava de ser. Però els costats-drets eren d’aquesta manera. Per a ella, Tritt era un costat-dret, però un Paternal per als nens, i això darrer sempre tenia la preferència…, cosa que li anava bé, ja que sempre podia comptar amb un dels nens encara que fos perquè se l’emportessin quan les coses arribaven a posar-se difícils.

Malgrat tot, Dua no s’ocupava gaire de Tritt. Menys per a la fusió, tendia a ignorar-lo. Odeen era una altra cosa. De primer havia estat excitant; només la seva presencia feia que els seus contorns resplendissin i empal·lidissin. I que fos un Racional li afegia una emoció més gran. Dua no entenia la seva reacció respecte al fet, formava part de la seva raresa. Havia crescut acostumada a la seva raresa… o gairebé.

Dua sospirà.

Quan era petita i encara pensava en ella com en un individu, un ésser únic i no formant part d’una tríade, tenia molta més consciència d’aquella raresa, ja que al costat dels altres era més clara. Com una cosa tan trivial com és la superfície al vespre…

Ella estimava la superfície al vespre. Les altres Emocionals l’anomenaven freda i trista i es barrejaven i vibraven quan ella els la descrivia. Ja estaven a punt d’emergir a la calor del migdia, i d’estirar-se i alimentar-se, però això era exactament el que feia el migdia avorrit. A Dua no li agradava de trobar-se entremig d’un grup de gent tan tremolosa.

Havia de menjar, naturalment, però preferia fer-ho al vespre, quan hi havia poc menjar, però quan tot era fosc, d’un vermell intens, i ella estava sola. És clar que ho descrivia més fred i més nostàlgic quan en parlava a les altres per tal de veure com se’ls endurien les galtes mentre imaginaven el fred… o tot el que es podia endurir a les Emocionals joves. Al cap d’una estona solien murmurar i riure-se’n… i la deixaven tota sola.

Ara hi havia el petit sol a l’horitzó, amb la vermellor secreta que només ella contemplava. S’estirà lateralment i s’arronsà dorsiventralment tot absorbint els rastres de la feble calor. La mastegà mandrosament tot assaborint el gust lleugerament amarg i sense substància de les longituds d’ona. (No havia conegut mai cap altra Emocional que hagués admès que li agradava. Però no podria explicar mai allò que l’associava amb la llibertat, la llibertat dels altres, quan podia restar sola).

Fins i tot ara la solitud, el fred i la vermellor, tan i tan vermella, la portaven enrere, a aquells dies llunyans anteriors a la tríade; i, encara més agudament, al seu Paternal, que caminava pesadament darrere seu, sempre temorós que no prengués mal.

Ell havia estat molt afectuós amb ella, com acostumaven a ser els Paternals; amb els seus fills mitjans més que amb els altres dos, com sempre. Això la molestava i somiava el dia que ell la deixaria —els Paternals, a la llarga, sempre ho feien—, i com l’enyorà quan finalment ho féu.

Li ho va anar a dir amb el màxim de cura possible malgrat la dificultat que els Paternals tenien d’expressar els seus sentiments. Aquell dia ella havia fugit no pas per malícia, no pas perquè sospités el que ell havia de dir-li; tan sols per felicitat. Se les havia enginyades per trobar un lloc especial al migdia, on s’havia atipat a pler en aquell aïllament inesperat, i hi havia una sensació estranya i inquietant que li demanava moviment i activitat. S’esllavissà per les roques cobrint-ne els cantells amb els seus contorns. Sabia que era una cosa grollerament impròpia d’algú que no fos un nen i, això no obstant, era una cosa excitant i apaivagadora a la vegada.

I, finalment, el seu Paternal l’atrapà i restà dempeus davant d’ella. L’esguardà silenciosament durant una llarga estona entreobrint els ulls com per deturar qualsevol raig de llum reflectit per ella, per veure-la amb tots els detalls i durant el màxim de temps que li fos possible.

De primer, ella simplement el mirà mentre pensava confosa que la devia haver vista refregant-se amb les roques i que n’estava avergonyit. Però, com que no hi copsà cap senyal de vergonya, finalment va dir amb una veu molt feble:

—Què passa, Pare?

—Passa, Dua, que ja ha arribat el moment. L’he estat esperant. De segur que tu també.

—Quin moment?

Ara que ja havia arribat, Dua s’entossudia a no admetre-ho. Si es feia la desentesa, no hi hauria res a saber. (No s’havia pogut desfer mai d’aquest costum. Odeen deia, en el to elevat que usava de vegades, quan estava especialment aclaparat per la importància de ser un Racional, que totes les Emocionals eren així).

El seu Paternal digué:

—Haig de desaparèixer. Ja no seré més amb tu.

Llavors es va quedar simplement dret, mirant-la, i ella no va poder dir res. Ell va dir:

—Ho diràs als altres.

—Per què?

Dua s’apartà fent un posat rebel amb els seus contorns vagues, i cada cop més vagues, intentant de dissipar-se. Volia dissipar-se totalment, però, naturalment, no podia. Al cap d’una estona se sentí adolorida i rígida i es tornà a perfilar. El seu Paternal ni tan sols no la va renyar i li va dir que seria una vergonya que algú la veiés estirada d’aquella manera.

Ella va respondre:

—I a ells, què els farà?

Però immediatament se sentí trista d’haver afligit el seu Paternal. Ell encara els anomenava «nen-esquerre» i «nen-dret», però el nen-esquerre ja estava ficat en els seus estudis i el nen-dret no parava de parlar de formar una tríade. Dua era l’única de tots tres que encara sentia… Bé, era la més jove. Les Emocionals sempre ho eren i el seu cas era diferent.

El seu Paternal només digué:

—Tu els ho diràs, de tota manera.

Ella no els ho volia dir. Ja no hi havia gens d’intimitat entre ells. Havia estat diferent quan tots eren petits. Aquells dies no hi havia amb prou feines cap diferència entre ells, entre el germà-esquerre i el germà-dret o la germana-mitjana. Tots eren peluts i s’entremesclaven i s’encreuaven entre ells i s’amagaven a les parets.

A ningú no li importava res d’això quan eren petits; ni a cap dels grans. Però després els germans s’engreixaren, es tornaren seriosos i se n’apartaren. I quan ella se’n queixà al seu Paternal, aquest li va dir gentilment:

—Ets massa gran per a aprimar-te, Dua.

Ella mirà de no fer-ne cabal, però el germà-esquerre continuava apartant-se’n i li deia:

—No t’acostis, no tinc temps per a tu.

I el seu germà-dret començà a estar sempre rígid i esdevingué ferreny i silenciós. Ella no ho entenia bé, però llavors el Pare no va ser capaç d’aclarir-li-ho. De tant en tant deia, com si fos una lliçó que s’hagués après temps enrere:

—Els Esquerres són Racionals, Dua. Els Drets són Paternals. Creixen a la seva manera.

A ella no li agradava aquesta manera. Ja no eren nens, però ella encara ho era i, per tant, s’ajuntà amb les altres Emocionals. Totes tenien les mateixes queixes sobre els seus germans. Totes parlaven de tríades pròximes. Totes s’estiraven al sol i s’alimentaven. Creixien més i més cada dia, s’assemblaven més i repetien les mateixes coses.

I va arribar un moment que ella les va detestar i se n’anava tota sola sempre que podia, així que elles l’abandonaren i l’anomenaren «Em-esquerra». (Ara feia molt de temps que no se sentia motejada així, però quan ho recordava tornava a sentir les veus fines i brusques que la interpel·laven amb una mena de persistència estúpida perquè sabien que li feien mal).

Però el seu Paternal mantenia l’interès envers ella fins i tot quan es va assabentar que tothom se’n burlava. Intentà de mala manera protegir-la de les altres. De vegades la seguia a la superfície, encara que l’odiava, per assegurar-se que es trobava sana i estàlvia.

Un cop el va sorprendre parlant amb un Ésser Dur. Era difícil per a un Paternal parlar amb un Ésser Dur; malgrat ser molt jove, ella ho sabia. Els Éssers Durs només parlaven amb els Racionals. S’espantà molt i se n’allunyà no sense abans sentir dir al seu Paternal:

—En tinc molt bona cura, senyor-Dur.

Podia ser que un Ésser Dur hagués preguntat per ella? Tal vegada sobre la seva raresa. Però el seu Paternal no es disculpà pas. Fins i tot davant l’Ésser Dur havia expressat el seu afecte per ella. Dua sentí un orgull secret.

Però ara ell desapareixia i, de sobte, tota la independència que Dua havia esperat tant perdé l’atractiu i es transformà en una solitud punyent. Demanà:

—Per què te n’has d’anar?

—Ho he de fer, petita mitjana-estimada.

Ho havia de fer. Ella ho sabia. Tothom havia de desaparèixer un dia o un altre. Algun dia arribaria que ella hauria de sospirar i dir: «Ho haig de fer».

—Però què et fa saber que has de desaparèixer? Si pots elegir el moment, per què no en tries un altre i et quedes més de temps?

Ell digué:

—El teu pare-esquerre ho ha decidit. La tríade ha de fer el que diu.

—Per què has de fer el que diu?

Dua no veia gairebé mai el seu pare-esquerre o la seva mare-mitjana. Ja no comptaven. Només el seu pare-dret, el seu Paternal, el seu pare, que tenia davant seu ajupit i amb la superfície plana. No tenia les corbes suaus d’un Racional o el tremolor irregular d’una Emocional i ella sempre podia endevinar què anava a dir. Gairebé sempre.

Estava segura que diria:

—No puc explicar-ho a una Emocional petita.

I ell ho digué.

Dua replicà en un esclat d’angoixa:

—T’enyoraré. Sé que et penses que no et faig cas i que no t’estimo perquè sempre em prohibeixes de fer coses. Però prefereixo que et quedis i que continuïs prohibint-me coses que no pas que te’n vagis i no em prohibeixis res més.

El Pare restà dret i quiet. No tenia cap més mitjà de respondre a un rampell com aquell sinó acostar-se i treure una mà. Li costà un esforç visible, però se la tragué tremolosa i els seus contorns es feren lleugerament suaus.

Dua exclamà:

—Oh, Pare.

Deixà fluir la seva pròpia mà al voltant de la d’ell, que es féu boirosa i resplendent gràcies a la substància de Dua; però ella, amb una gran cura, evità de tocar-la perquè això hauria torbat molt el seu Paternal.

Llavors ell enretirà la mà deixant que la d’ella pengés en el buit i digué:

—Recorda’t dels Éssers Durs, Dua. Ells t’ajudaran. Jo… me’n vaig.

Se’n va anar i no el va veure mai més.

Ara es trobava allí, a la posta de sol, recordant, tot resistint-se a pensar que molt aviat el seu petit Tritt esdevindria petulant a causa de la seva absència i renyaria Odeen.

I potser llavors Odeen li recordaria els seus deures.

Però no li feia pas res.





1b


Odeen era moderadament conscient que Dua es trobava a la superfície. Sense pensar-hi realment, podia conèixer la seva direcció i fins i tot una mica de la seva distància. Si s’hagués deturat a pensar-hi, hauria pogut sentir-se disgustat perquè ja feia temps que aquesta consciència interior li fallava, però, sense estar gaire segur del motiu, ell tenia una sensació de compliment. Era tal com se suposa que les coses han d’anar: el signe del desenvolupament continu del cos a causa de l’edat.

La consciència interior de Tritt no minvava, però es decantava cada vegada més cap als nens. Aquesta era evidentment la norma del desenvolupament útil, però aleshores el paper de Paternal, encara que important, era molt senzill. El Racional era molt més complex i Odeen tenia una vaga satisfacció en pensar-hi.

Naturalment que Dua constituïa el problema greu. Era diferent de totes les altres Emocionals. Això confonia i frustrava Tritt fins a menar-lo a un silenci encara més accentuat. De vegades també confonia i frustrava Odeen, però aquest era conscient de la capacitat infinita de Dua d’infondre-li la joia de viure i no semblava probable que una cosa fos independent de l’altra. L’exasperació ocasional que li produïa era un preu insignificant per a pagar-li la intensa felicitat.

I, potser, l’estranya manera de viure de Dua era tanmateix una part d’allò que havia de ser. Els Éssers Durs semblaven interessats en ella i, normalment, només feien atenció als Racionals. Odeen se’n sentia orgullós: era molt millor per a la tríade que l’Emocional i tot fos digna d’atenció.

Les coses eren tal com havien de ser. La seguretat era el que més necessitava de sentir, sempre fins al final. Fins i tot algun dia sabria l’hora en què hauria de desaparèixer i llavors ho desitjaria. Els Éssers Durs li ho havien assegurat, tal com ho asseguraven a tots els Racionals, però també li digueren que seria la seva consciència interior el que li n’assenyalaria el temps d’una manera inequívoca i no pas qualsevol avís que li arribés de l’exterior.

—Quan tu et diguis a tu mateix —Losten li ho havia dit amb la claredat i la cura amb què un Ésser Dur parlava sempre amb un Ésser Tou, com si l’Ésser Dur s’esforcés a fer-se entendre— que saps per què has de desaparèixer, llavors desapareixeràs i la teva tríade amb tu.

I Odeen havia respost:

—No puc pas dir que vulgui desaparèixer ara, senyor-Dur. Hi ha tant per a aprendre…

—Naturalment, esquerre-estimat. Sents això perquè encara no estàs a punt.

Odeen va pensar: «Com podré estar alguna vegada a punt si no pensaré mai que no hi ha res per a aprendre?». Però no ho va dir. Estava segur que, quan l’hora arribés, ho entendria.

Es mirà a si mateix, gairebé oblidant-se’n i traient un ull cap enfora per veure’s —sempre hi havia impulsos infantils fins i tot en el més adult dels Racionals més grans. És clar que no tenia necessitat de fer-ho. Podia guaitar-ho tot molt bé amb l’ull sòlidament encaixat al seu lloc, i es va trobar en un estat sanament satisfactori: contorn ferm i ben format, suau i corbat, amb uns ovoides graciosament articulats.

La resplendor estranyament atractiva de Dua i la grassor consoladora de Tritt mancaven al seu cos. Els estimava tots dos, però no hauria canviat el seu cos per cap dels altres dos. Ni tampoc, naturalment, la seva ment. No els ho diria mai, és clar, perquè no els volia ferir els sentiments, però mai no deixava d’alegrar-se de no tenir la comprensió limitada de Tritt o —encara més— l’excèntrica de Dua. Suposava que a ells no els importava pas perquè no coneixien res més.

Va tornar a tenir una vaga consciència de Dua, però deliberadament n’esmorteí el sentit. En aquell moment no en tenia necessitat. No era pas perquè no la necessités tant, sinó simplement perquè tenia d’altres motius en un sentit diferent. Formava part de l’augment de maduresa d’un Racional trobar més i més satisfacció en l’exercici de la ment, que només podien practicar tots sols o bé amb els Éssers Durs.

Cada dia s’acostumava més als Éssers Durs i s’hi trobava més lligat. Sentia que això era just i correcte, també, perquè ell era un Racional i, en certa manera, els Éssers Durs eren super-Racionals. (Una vegada ho havia dit a Losten, el més simpàtic dels Éssers Durs i el que li semblava més jove, bé que d’una manera vaga. Losten havia irradiat fruïció, però no havia dit res. I això volia dir almenys que no ho havia negat).

Els primers records d’Odeen eren plens d’Éssers Durs. El seu Paternal cada vegada concentrava més i més atenció en el darrer fill, la nena-Emocional. Això era natural. Tritt també ho faria quan el darrer fill vingués, si és que arribava. (Aquesta darrera observació era de Tritt, que la utilitzava constantment com un retret a Dua). Però era molt millor així. Amb el seu Paternal enfeinat la major part del temps, Odeen va poder començar molt més aviat la seva educació. Anava perdent els seus costums infantils i havia après moltíssim abans de conèixer Tritt i tot.

Encara que aquella trobada amb Tritt era una cosa que no oblidaria mai. Era com si hagués estat ahir, tot i que ja havia passat mitja vida. Naturalment, havia conegut Paternals de la seva generació; joves que, molt abans d’incubar els nens, cosa que els feia Paternals autèntics, mostraven pocs senyals de la serenitat que més tard tindrien. De nen havia jugat amb el seu germà-dret sense adonar-se amb prou feines de cap diferència intel·lectual entre ells (encara que, en recordar aquells dies, havia de reconèixer que ja existia fins i tot aleshores).

També coneixia vagament el paper d’un Paternal en una tríade. De ben menut ja havia sentit comentaris de com es feia la fusió.

Quan Tritt aparegué, quan Odeen el veié per primera vegada, tot va canviar. Per primer cop en la seva vida, Odeen notà una calor interna i pensà que era quelcom que necessitava completament al marge del pensament. Fins i tot ara podia recordar la sensació de torbament que li causà.

Tritt, naturalment, no estava torbat. Els Paternals no eren mai torbats per les activitats de la tríade; i les Emocionals, gairebé mai. Només els Racionals tenien aquell problema.

—Penseu massa —li digué un Ésser Dur amb qui Odeen havia discutit el problema.

Però aquesta resposta el deixà insatisfet. Què era això que es podia pensar «massa»?

Tritt era jove quan es conegueren, és clar. Encara era massa infantil i, per tant, encara ignorava el seu paper, però la seva reacció davant la trobada va ser torbadorament clara. Els seus contorns es tornaren gairebé translúcids.

Odeen digué, vacil·lant:

—No t’he vist mai abans, oi, amic-dret?

Tritt féu:

—No havia estat mai aquí. M’hi han portat.

Tots dos sabien exactament què els havia passat. La trobada havia estat arranjada perquè algú (algun Paternal, va pensar Odeen llavors, però més tard va saber que havia estat un Ésser Dur) pensava que s’avindrien, i aquest pensament va resultar correcte.

És clar que entre tots dos no hi havia cap afinitat intel·lectual. Com podia ser-hi si Odeen volia aprendre amb una intensitat que ho excloïa tot, llevat de l’existència de la tríade, i a Tritt li mancava el mateix concepte de la instrucció? Allò que Tritt havia de saber, ell ja ho sabia més enllà de l’erudició o de la ignorància.

Odeen, a causa de l’emoció de descobrir el món i el seu Sol, la història i el mecanisme de la vida, tots els misteris de l’univers, de vegades (en els primers dies de viure en comú) se sorprenia de parlar-ne amb Tritt.

Tritt escoltava plàcidament sense entendre’n res, però content d’escoltar-lo; mentre que Odeen, sense transmetre res, també estava ben content de la seva dissertació.

Tritt va ser qui va fer el primer pas, menat per les seves necessitats especials. Odeen xerrava sobre el que havia après aquell dia després del breu menjar del migdia. (La seva substància més espessa absorbia el menjar amb tanta rapidesa, que en tenien prou amb un simple passeig sota el sol, mentre que les Emocionals s’escalfaven durant hores, enroscant-se i aprimant-se, tot fent per manera de prolongar deliberadament aquella tasca).

Odeen, que sempre ignorava les Emocionals, se sentia ben feliç de parlar. Tritt, que les mirava fixament sense dir res, un dia rere l’altre, ara es mostrava visiblement agitat.

De sobte s’acostà a Odeen i formà un apèndix amb tanta rapidesa, que topà d’una manera molt desagradable amb la part sensitiva del seu company. Va col·locar-hi al damunt una porció de l’ovoide superior, on un lleuger tremolor permeté l’entrada agradable d’un corrent d’aire tebi. L’apèndix de Tritt s’aprimà amb un esforç visible i s’endinsà en la superfície de la pell d’Odeen abans que aquest es disparés, terriblement torbat.

Odeen havia fet coses així de petit, naturalment, però mai d’ençà de la seva adolescència.

—No facis això, Tritt —digué d’una manera punyent.

L’apèndix de Tritt romangué a fora, temptejant una mica.

—Ho vull fer.

Odeen es mantingué tan compacte com pogué per tal d’obstruir la penetració tot maldant per endurir la superfície.

—Jo no ho vull.

—Per què no? —preguntà Tritt, apressat—. No és res dolent.

Odeen digué la primera cosa que se li ocorregué:

—Fa mal. (Realment no en feia, no físicament, però els Éssers Durs sempre evitaven el contacte amb els Éssers Tous. Una interpenetració descurada els feia mal perquè ells eren bastits d’una manera diferent dels Éssers Tous, completament diferents).

Tritt no es deixà enganyar per això. El seu instint no el podia pas guiar malament en aquest aspecte. Va dir:

—No fa mal.

—Bé, així no és correcte. Necessitem una Emocional.

I Tritt només va poder dir, tossudament:

—Jo ho vull, de tota manera.

Estava ben disposat a continuar-hi insistint i Odeen semblava que anava cedint. Sempre deia que era una cosa que estava segur que passava fins i tot al més autoconscient dels Racionals. Com deia el vell refrany: «O bé s’admet d’haver-ho fet o bé es menteix».

Tritt s’esforçava en el contacte després d’això: si no amb un apèndix, almenys amb un contacte superficial. I finalment Odeen, seduït pel plaer de fer-ho, va començar a ajudar-hi per intentar de brillar. En això, era millor que Tritt. El pobre Tritt, infinitament més frisós, s’irritava i estava en tensió i no podia aconseguir res més que la resplendor mínima de tant en tant i encara d’una manera irregular.

Odeen, però, aconseguí esdevenir translúcid per tota la superfície i lluità contra la seva torbació per tal de poder-se dirigir cap a Tritt. Hi va haver una penetració cutània superficial i Odeen va poder sentir la pulsació de la dura superfície de Tritt sota la pell. Hi havia plaer, però amb sensació de culpabilitat.

Tritt, més de la meitat de les vegades, estava cansat i vagament enfadat quan tot s’acabava.

Odeen féu:

—Però, Tritt, t’he dit que necessitem una Emocional per a fer-ho com cal. No et pots pas enfadar amb una cosa que és veritat.

I Tritt respongué:

—Anem a buscar una Emocional.

Anem a buscar una Emocional! Els impulsos primitius de Tritt no el menaven a res més que no fos l’acció directa. Odeen no estava segur de si podria explicar a Tritt les complexitats de la vida.

—No és tan fàcil, costat-dret —començà amb suavitat.

Tritt contestà bruscament:

—Els Éssers Durs poden fer-ho. Tu n’ets força amic. Demana’ls-ho.

Odeen s’esgarrifà.

—No els ho puc pas demanar. El moment —continuà adoptant inconscientment el seu to de dissertació— encara no ha arribat; si no, segur que jo ho sabria. Fins llavors…

Tritt no l’escoltava. Digué:

—Jo els ho demanaré.

—No —féu Odeen, horroritzat—. Te n’has de mantenir al marge. T’he dit que no és pas el moment. He de preocupar-me de la meva educació. És molt fàcil de ser un Paternal i no haver de saber res, però…

Es penedí immediatament d’haver-ho dit, i, a més, era una mentida. De fet, no volia fer res que pogués ofendre els Éssers Durs i perjudicar les útils relacions que hi tenia. Tritt, però, no mostrà senyals que això li importés, i a Odeen li passà pel cap que l’altre no veia cap motiu de mèrit o d’utilitat a saber alguna cosa que ell no conegués i que, per tant, no considerava la manifestació del fet com un insult.

Així i tot, el problema de l’Emocional continuà existint. De tant en tant intentaven la interpenetració. De fet, l’impuls creixia amb el temps. No era mai satisfactori del tot, encara que els proporcionava plaer, i cada vegada Tritt demanava una Emocional. Com més anava, Odeen més s’endinsava en els seus estudis, quasi com una defensa davant el problema.

De vegades, però, gairebé se sentia temptat de parlar-ne amb Losten.

Losten era l’Ésser Dur que coneixia més bé, el que tenia un interès personal més gran en ell. Hi havia una uniformitat terrible en els Éssers Durs, perquè no canviaven; no canviaven mai, la seva forma era fixa. Sempre tenien els ulls al mateix lloc, igual per a tots. La seva pell no era exactament dura, però sempre era opaca, no brillava mai; no era vaga, ni era penetrable per una altra pell del mateix tipus.

No eren pas més grans que els Éssers Tous, però pesaven més. La seva substància era molt més densa i havien de tenir molt de compte amb els teixits protectors dels Éssers Tous.

Una vegada, quan era petit, molt menut, i el seu cos fluïa quasi tan lliurement com el de la seva germana, es va adonar que s’havia acostat molt a un Ésser Dur. No sabé mai quin d’ells fou, però més endavant s’assabentà que tots sentien molta curiositat pels nens-Racionals. Odeen intentà de tocar l’Ésser Dur tan sols per curiositat. L’Ésser Dur botà cap enrere, i més tard el Paternal d’Odeen el renyà perquè havia intentat de tocar un Ésser Dur.

El reny fou tan sever, que Odeen no l’oblidà mai. Quan fou més gran, sabé que els àtoms compactes dels teixits dels Éssers Durs senten dolor quan són penetrats amb força pels altres. Odeen es demanà si els Éssers Tous també sentien dolor. Una vegada, un altre Racional jove li va explicar que havia topat contra un Ésser Dur i que aquest s’havia encongit, però el Racional jove no havia sentit res; Odeen, tanmateix, no estava segur que això no fos una jactància melodramàtica.

Hi havia d’altres coses que no podia fer. Li agradava de refregar-se contra les parets de les cavernes. Experimentava una sensació càlida i agradable quan penetrava la roca. Els nens sempre ho feien, però per als grans era mes difícil de fer. Amb tot, ho podia fer superficialment, i li agradava, però el seu Paternal l’enxampà i el renyà. Ell va objectar que la seva germana també ho feia sempre i que li ho havia vist fer.

—Això és diferent —féu el seu Paternal—. Ella és un Emocional.

Una altra vegada, mentre Odeen absorbia una gravació (llavors ja era gran), va formar distretament una parella de projeccions i en va fer els extrems tan prims que l’una podia passar a través de l’altra. Començà a fer-ho amb regularitat mentre escoltava. Hi notava un pessigolleig tan delitós que li simplificava escoltar i li feia venir després un son ben abellidor.

I el seu Paternal també l’enxampà, i encara li resultava desagradable recordar el que li digué.

Ningú no va explicar-li realment res sobre la fusió durant aquell temps. El van omplir de coneixements i d’educació sobre tot, llevat del que es relacionava amb la tríade. Tampoc no ho havien explicat a Tritt, però, com que era un Paternal, ho coneixia encara que no li ho haguessin dit pas. Naturalment, quan a la fi va arribar Dua, tot es va aclarir, encara que ella semblava saber-ne menys que el mateix Odeen.

Però la seva arribada no va ser a causa de res que fes Odeen. Va ser Tritt qui abordà el tema: Tritt, que normalment temia els Éssers Durs i els evitava en silenci; Tritt, a qui mancava la seguretat d’Odeen en tot menys en això; Tritt, que en aquesta qüestió era atrevit; Tritt, Tritt, Tritt…

Odeen sospirà. Tritt envaïa els seus pensaments perquè se li acostava. Podia sentir-lo, brusc, exigent, sempre exigent. Aquells dies Odeen tenia molt poc de temps per a ell mateix, justament quan creia que en necessitava més que mai per a posar en ordre tots els seus pensaments.

—Sí, Tritt —digué.





1c


Tritt era conscient de la seva solidesa. No la considerava pas rebutjable. No en pensava res en absolut. Si hi hagués pensat, l’hauria considerada preciosa. El seu cos estava dissenyat, i ben dissenyat, per a un propòsit.

Preguntà:

—Odeen, on és Dua?

—A fora, en algun lloc —mormolà Odeen fent veure com si no li importés.

Haver de donar massa importància a la tríade molestava Tritt. Dua era ben difícil i Odeen no se’n preocupava.

—Per què has deixat que se n’anés?

—Com la puc aturar, Tritt? I quin mal fa?

—Tu coneixes el mal. Tenim dos nens. En necessitem un tercer. És tan difícil de tenir un petit-mitjà aquests dies… Dua ha d’anar ben alimentada perquè el puguem tenir. I ara torna a passejar durant la posta del sol. Com pot alimentar-se bé quan el sol es pon?

—No és gaire de vida.

—I nosaltres no tenim un nen-mitjà. Odeen —la veu de Tritt era acaronadora—, com et puc estimar com cal sense Dua?

—Vinga, vinga —mormolà Odeen, i Tritt se sentí mes confós, un altre cop, per la clara torbació de l’altre davant la simple constatació d’un fet.

Tritt digué:

—Recorda que vaig ser jo el primer que va aconseguir Dua.

Ho recordava, Odeen? Pensava mai Odeen en la tríade i en el que significava? De vegades Tritt se sentia tan frustrat, que creia que sí que podia ser. Realment, no sabia què fer, però sabia que se sentia frustrat. Com quan demanava una Emocional i Odeen no reaccionava.

Tritt sabia que no tenia la traça de parlar amb oracions llargues i ben elaborades. Però els Paternals, quan no parlaven, pensaven. Pensaven en coses importants. Odeen sempre parlava d’àtoms i d’energia. Qui se’n preocupava, dels àtoms i de l’energia? Tritt pensava en la tríade i en els nens.

Odeen li havia dit una vegada que els Éssers Tous, com més anava, més escadussers eren. Això no el preocupava? No preocupava tampoc els Éssers Durs? No preocupava els Paternals?

Hi havia només dues formes de vida en tot el món: els Éssers Tous i els Éssers Durs. I la resplendor del Sol els alimentava tots.

Odeen li havia dit una vegada que el Sol es refredava. Hi havia més poc aliment i, per tant, menys habitants. Tritt no s’ho creia. No notava pas el Sol més fred que quan era petit. El que passava en realitat era que la gent ja no es preocupava de les tríades. Hi havia massa Racionals abstrets i massa Emocionals estúpides.

El que havien de fer els Éssers Tous era concentrar-se en les coses importants de la vida, com feia Tritt. La seva preocupació era ocupar-se de la tríade. Va arribar el nen-esquerre i després el nen-dret. Ara creixien i s’enfortien. Però havien de tenir un nen-mitjà. Era d’allò més dificultós començar-lo, però sense un nen-mitjà no hi hauria cap tríade nova.

Què feia ser Dua com era? Sempre havia estat difícil, però ara encara empitjorava.

Tritt sentia una rancor fosca contra Odeen. Odeen sempre pronunciava aquells mots tan durs. I Dua escoltava. Odeen li parlava interminablement fins que gairebé eren dos Racionals. Això era dolent per a la tríade.

Odeen hauria d’haver-ho entès.

Sempre era Tritt qui havia d’ocupar-se de tot allò que havia de ser fet. Odeen era amic dels Éssers Durs i, això no obstant, no deia res. Necessitaven una Emocional, però Odeen continuava sense dir res. Odeen els parlava de l’energia i no pas de les necessitats de la tríade.

Tritt va ser qui va canviar les coses. Tritt ho recordava amb orgull. Havia vist Odeen parlant amb un Ésser Dur i s’hi havia acostat. Sense gens de tremolor a la veu els interrompé dient:

—Necessitem una Emocional.

L’Ésser Dur es girà per mirar-lo. Tritt no havia estat mai tan a prop d’un Ésser Dur. Era tot d’una peça. Tot ell s’havia de girar quan una part ho feia. Tenia algunes proteccions que es podien moure totes soles, però que mai no canviaven de forma. No s’ondulaven mai i eren irregulars i lletges. No els agradava que els toquessin.

L’Ésser Dur digué:

—És veritat, això, Odeen?

No va dir res a Tritt. Odeen s’aplanà. S’aplanà fins a tocar quasi a terra, més pla del que Tritt l’havia vist mai.

Féu:

—El meu costat-dret és supergelós. El meu costat-dret és… és… —quequejà i esbufegà sense poder parlar.

Tritt ho va poder fer. Digué:

—No podem fondre’ns sense una Emocional.

Tritt sabia que Odeen estava tan torbat, que no podia dir res, però no en féu cabal. Ja era hora.

—Bé, estimat-esquerre —digué l’Ésser Dur a Odeen—. Tens aquesta mateixa opinió?

Els Éssers Durs parlaven com els Éssers Tous, però més asprament i sense matisar tant. Era difícil d’entendre’ls. I a Tritt li costava d’escoltar-los, però Odeen hi semblava més acostumat.

—Sí —féu Odeen, finalment.

L’Ésser Dur s’adreçà finalment a Tritt:

—Recorda-m’ho, jove-dret. Quant fa que tu i Odeen esteu junts?

—Prou temps per a merèixer una Emocional —contestà Tritt, que conservava fermament la seva forma angulosa i es mantenia ben serè. Allò era massa important. Després digué—: I el meu nom és Tritt.

L’Ésser Dur semblava divertit.

—Sí, l’elecció va ser bona. Tu i Odeen us aveniu, però això fa difícil la tria d’una Emocional. Quasi ja ens hem decidit. És a dir, jo ja fa temps que m’he decidit, però he de convèncer els altres. Pren paciència, Tritt.

—Estic cansat de prendre paciència.

—Ho sé, però pren-ne, de tota manera.

L’Ésser Dur semblava divertit una altra vegada.

Quan s’hagué allunyat d’ells un bon tros, Odeen es redreçà i després es comprimí amb enuig. Digué:

—Com has pogut fer això, Tritt? Saps qui és?

—Un Ésser Dur.

—És Losten, el meu professor especial. No vull pas que s’enfadi amb mi.

—Per què ha d’enfadar-se? He estat ben correcte.

—Bé, tant se val. —Odeen anava recuperant la seva forma normal, cosa que volia dir que ja no estava enfadat (allò alleujà Tritt, encara que tractà de no demostrar-ho)—. És molt torbador que el meu costat-dret s’acosti a parlar al meu Ésser Dur.

—Per què no ho has fet tu, llavors?

—Perquè cada cosa s’ha de fer al seu moment.

—Però per a tu el moment no arriba mai.

Llavors, però, les seves superfícies es van refregar i van parar de discutir. Al cap de poc, Dua arribà.

Losten fou qui la portà. Tritt no ho sabia. No mirà l’Ésser Dur: només mirà Dua. Però Odeen li digué després que Losten l’havia portada.

—Ho veus? —féu Tritt—. Jo vaig ser qui li’n parlà. Per això l’ha portada.

—No, és que n’era l’hora —féu Odeen—. L’hauria portada encara que cap dels dos no n’hi hagués dit res.

Tritt no se’l va creure. Estava completament segur que Dua era allí únicament gràcies a ell.

Ben segur que al món no hi havia ningú com Dua. Tritt havia conegut moltes Emocionals. Totes eren atractives. N’hauria acceptada qualsevol per a una fusió ben feta. Tanmateix, quan va veure Dua, s’adonà que cap de les altres no li hauria escaigut. Només Dua. Només Dua.

I Dua sabia exactament el que havia de fer. Amb exactitud. I ningú no li ho havia pas explicat, segons els digué més tard. Ningú no li n’havia contat res, ni tan sols les altres Emocionals, perquè les esquivava.

I, això no obstant, ara que tots tres eren plegats, cadascú sabia què havia de fer.

Dua s’aprimava. S’aprimava més del que Tritt havia vist mai aprimar-se algú. S’aprimava més del que Tritt hauria pensat mai. Esdevingué una mena de fum virolat que omplia l’habitació i l’enlluernava. Tritt s’hi movia sense saber-ho. S’endinsava en l’aire que era Dua.

No hi havia sensació de penetració, gens en absolut. Tritt no sentia ni resistència ni fricció. Només una sensació de flotació i de batec ràpid. Sentia que ell també s’aprimava, però sense l’esforç enorme que això representava. Amb Dua envaint-lo, podia aprimar-se sense esforç fins a esdevenir un fum dens. Aprimar-se esdevenia una cosa semblant a surar amb una fluïdesa enorme i suau.

Podia veure borrosament com Odeen s’acostava per l’altre costat, a l’esquerra de Dua. I que també s’aprimava.

Llavors, com tots els contactes a batzegades en tot el món, ell agafà Odeen. Però no va ser una batzegada, en absolut. Tritt se sentia sense sentiment, sabia sense saber. S’esmunyí dins Odeen i Odeen s’esmunyí dins seu. No podia pas distingir quan ell rodejava Odeen o quan era rodejat per ell o tots dos o ningú.

Era tan sols… plaer.

Els sentits s’enterbolien amb la intensitat d’aquell plaer i, en el moment en què pensava que no ho podia resistir més, falliren del tot.

Al cap d’una estona se separaren i es miraren fixament. Havien estat fusionats molts de dies. Naturalment, la fusió sempre necessitava el seu temps. Com més bé anava, més estona durava, encara que, quan s’havia acabat, tot aquell temps semblava que havia estat un instant i no se’n recordaven. En les ocasions futures rarament durà tant com aquella primera vegada.

Odeen va dir:

—Ha estat meravellós.

Tritt només fitava Dua, que ho havia fet possible. Dua es refeia retorçant-se, movent-se tremolosament. Semblava la més afectada de tots tres.

—Ho farem un altre cop —digué apressadament—, però més endavant, més endavant. Ara deixeu que me’n vagi.

Se n’anà corrent. Ells no l’aturaren. Estaven massa aclaparats per a deturar-la. Però això sempre passava. Sempre se n’anava després d’una fusió. Per molt reeixida que hagués estat, sempre se n’anava. Semblava que hi havia una cosa en ella que li feia necessari de restar tota sola.

Això angoixava Tritt. En tots els aspectes Dua era diferent de les altres Emocionals. No ho hauria hagut de ser.

Odeen ho veia d’una manera diferent. Moltes vegades deia:

—Per què no la deixes en pau, Tritt? Ella no és pas com les altres, i això significa que és millor. La fusió no hauria resultat tan bona si fos com les altres. Vols els beneficis sense pagar-ne el preu?

Tritt no ho entenia amb claredat. Només sabia que Dua havia de portar-se com calia. Digué:

—Vull que faci el que és correcte.

—Ho sé, Tritt, ho sé. Però, de tota manera, deixa-la.

Odeen renyava sovint Dua per les seves maneres estranyes, però sempre el molestava que Tritt ho fes.

—No tens tacte, Tritt —deia, però Tritt no sabia exactament què volia dir tacte.

I ara… Havia passat molt de temps des de la primera fusió i la nena-Emocional encara no havia nascut. Quant trigaria? Ja havia passat massa temps. I Dua cada vegada allargava més les seves absències.

Tritt féu:

—No menja prou.

—Quan serà el moment… —començà Odeen.

—Tu sempre parles de si és el moment o no ho és. Mai no hauries trobat el moment per a tenir Dua. Ara no trobes mai el moment de tenir una nena-Emocional. Dua hauria…

Però Odeen l’interrompé. Digué:

—És aquí fora, Tritt. Si vols sortir amb ella com si fossis el seu Paternal en lloc del seu costat-dret, fes-ho. Però jo dic que la deixis tranquil·la.

Tritt retrocedí. Tenia moltes coses a dir, però no sabia pas com dir-les.





2a


Dua era conscient, d’una manera vaga i distant, de l’agitació relacionada amb ella entre els seus costats dret i esquerre, i la seva rebel·lia augmentà.

Si l’un o l’altre, o tots dos, venien a buscar-la, la cosa acabaria en una fusió, i ella s’enfurismava només de pensar-hi. Era l’única cosa en què Tritt pensava, llevat dels nens; l’única cosa que volia, llevat del tercer i darrer nen; i tot estava relacionat amb els nens i el que encara faltava. I quan Tritt volia una fusió, l’aconseguia.

Tritt dominava la tríade quan es posava tossut. S’entossudia en una cosa i no parava fins que Odeen i Dua la hi concedien. Però Dua no es rendiria, no cediria…

Aquest pensament tampoc no li va semblar deslleial. No esperava sentir mai per Odeen o per Tritt la frisança completa que ells sentien. Ella podia fondre’s tota sola; ells no podien fondre’s sense la seva mediació (per què, doncs, no li tenien més consideració?). Sentia molt de plaer en la fusió de tots tres; és clar que ho feia, hauria estat estúpid de negar-s’hi; però era un plaer familiar, com el que sentia quan travessava una paret rocosa, com a cops feia secretament. Semblava com si per a ells no hi havia hagut, o no hi podia haver, cap més experiència que la del plaer.

Odeen encara tenia el plaer de la instrucció, d’allò que anomenava el desenvolupament intel·lectual. Dua també el sentia a vegades d’una manera suficient per a entendre’n el significat; i, encara que era diferent de la fusió, podia servir com a substitut, fins al punt que Odeen en ocasions en podia prescindir.

Però aquest no era el cas de Tritt. Per a ell només existien la fusió i els nens. Era l’única cosa. I quan la seva petita ment es concentrava enterament en allò, Odeen cedia i llavors Dua també havia de cedir.

Una vegada Dua es va rebel·lar:

—Però què passa quan ens fonem? Triguem hores, a vegades dies, a tornar a separar-nos. Què passa tot aquest temps?

Tritt semblava escandalitzat.

—Sempre ha estat així i és com ha de ser.

—No m’agraden les coses que han de ser. Vull saber-ne el perquè.

Odeen semblava torbat, i en aquest estat passava la meitat de la seva vida. Féu:

—Vinga, Dua, ha de ser així. Té relació amb… els nens. —Semblava que s’estremia en pronunciar el mot.

—Bé, no tremolis —respongué Dua amb agudesa—. Ja som grans ara i ens hem fos moltes vegades, i tots sabem que és per a tenir nens. Per què no ho podem dir? Però m’estranya que duri tant, això és tot.

—Perquè és un procés complicat —explicà Odeen encara tremolós—. Perquè ens cal energia, Dua, per a començar a fer un nen i, estant-nos-hi molt de temps i tot, no sempre el podem fer. I cada cop empitjora… No solament per a nosaltres —afegí precipitadament.

—Empitjora? —preguntà Tritt, anhelós.

Però Odeen no va voler dir res més.

A l’últim tingueren un nen, un Racional, un esquerre, que voletejava i es comprimia embadalint-los tots tres, i fins Odeen l’aguantava i el deixava canviar de forma a les seves mans tota l’estona que Tritt li ho permetia. Perquè Tritt havia estat, naturalment, qui l’havia incubat durant el llarg període de preformació, Tritt fou qui se’n separà quan adquirí una existència independent i també fou Tritt qui en tingué cura sempre.

Després d’allò, Tritt no era gaire sovint amb ells i Dua n’estava estranyament complaguda. L’obsessió de Tritt la molestava mentre que la d’Odeen —estranyament— li agradava. Ella esdevingué progressivament més conscient de la seva… importància. Els Racionals tenien una cosa que els feia possible de respondre preguntes, i Dua tenia preguntes constantment per a ell. Odeen estava més disposat a respondre quan Tritt no hi era.

—Per què es triga tant, Odeen? No m’agrada fondre’m i no saber què passa durant molts dies.

—No ens exposem a cap perill, Dua —féu Odeen seriosament—. Bé, no ha passat mai res, oi? Tampoc no s’ha sentit dir res a cap més tríade, no és veritat? A més, no hauries de fer preguntes.

—Perquè sóc una Emocional? Perquè les altres Emocionals no fan preguntes? No puc suportar les altres Emocionals, i, si ho vols saber, m’agrada fer preguntes.

Dua era perfectament conscient que Odeen la mirava com si mai no n’hagués vist cap altra de tan atractiva i que si Tritt hi hagués estat present, la fusió s’hauria produït de seguida. Fins s’aprimà una mica, no gaire, però perceptiblement, per una coqueteria deliberada.

Odeen digué:

—Potser no entens les implicacions, Dua. Cal una gran quantitat d’energia per a crear una nova espurna de vida.

—Esmentes l’energia sovint. Què és, realment?

—Doncs allò que mengem.

—Aleshores, per què no en dius menjar?

—Perquè menjar i energia són dues coses diferents. El nostre menjar ve del Sol i és una mena d’energia, però hi ha d’altres menes d’energia que no són aliments. Quan mengem, ens hem d’estirar i absorbir la llum. Això és més difícil per a les Emocionals perquè són molt més transparents; és a dir, que la llum tendeix a travessar-les en comptes de ser absorbida…

Era meravellós que li ho expliqués, pensà Dua. Ella ja ho sabia però no coneixia els mots escaients, els mots científics que Odeen sí que sabia. I ara tot el que havia passat tenia més significat i més precisió.

De tant en tant, ara, en la vida adulta, quan ja no tenia por de les burles infantils i compartia el prestigi de formar part de la tríade d’Odeen, intentava apropar-se a les altres Emocionals i suportar la xerrameca i l’amuntegament. Després de tot, de vegades li abellia un menjar més substanciós que el que generalment prenia i que li proporcionava una fusió més satisfactòria. Trobava plaer —de vegades quasi compartia el que els altres hi trobaven— a relliscar i rodolar tot exposant-se als raigs del Sol i a contreure’s i condensar-se tot absorbint la calor amb més intensitat i eficàcia.

Tanmateix, Dua amb poc en tenia prou, mentre que els altres no semblaven sadollar-se’n mai. Tenien una mena de golafreria que Dua no podia imitar i que, a la llarga, no podia suportar.

Per això els Racionals i els Paternals restaven tan poc de temps a la superfície. La seva grassor els facilitava menjar de pressa i anar-se’n tot seguit. Les Emocionals es cargolaven al sol durant hores, ja que menjaven més a poc a poc i, realment, necessitaven més energia que els altres…, almenys per a la fusió.

L’Emocional fornia l’energia, li havia explicat Odeen (tremolant tant que amb prou feines entenia els seus signes); el Racional, la llavor; el Paternal, la incubació.

Un cop ho hagué entès, un cert menyspreu comença a barrejar-se amb la seva desaprovació en veure les altres Emocionals que, virtualment, engolien la llum rogenca del Sol. Com que mai no feien preguntes, Dua estava segura que no sabien per què ho feien i que, per tant, no podien entendre que hi havia una part obscena en les seves condensacions tremoloses o en la sornegueria amb què se n’anaven a fi de fer una bona fusió, és clar, però amb una quantitat d’energia sobrera.

També podia entendre l’enuig de Tritt quan ella baixava sense l’opacitat visible que li hauria proporcionat un bon àpat. Però, per què rondinaven? La primera que Dua mantenia significava una fusió més destra. Potser no tan densa ni aglutinada com les de les altres tríades, però la qualitat etèria era el que comptava, i ella se’n sentia segura. I els petits, esquerre i dret, havien arribat, oi que sí? Naturalment, ara es tractava de la nena-Emocional, de la petita-mitjana, que era el problema. Allò requeria més energia que per als altres dos, i Dua no en tenia mai prou.

Odeen i tot començà a esmentar-ho.

—No prens prou sol, Dua.

—En prenc prou —contestà ràpidament.

—La tríade de Gènia —digué Odeen— acaba de començar una Emocional.

A Dua, Gènia no li agradava, no li havia estat mai gens simpàtica. Tenia el cap buit, fins i tot tenint en compte que era una Emocional. Dua respongué, arrogant:

—Suposo que ho deu proclamar per tot arreu. No té gens de delicadesa. Suposo que va pregonant: «No hauria de dir-t’ho, estimada, però no endevinaries mai el que els meus costats esquerre i dret han planejat i a la fi han aconseguit…».

Dua imità amb una exactitud sorprenent els tremolosos senyals de Gènia, i Odeen s’hi divertí molt. Però, més tard, digué:

—Gènia pot ser una estúpida, però és veritat que ha començat una Emocional, i Tritt està encaparrat per això. Nosaltres ho intentem des de fa molt més de temps…

Dua se n’apartà.

—Prenc tot el sol que puc resistir, i ho faig fins que estic massa plena per a moure’m. No sé pas què voleu de mi.

Odeen la calmà:

—No t’enfadis. Vaig prometre a Tritt que parlaria amb tu. Ell es pensa que m’escoltes…

—Oh! Tritt només pensa que és estrany que em parlis de ciència. No ho entén… T’agradaria una mitjana com les altres?

—No —féu Odeen seriosament—. Tu no ets pas com les altres, i n’estic content. I si estàs interessada en la conversa Racional, deixa’m explicar-te una cosa. El Sol ens forneix més pocs aliments que abans. L’energia de la llum és menor i t’hi has d’exposar més estona. L’índex de natalitat decreix i la població actual del món és només una fracció de la que abans hi havia.

—Jo no puc pas evitar-ho —s’exclamà Dua.

—Tal volta els Éssers Durs podran. Però la seva població també minva.

—També desapareixen?

Sobtadament, Dua s’hi sentí interessada. Sempre havia cregut que eren immortals, que ni naixien ni morien. Qui havia vist mai un Nen-Dur? No tenien nens. No es fusionaven. No menjaven.

Odeen digué, molt pensarós:

—M’imagino que desapareixen. Mai no parlen d’ells mateixos. Ni tan sols no sé com mengen, però naturalment que ho fan. I pel que fa a néixer, ves per on, n’hi ha un de nou… Encara no l’he vist… Bé, però tant se val. El que és important és que han desenvolupat un aliment artificial.

—Ho sé —féu Dua—. L’he tastat.

—L’has tastat? No ho sabia pas!

—Un grup d’Emocionals en parlaven. Van dir que un Ésser Dur demanava voluntaris per a tastar-lo, i aquelles beneites, totes, tenien por. Deien que probablement es tornarien dures per sempre i que no podrien tornar a fusionar-se.

—Això és absurd —digué Odeen amb vehemència.

—Ho sé. Per això vaig ser voluntària. Així les vaig fer callar. Són tan difícils de suportar, Odeen.

—Quin gust tenia?

—Horrible —replicà Dua de seguida—. Fort i amarg. És clar, però, que no ho vaig dir a les altres Emocionals.

Odeen respongué:

—L’he tastat i no el trobo pas tan dolent.

—Als Racionals i als Paternals el gust dels aliments no els importa.

Però Odeen hi afegí:

—Encara es troba en un període experimental. Els Éssers Durs treballen de valent per millorar-lo. Especialment Estwald (que és el que t’he esmentat abans que no he vist mai). Molt sovint Losten en parla com si fos algú fora del corrent: un gran científic.

—Com és que no l’has vist mai?

—Sóc un Ésser Tou. No deus pas suposar que m’ho ensenyen i m’ho expliquen tot, oi? Algun dia el veuré, suposo. Ha desenvolupat una nova font d’energia que pot ser que ens salvi a tots.

—Jo no vull menjar artificial —digué Dua, i se separà bruscament d’Odeen.

Això havia passat no feia gaire temps i Odeen no havia tornat a esmentar aquell Estwald, però ella sabia que ho faria, i començà a cavil·lar-hi mentre era a la superfície un capvespre.

Havia vist aquell menjar artificial una vegada: una esfera brillant de llum, com un Sol menut, en una caverna especial bastida pels Éssers Durs. Es recordava de la seva amargor.

El millorarien? Li donarien un gust més bo? Seria deliciós i tot? Llavors sí que se’l menjaria i se’n sadollaria fins a tenir una sensació de plenitud que li proporcionaria un desig gairebé incontrolable de fusionar-se.

Aquest desig autogenerador li feia por. Era diferent quan el desig provenia de la febril estimulació combinada del costat-esquerre i del costat-dret. L’autogeneració voldria dir que ja estava madura per a fer la iniciació d’una petita-mitjana. I… ella no ho volia pas.

Passà molt de temps abans que admetés interiorment aquella veritat. No volia començar una Emocional. Quan haguessin nascut tots tres nens, arribaria inevitablement el temps que hauria de desaparèixer, i ella no ho volia pas. Recordà el dia que el seu Paternal la deixà per sempre i decidí de no imitar-lo mai. I hi estava fermament decidida.

Les altres Emocionals no se’n preocupaven perquè eren massa beneites per a pensar-hi, però ella era diferent. Era Dua l’estranya, l’Em-esquerra; així l’havien anomenat i així volia ser: diferent. Mentre no tingués aquell tercer fill, no desapareixeria, continuaria vivint.

Així que no tindria aquell tercer fill. Mai! No el tindria mai!

Però com se les apanyaria per aconseguir-ho? I com mantindria Odeen allunyat de la comprovació? I que passaria si Odeen ho descobria?





2b


Odeen esperava que Tritt fes alguna cosa. Tenia raons per a estar segur que realment no pujaria a la superfície a cercar-hi Dua. Això significaria deixar sols els nens, cosa que sempre era molt difícil per a Tritt. Tritt esperà en silenci durant una estona i, quan se n’anà, es dirigí a la cambra dels nens.

Odeen gairebé s’alegrà que Tritt se n’anés. No del tot, és clar, ja que Tritt estava enfadat i afligit, la qual cosa feia que els contactes entre tots dos s’haguessin afeblit i que s’hagués dreçat una barrera de malestar. Odeen no podia evitar de posar-se malenconiós; era com si el pols de la vida s’alentís.

De vegades es preguntava si a Tritt també li recava com a ell… No, això seria injust. Tritt tenia unes relacions especials amb els nens.

Quant a Dua, qui podia endevinar-ne els sentiments? Qui podia saber què sentia una Emocional? Eren tan diferents que, en comparació, l’esquerre i el dret semblaven iguals en tot llevat de la ment. Però, fins i tot tenint en compte l’excentricitat de les Emocionals, qui podia endevinar què sentia Dua, especialment Dua?

Va ser per això que Odeen gairebé s’alegrà que Tritt el deixés perquè Dua era el problema. L’ajornament per a iniciar el tercer nen es feia ja massa llarg i Dua cada cop era més difícil de convèncer. Odeen i tot tenia una inquietud creixent que no podia identificar completament i que era una cosa que caldria discutir amb Losten.

Va fer camí cap a les cavernes dels Durs tot accelerant els seus moviments, que semblaven fluir d’una manera contínua, ni amb la manca de dignitat i l’estranya barreja de vacil·lació i apressament que caracteritzaven el pas ondulant de les Emocionals, ni amb el feixuc i pesat dels Paternals…

(Va veure amb claredat la imatge de Tritt empaitant, tot ensopegant, el nen-Racional, que a la seva edat era, és clar, lliscadís com una Emocional, i la imatge de Dua bloquejant el pas del nen i tornant-lo a Tritt, i aquest no sabia mai si havia de sacsejar el petit objecte-viu o embolcallar-lo amb la seva substància. Des de bon començament Tritt s’aprimava més efectivament per als nens que per a Odeen i, quan aquest feia bromes sobre això, responia amb gravetat, ja que, naturalment, no tenia sentit de l’humor per a aquestes coses: «Ah, però és que els nens ho necessiten més»).

Odeen estava molt content de la seva manera d’avançar, que considerava graciosa i impressionant. Un dia ho va dir a Losten, a qui ho confessava tot, ja que era el seu professor-Dur, el qual li digué:

—Però no creus que una Emocional o un Paternal senten el mateix sobre la seva manera d’avançar? Si cadascun de vosaltres pensa i actua diversament, no és perquè també teniu gustos diferents? Una tríade no impedeix l’individualisme.

Odeen no estava segur d’entendre l’individualisme. Significava restar sol? Un Ésser Dur estava sol, és clar. Entre ells no existien les tríades. Com podien suportar-ho?

Odeen encara era bastant jove quan es féu aquesta pregunta. Les seves relacions amb els Éssers Durs tot just començaven i, de cop i volta, li vingué aquesta idea que no hi havia tríades entre ells. El fet ja era una llegenda per als Éssers Tous, però, i si no fos certa? Odeen hi medità i decidí que no havia de creure en dogmes de fe.

Odeen preguntà:

—Ets un esquerre o un dret, senyor?

Més endavant, Odeen tremolava en recordar la pregunta. Que increïblement ingenu que havia estat i quin consol tan minso representava saber que tots els Racionals feien aquesta mateixa pregunta a un Ésser Dur un dia o un altre, més tard o més d’hora, generalment d’hora.

Losten digué amb molta calma:

—Cap dels dos, petit-esquerre. No hi ha ni esquerres ni drets entre els Éssers Durs.

—Ni mit… ni Emocionals?

—Et refereixes a mitjanes? —I l’Ésser Dur canvià la forma de la seva àrea sensorial permanent per expressar una cosa que més endavant Odeen associà amb divertiment o plaer—. Tampoc no tenim mitjanes. Només hi ha Éssers Durs d’una sola espècie.

Odeen ho va haver de preguntar; ho féu involuntàriament, gairebé contra el seu desig:

—Però com podeu suportar-ho?

—Som diferents, petit-esquerre. Hi estem acostumats.

Odeen podria acostumar-se a una cosa així? Fins ara la seva vida havia transcorregut entre la tríade Paternal i estava segur que en un futur no gaire distant en formaria una de pròpia. Què era la vida sense això? De tant en tant meditava molt sobre aquest punt, així com també ho feia respecte de qualsevol experiència nova que conegués. A vegades aconseguia entreveure una espurna del que podia significar. Els Éssers Durs no tenien ningú més que ells mateixos: ni germà-esquerre, ni germà-dret, ni germana-mitjana, ni fusió, ni fills, ni Paternals. Només tenien la ment i la investigació de l’univers.

Potser amb això en tenien prou. Com més gran es feia, Odeen més ampliava la seva esfera de coneixement, així com la satisfacció de la investigació. Això era suficient —quasi suficient—, però llavors pensava en Tritt i en Dua i decidia que fins i tot l’univers sencer no era suficient al costat d’ells.

Tret que… Era estrany, però de tant en tant hi havia moments que semblava que podia venir un temps, una situació, una condició, en què… Però després perdia la lucidesa momentània, o, més ben dit, la intuïció de la lucidesa, i ja no entenia res. Tanmateix, més endavant li tornava i, darrerament, se li enfortia i li restava gairebé el temps suficient per a ser copsada.

Però res d’això no havia d’angoixar-lo ara. Havia de resoldre la qüestió de Dua. Continuà endavant a través de la ruta ben coneguda que havia recorregut per primer cop amb el seu Paternal (de la mateixa manera com Tritt hi portaria aviat el seu petit Racional, el seu propi nen-esquerre).

I, naturalment, la seva memòria tornà a funcionar a l’instant.

Aquella vegada va ser terrible. Hi havia d’altres Racionals joves, i tots bategaven, pampalluguejaven i canviaven de forma malgrat les indicacions dels Paternals, que els instaven a romandre ferms i suaus i a no fer quedar malament la tríade. Un petit-esquerre, company d’Odeen, aconseguí d’aplanar-se com si fos un bebè i no es redreçava tot i els esforços del seu torbadíssim Paternal. (D’ençà de llavors havia esdevingut un estudiant perfectament normal… Encara que no era cap Odeen, com Odeen mateix no podia evitar d’adonar-se’n amb una complaença considerable).

Aquell primer dia d’escola van conèixer diversos Éssers Durs, que s’aturaren amb cadascun d’ells per què les vibracions dels joves Racionals poguessin ser gravades de diverses maneres i per decidir si els acceptaven aleshores com a alumnes o era millor esperar un altre interval, i a quina mena d’instrucció els destinaven.

Odeen, amb un esforç desesperat, es posà molt llis quan un Ésser Dur se li apropà i es mantingué sense moure’s. L’Ésser Dur digué (i el primer so dels tons estranys de la seva veu gairebé frustrà la decisió d’Odeen de ser un adult):

—Aquest és un Racional que s’aguanta molt ferm. Com et representes a tu mateix, esquerre?

Era la primera vegada que anomenaven Odeen «esquerre» en lloc d’algun diminutiu, i se sentí més ferm que mai mentre se les enginyava per dir:

—Odeen, senyor-Dur —fent servir les educades maneres que el seu Paternal li havia ensenyat amb tanta cura.

Odeen recordava que l’havien portat a través de les cavernes dels Durs, plenes amb els seus instruments, la seva maquinària, les seves biblioteques i les seves imatges i els seus sons incomprensibles. Més que unes percepcions sensorials reals, recordava la seva desesperació interior. Què en farien, d’ell?

El seu Paternal li havia dit que hi aprendria, però ell en realitat no sabia què significava «aprendre» i, quan ho preguntà al seu Paternal, resultà que aquest tampoc no ho sabia.

Li costà molt de temps d’esbrinar-ho i l’experiència fou agradable, molt agradable, encara que no hi mancaven uns aspectes preocupants.

L’Ésser Dur que primer l’anomenà «esquerre» fou el seu primer professor. L’Ésser Dur li ensenyà d’interpretar les gravacions de les ones sonores fins que allò que semblava un codi incomprensible esdevingué paraules, unes paraules tan clares com les que ell podia formar amb les seves vibracions.

Però al cap d’un quant temps aquell primer Ésser Dur no aparegué més i un altre n’ocupà el lloc. Van passar alguns dies abans que Odeen se n’adonés. Aleshores era difícil distingir un Ésser Dur d’un altre, diferenciar-ne les veus. Però més tard, se n’adonà, de mica en mica, i tremolà davant el canvi. No n’entenia el significat.

S’armà de valor, i finalment preguntà:

—On és el meu professor, senyor-Dur?

—Gamaldan?… Ja no tornarà més amb tu, esquerre.

Odeen emmudí un moment. Llavors digué:

—Però els Éssers Durs no desapareixen…

No acabà l’oració perquè s’ennuegà.

El nou Ésser Dur restà passiu, no digué res, callà voluntàriament.

Sempre fou així, com Odeen esbrinà més endavant. No volien parlar mai d’ells mateixos. Discutien lliurement de qualsevol altre tema, però pel que feia a ells mateixos, res de res. Per molts indicis Odeen no va poder evitar d’arribar a la conclusió que els Éssers Durs desapareixien, que no eren immortals (cosa que molts Éssers Tous creien com a dogma). Cap Ésser Dur, però, no li ho confessà. Odeen i d’altres estudiants-Racionals ho discutien vacil·lants i temorosos. Cadascun n’aportava una petita prova i totes apuntaven inexorablement a la mortalitat dels Éssers Durs, però ells continuaven dubtant-ne, no gosaven arribar a unes conclusions, per òbvies que fossin, i ho deixaven estar.

No semblava importar als Éssers Durs que se sospités de la seva mortalitat. No feien res per a amagar-la, encara que tampoc no l’esmentaven. I si se’ls feia la pregunta directament (perquè a vegades era inevitable), no la responien mai: ni negaven ni afirmaven.

I, si desapareixien, és que també havien de néixer, però tampoc no en parlaven, i Odeen no havia vist mai un nen-Dur.

Odeen creia que els Éssers Durs aconseguien l’energia de les roques i no pas del Sol; almenys, introduïen la pols d’una roca negra als seus cossos. Alguns dels altres estudiants també pensaven el mateix. D’altres, al contrari, es negaven rodonament a acceptar-ho. Però no van poder arribar a cap conclusió perquè ningú no havia vist mai com s’alimentava un Ésser Dur, i ells tampoc no en parlaven mai.

Finalment, Odeen acceptà aquesta reticència com si formés part de la naturalesa dels Éssers Durs. Va pensar que, tal vegada, a causa del seu individualisme, no formaven tríades. Era com si visquessin dins una petxina.

A més, Odeen aprengué coses tan importants que les qüestions relacionades amb la vida privada dels Éssers Durs esdevingueren banalitats. Aprengué, per exemple, que tot el món es marcia, s’encongia…

Losten, el seu nou mestre, fou qui li ho va dir.

Odeen li féu preguntes sobre les cavernes deshabitades que s’estenien fins als confins del món i Losten semblà complagut.

—Et fa por de preguntar sobre les cavernes, Odeen?

(Ara l’anomenaven Odeen i no pas amb una referència general a la seva qualitat d’esquerre. Sempre era un motiu d’orgull sentir que un Ésser Dur se t’adreçava amb el nom personal. Molts ho feien. Odeen era un prodigi de comprensió, i emprar el seu nom semblava un reconeixement d’aquest fet. Més d’un cop Losten havia expressat la seva satisfacció de tenir-lo com a alumne).

Odeen estava realment espantat i li ho confessà després d’una mica de vacil·lació. Sempre era més fàcil confessar els defectes propis als Éssers Durs que als companys-Racionals; i molt més fàcil que confessar-los a Tritt; era inimaginable de confessar-los a Tritt… Tot això era abans de conèixer Dua.

—Llavors, per què preguntes?

Odeen vacil·là de nou. Després digué lentament:

—Les cavernes deshabitades m’espanten perquè, quan era jove, em van dir que eren plenes de tota mena de coses monstruoses. Però no en sé res directament, només sé el que m’han explicat alguns altres joves que no poden pas haver-ho conegut directament. Vull esbrinar-ne la veritat i les ganes de saber-la han crescut fins a fer-me sentir més curiositat que por.

Losten semblava complagut.

—Molt bé! La curiositat és útil; la por, inútil. El teu desenvolupament interior és excel·lent, Odeen, i recorda que, en les coses importants, només compta aquest desenvolupament interior. La nostra ajuda és marginal. Ja que vols saber-ho, no em costa gens d’explicar-te que les cavernes deshabitades es troben realment buides. No hi ha res més que relíquies del passat.

—I, qui les hi ha deixades, senyor-Dur?

Odeen sempre se sentia impulsat a fer servir el títol honorífic quan es trobava en presència d’algú amb una neta superioritat intel·lectual.

—Aquells qui van ocupar les cavernes en temps passats. Hi va haver un temps, ja fa milers de cicles, en el qual hi havia milers d’Éssers Durs i milions d’Éssers Tous. Ara som molts menys que no pas érem en el passat, Odeen. Ara no arribem a tres-cents Éssers Durs i amb prou feines a deu mil de Tous.

—Per què? —féu Odeen, molt sorprès. (Només restaven tres-cents Éssers Durs. Això era una confirmació clara que els Éssers Durs desapareixien, però no era pas el moment de pensar-hi).

—Perquè l’energia va minvant. El Sol es refreda. A cada cicle es fa més difícil engendrar i viure.

(Bé, llavors això no significava que els Éssers Durs també naixien? I no significava també que s’alimentaven del Sol i no pas de les roques? Odeen enregistrà la nova dada i de moment la guardà).

—I això continuarà? —demanà Odeen.

—El Sol s’anirà extingint, Odeen, i algun dia ja no ens proporcionarà aliment.

—Això significa que tots nosaltres, els Éssers Durs i els Éssers Tous, desapareixerem?

—Què més pot significar?

—Que no podem pas desaparèixer tots. Si ens cal energia i el Sol s’extingeix, hem de cercar d’altres fonts. D’altres estels.

—Però, Odeen, tots els estels s’extingeixen. L’univers s’encamina cap a la seva fi.

—Si els estels s’extingeixen, no hi ha aliments enlloc més? No hi ha cap més font d’energia?

—No, totes les fonts d’energia de l’univers es van extingint.

Odeen considerà tot allò amb rebel·lia i afegí:

—Hi ha d’altres universos. No ens podem pas donar per vençuts perquè el nostre univers s’extingeix.

Bategava mentre ho deia. S’havia desfogat amb una descortesia imperdonable fins al punt que, després d’inflar-se translúcidament, havia adquirit una mida clarament més grassa que la de l’Ésser Dur. Però Losten simplement expressava un plaer extrem i exclamà:

—Meravellós, estimat-esquerre. Els altres se n’han d’assabentar.

Odeen retornà al seu volum normal, desconcertat per una barreja de torbació i de plaer en sentir-se anomenar «estimat-esquerre», una frase que ningú no li havia dirigit mai llevat de Tritt, naturalment.

Al cap de poc d’aquest conversa, Losten en persona els havia portat Dua. Odeen es preguntava vagament si hi havia cap relació, però els seus dubtes s’esvaïren aviat, Tritt repetia tan sovint que Dua havia arribat gràcies a la seva gestió envers Losten, que Odeen deixà de pensar-hi. Era massa confús.

Però ara tornava a veure Losten. Havia passat molt de temps d’ençà d’aquells primers dies en els quals va aprendre que l’univers s’encaminava cap a la seva fi (com així resultà) i que els Éssers Durs treballaven decididament a favor de la vida. Ja havia esdevingut expert en moltes matèries i Losten confessà que no podia ensenyar res de física a Odeen que pogués ésser assimilat amb profit per un altre Ésser Tou. I com que hi havia d’altres joves-Racionals per a guiar, ja no va veure Odeen tan sovint com abans.

Odeen trobà Losten amb dos joves-Racionals a la Cambra de Radiació. Losten el va veure de seguida a través del vidre i sortí rere seu tancant amb molt de compte la porta.

—Estimat-esquerre —digué allargant-li els membres en un gest d’amistat (Odeen, com tantes d’altres vegades en el passat, experimentà el desig pervers de tocar-lo, però se n’estigué)—, com estàs?

—No volia interrompre-us, senyor Losten.

—Interrompre? Aquests dos s’espavilaran perfectament tots sols durant una estona. Deuen estar contents que els deixi perquè estic segur que els canso amb la meva xerrameca.

—Crec que no —digué Odeen—. Sempre m’has fascinat i estic segur que també els fascines.

—Bé, bé. És agradable sentir-t’ho dir. Et veig molt sovint a la biblioteca i sé pels altres que fas progressos en els teus estudis especialitzats, que em fan enyorar el meu estudiant més bo. Com està Tritt? Continua essent tan tossut en els seus deures paternals?

—Com més va, més. És qui dóna força a la tríade.

—I Dua?

—Dua? He vingut… Ja saps que és molt estranya.

Losten hi assentí.

—Sí, ja ho sé.

Tenia aquella expressió que Odeen havia arribat a associar amb la malenconia. Esperà un moment i llavors decidí d’abordar el tema directament. Preguntà:

—Senyor Losten, la raó per la qual ens van portar Dua a Tritt i a mi fou justament la seva excentricitat?

Losten féu:

—Et sorprendria que fos per això? Tu mateix ets molt diferent, Odeen, i m’has dit en diverses ocasions que Tritt també ho és.

—Sí que ho és —afirmà Odeen amb convicció.

—Llavors, per què la teva tríade no pot incloure una Emocional diferent?

—Hi ha moltes maneres de ser diferent —digué Odeen, pensarós—. En certes coses, les maneres de Dua desplauen a Tritt i m’angoixen. Puc fer-te una consulta?

—Com sempre.

—No li agrada gaire… fusionar-se.

Losten escoltava greument i sense gens de torbació aparent. Odeen continuà:

—Més ben dit, li agrada la fusió mentre dura, és cert, però no és gens fàcil convèncer-la per fer-la.

Losten preguntà:

—Què n’opina, Tritt, de la fusió? Vull dir, a part del plaer immediat de l’acte. Què significa per a ell?

—Els nens, naturalment —digué Odeen—. A mi m’agraden i a Dua també, però Tritt és el Paternal. Ho entens?

(De sobte, semblà a Odeen que Losten potser no podia entendre totes les subtileses de la tríade).

—Miro d’entendre-ho —digué Losten—. A mi em sembla, doncs, que Tritt en treu alguna cosa més, de la fusió. I què passa amb tu? Què en treus, a més del plaer?

Odeen ho considerà.

—Crec que ja ho saps. Una mena d’estimulació mental.

—Sí, ho sé, però volia estar segur que tu ho sabies. Vull assegurar-me que no ho has oblidat. M’has explicat sovint que quan surts d’un període de fusió, amb la peculiar manca de noció del temps (cal que et confessi que no t’he vist en uns lapses gaire llargs), de sobte descobreixes moltes coses que t’havien semblat confuses abans.

—És com si la meva ment continués activa en aquest interval —respongué Odeen—. És com si aquest temps, de la durada del qual no m’adono, ja que sóc inconscient de la seva existència, fos necessari per a mi, perquè mentre transcorre puc pensar més intensament i amb més concentració, sense que m’hagi de distreure per les qüestions menys intel·lectuals de la vida.

—Sí —acceptà Losten—. I cada cop la teva intel·ligència feia un gran salt. És una cosa comuna entre vosaltres, els Racionals, encara que haig d’admetre que ningú no progressava al mateix ritme que tu. Honradament, crec que cap Racional en la història no ha experimentat això.

—De debò? —digué Odeen fent per manera de no semblar massa feliç.

—D’altra banda —continuà Losten lleugerament divertit de notar el canvi sobtat de lluentor d’Odeen—, puc estar equivocat, però no hi fa res. El que vull destacar és que tu, com Tritt, en treus alguna cosa de la fusió, a més de la fusió en si.

—Sí, sense cap mena de dubte.

—I què en treu Dua, a més del plaer?

Hi va haver una pausa llarga.

—No ho sé pas —respongué Odeen.

—No li ho has preguntat mai?

—No, mai.

—Però, aleshores —digué Losten—, si de la fusió només en treu únicament fusió, mentre que tu i Tritt en traieu més que el plaer en si mateix, per què l’ha de desitjar amb tanta frisança com vosaltres dos?

—Les altres Emocionals no sembla pas que necessitin… —començà Odeen, a la defensiva.

—Les altres Emocionals no són com Dua. M’ho has dit molt sovint, i crec que amb satisfacció.

Odeen se sentí avergonyit.

—Jo em pensava que podia tractar-se d’una altra cosa.

—De què?

—És difícil d’explicar. A la tríade ens coneixem tots, ens copsem mútuament; en certs aspectes, tots tres som part d’un sol individu. Un individu boirós que ve i que se’n va. En gran part, és una cosa inconscient. Si hi pensem amb massa concentració, se’ns escapa, així que mai no en podem conèixer els detalls reals. Nosaltres… —Odeen s’interrompé, desanimat—. És difícil d’explicar, el que és la tríade…

—Tanmateix, intento entendre-ho. Et penses que has copsat una petita part de la ment interior de Dua, una cosa que ella ha procurat mantenir en secret, oi?

—No n’estic segur. És una impressió molt vaga, copsada de tant en tant en un racó de la meva ment.

—I què és?

—De vegades crec que Dua no vol tenir una nena-Emocional.

Losten el mirà amb gravetat.

—Fins ara només heu tingut dos nens: un petit-esquerre i un petit-dret.

—Sí, només dos. Ja saps que és difícil de començar.

—Ho sé.

—I Dua no es preocupa d’absorbir l’energia que cal. Ni tan sols ho intenta. S’excusa de moltes maneres, però no me’n puc creure cap. Em sembla que deu tenir alguna raó per a no voler una nena-Emocional. Per part meva, si Dua realment s’estimés més de no tenir-la per ara, deixaria que fes la seva voluntat. Però Tritt és un Paternal i la necessita; ha de tenir-la, i jo no puc pas decebre Tritt només per complaure Dua.

—Si Dua tingués un motiu racional per a no voler començar una Emocional, canviaries d’opinió?

—Jo sí, de debò, però Tritt no. Ell no entén aquestes coses.

—Però faries tot el possible perquè ell prengués paciència?

—Sí, faria tot el que podria.

Losten digué:

—Se t’ha acudit pensar que gairebé cap Ésser Tou —aquí vacil·là, com cercant un mot, i finalment féu servir la frase habitual dels Éssers Tous— no desapareix abans que neixin els nens, tots tres, el darrer dels quals és la nena-Emocional?

—És clar que sí.

Odeen s’estranyà que Losten pensés que ho ignorava.

—Aleshores, el naixement de la nena-Emocional equival al fet que ha arribat l’hora de desaparèixer.

—Generalment no, fins que l’Emocional ha crescut prou…

—Però el moment de desaparèixer s’acosta. No podria ser que Dua no volgués desaparèixer?

—Com pot ser, això, Losten? Quan arriba el moment, és igual tant pel que fa a desaparèixer com a la fusió. Com es pot no voler?

(Els Éssers Durs no es fusionaven; potser per això no ho podien entendre).

—Tot i això, suposem que Dua no vol desaparèixer. Què diries aleshores?

—Doncs que tots hem de desaparèixer finalment. Si Dua només vol ajornar el darrer bebè, jo podria permetre-li-ho i fins i tot convèncer Tritt. Però, si és que no vol tenir-lo mai, no li ho acceptaria de cap manera.

—Per què?

Odeen féu una pausa per pensar-hi.

—No puc dir-ho, senyor Losten, però sé que hem de desaparèixer. Amb cada cicle que passa; ho sé i ho sento cada cop més, i, de vegades, crec entendre’n el perquè i tot.

—De vegades em penso que ets un filòsof, Odeen —respongué Losten secament—. Considerem-ho. Quan el tercer nen hagi arribat i creixi, Tritt ja tindrà tots els seus nens i podrà pensar a desaparèixer amb la satisfacció d’una vida acomplerta. Tu mateix, amb la satisfacció d’haver après moltes coses, també podràs desaparèixer feliç. Però, i Dua, què?

—Jo què sé! —respongué Odeen, perplex—. Les altres Emocionals es passen la vida plegades i semblen divertir-se molt fent petar la xerrada entre elles. Dua, però, no ho fa.

—Perquè és diferent. Hi ha res que li agradi?

—Li agrada sentir-me parlar de la meva tasca —mormolà Odeen.

Losten digué:

—Doncs no te n’avergonyeixis, Odeen. Tots els Racionals parlen de la seva tasca amb el seu dret i la seva mitjana. Tots feu veure que no ho feu, però, tots ho feu.

Odeen afirmà:

—Però Dua escolta, senyor Losten.

—N’estic segur. No és pas com les altres Emocionals, no t’ha semblat que t’entén més bé després d’una fusió?

—Sí, ho he observat algunes vegades. Encara que no m’havia fixat particularment…

—Perquè estàs segur que les Emocionals realment no poden entendre aquestes coses. Però en Dua sembla que hi ha una part considerable de Racional.

(Odeen aixecà la vista cap a Losten amb una consternació sobtada. Una vegada Dua li havia parlat de la seva infància desgraciada, només una vegada; dels insults proferits per les altres Emocionals, del renom insultant que li posaren: Em-esquerra. Ho sabia, Losten, tot això?… Però aquest només mirava Odeen amb molta calma).

Odeen digué:

—Jo també hi he pensat, de vegades. —Llavors es va esplaiar—: Per això n’estic orgullós.

—És ben lògic —respongué Losten—. Per què no li ho dius? I si li agrada contemplar la seva faceta Racional, per què no li ho deixes fer? Ensenya-li tot el que saps més intensivament. Respon a les seves preguntes. Serà una vergonya per a la teva tríade fer això?

—No em faria res si funcionés, però… per què hauria de fer-ho? Tritt ho considerarà una pèrdua de temps, però ja me n’ocuparé.

—Explica-li que, si Dua obté alguna cosa més de la vida i arriba a un veritable sentit de plenitud, no tindrà por de desaparèixer i potser estarà més disposada que ara a tenir una nena-Emocional.

Era com si Odeen s’hagués alliberat del pes enorme del desastre imminent. Va dir molt ràpidament:

—Tens raó. Comprenc que tens raó. La teva comprensió és molt gran, senyor Losten. Amb tu com a cap dels Éssers Durs, com pot ser que no reeixim en el nostre projecte de l’altre univers?

—Amb mi de cap? —preguntà Losten, divertit—. Oblides que qui ens dirigeix és Estwald. Ell és l’autèntic heroi del projecte. Sense ell no s’hauria fet res de res.

—Oh, és clar! —exclamà Odeen, momentàniament desconcertat.

Encara no coneixia Estwald. De fet, cap Ésser Tou no l’havia vist, tot i que alguns pretenien haver-lo percebut des de lluny. Estwald era un Ésser Dur nou; nou en el sentit que Odeen no n’havia sentit parlar de jove. Això no podia significar que era un Ésser Dur jove? I que havia estat un nen-Dur quan Odeen era un nen-Tou?

Però ara això ja no importava. En aquells moments Odeen volia tornar a casa. No podia tocar Losten per mostrar-li el seu agraïment, però tornà a donar-li les gràcies i se n’anà molt de pressa, satisfet de debò.

Hi havia una part d’egoisme en la seva alegria. No es tractava únicament de la perspectiva de la nena-Emocional i del plaer que Tritt hi experimentaria. El que comptava més per a ell en aquell moment era la seva immediata missió joiosa. Tindria la possibilitat d’ensenyar. Estava segur que cap altre Racional no podia trobar-se en la falaguera situació de tenir a la seva tríade una Emocional com Dua formant-ne part.

Seria meravellós a condició que en pogués fer entendre la necessitat a Tritt. Hauria de parlar-ne amb Tritt i convèncer-lo com fos que tingués una mica de paciència.





2c


Tritt no s’havia sentit mai tan poc pacient. No pretenia entendre per què Dua actuava tal com ho feia. Ni ho intentaria; ni tan sols li importava. No havia entès mai per què les Emocionals es comportaven d’aquella manera. I, per acabar-ho d’adobar, Dua ni tan sols es portava com les altres Emocionals.

Dua no pensava mai en les coses importants. Contemplava el Sol. Però, mentre ho feia, s’aprimava tant, que la llum i l’aliment tan sols la travessaven. Llavors deia que era molt bonic. Però allò no era important. La cosa important era menjar. Què hi havia de bonic a alimentar-se? O què volia dir «bonic»?

Sempre volia fer canvis en la fusió. Una vegada digué:

—De primer, parlem-ne. No en parlem mai. I no hi pensem mai.

Odeen sempre deia:

—Fem el que ella vol, Tritt. La fusió anirà més bé.

Odeen sempre era pacient. Pensava que la cosa aniria millor si s’esperaven. I, de vegades, deia que volia meditar.

Tritt no estava segur de què volia dir Odeen amb allò de «meditar», però li semblava que significava que Odeen no volia fer res.

Per exemple, la manera d’aconseguir Dua com a primer objectiu. Odeen encara meditaria. En canvi, Tritt se’n va anar a demanar-la directament. Així era com havia de ser.

Ara Odeen no volia fer res respecte de Dua. Què passaria amb la nena-Emocional? Això sí que era important. Doncs bé, Tritt se n’ocuparia si Odeen hi renunciava.

De fet, ja feia alguna cosa. Mentre totes aquestes idees ocupaven la seva ment, anava avançant pel llarg corredor sense adonar-se, però, del camí recorregut. Podia ser això «meditar»? Bé, de tota manera, no es deixaria espantar ni tornaria enrere.

Impassible, mirà al seu voltant. Aquest era el camí cap a les cavernes dels Durs. Sabia que ben aviat hauria de fer aquest camí amb el seu petit-esquerre. Odeen, una vegada, l’hi mostrà.

No sabia què faria quan hi arribaria, però no sentia cap mena de temor. Volia una nena-Emocional i tenia tot el dret d’exigir-la. No hi havia res tan important com això. Els Éssers Durs mirarien d’aconseguir-la-hi. No li havien portat Dua quan els la va demanar?

Però amb qui parlaria? Amb qualsevol Ésser Dur? Va decidir vagament que no parlaria amb qualsevol. Sabia un nom pel qual demanaria i només faria la petició a ell.

En recordava el nom, fins i tot recordà quan l’havia sentit pronunciar per primer cop. Va ser quan el petit-esquerre ja havia crescut prou per a canviar de forma a voluntat. (Quin gran dia, aquell! «Vine, Odeen, de pressa! Annis està ovalat i dur, i ho ha fet tot sol. Dua, mira!». I tots hi havien corregut. Llavors Annis era l’únic nen. Van haver d’esperar molt de temps perquè arribés el segon. Van entrar corrent i el veieren en un racó enroscant-se i surant sobre el llit com argila humida. Odeen se’n va anar perquè estava enfeinat. Però Dua digué: «Ja ho tornarà a fer, Tritt». El contemplaren durant hores, però no ho va fer més).

Tritt se sentí ferit perquè Odeen no s’havia esperat, però no el renyà perquè el veié cansat. Tenia arrugues molt marcades a l’ovoide i no feia res per a allisar-les.

Tritt preguntà, frisós:

—Hi ha alguna cosa que no rutlla, Odeen?

—Ha estat un dia molt dur i no estic segur de poder aconseguir les equacions diferencials abans de la pròxima fusió.

(Tritt no en recordava els mots exactes, però sempre eren semblants. Odeen sempre feia servir mots durs).

—Vols la fusió ara?

—Oh, no! Justament acabo de veure Dua pujant a la superfície i ja saps com es posa si la interrompem. No hi ha pressa, de debò. A més, hi ha un Ésser Dur nou.

—Un Ésser Dur nou? —repetí Tritt amb una clara manca d’interès.

Odeen estava molt interessat a relacionar-se amb els Éssers Durs, però Tritt desitjava que aquest interès no existís. Odeen es preocupava més pel que anomenava la seva educació que qualsevol altre Racional de la seva àrea. Això era injust. Odeen hi estava massa lligat. Dua estava massa acostumada a rondar per la superfície tota sola. Cap d’ells no estava preocupat adequadament per la tríade excepte Tritt.

—Es diu Estwald —digué Odeen.

—Estwald? —Ara Tritt sí que sentí una fiblada d’interès. Potser perquè copsava amb frisança els sentiments d’Odeen.

—No l’he pas vist, però tothom en parla. —Els ulls d’Odeen s’aplanaren com sempre solien fer quan es quedava pensarós—. És el responsable del nou invent.

—Quin nou invent?

—La Bomba de Positr… No ho entendries, Tritt. És un giny nou que revolucionarà tot el món.

—Què és «revolucionar»?

—Fer que tot sigui diferent.

Tritt s’alarmà immediatament.

—No han de fer-ho tot diferent.

—Tot ho faran més bé. Fer-ho diferent no significa pas empitjorar-ho. De tota manera, Estwald n’és el responsable. És molt intel·ligent, n’estic ben segur.

—Llavors, per què no t’agrada?

—No he dit pas que no m’agradi.

—Doncs això és el que sents per ell.

—Oh, de cap manera, Tritt. És tracta només que… que… —Odeen rigué—. N’estic gelós. Els Éssers Durs són tan intel·ligents, que un Ésser Tou no és res comparat amb ells, però hi estic acostumat perquè Losten sempre em repetia que intel·ligent que sóc… essent com sóc un Ésser Tou, suposo. Però ara apareix aquest Estwald, i fins i tot Losten sembla retut d’admiració, i jo realment ja no sóc res.

Tritt inflà la seva part davantera per entrar en contacte amb Odeen, que aixecà la mirada i somrigué.

—Però això és estúpid per part meva. A qui importa la intel·ligència d’un Ésser Dur? Cap d’ells no té un Tritt.

Tots dos plegats van anar a cercar Dua, la qual, per casualitat, ja havia acabat de rondar per la superfície i baixava. Va ser una fusió de les més bones, tot i que només va durar, si fa no fa, un dia. En aquella època, Tritt no volia perllongar-la gaire perquè Annis encara era molt petit i una absència curta i tot era arriscada, encara que sempre hi havia d’altres Paternals que se’n podien ocupar.

D’ençà d’aquell dia Odeen esmentava sovint Estwald. I sempre en deia «el Nou», fins i tot després d’haver passat molt de temps. Encara no l’havia vist.

—Crec que l’esquivo —digué una vegada quan Dua era amb ells— perquè sap massa coses de l’artefacte nou. No vull aprendre-ho tot de cop, massa de pressa: hi ha massa plaer, en el coneixement.

—La Bomba de Positrons? —preguntà Dua.

«Aquesta és una altra de les rareses de Dua», pensà Tritt, enutjat. Ella podia pronunciar les paraules dures quasi tan bé com Odeen. Una Emocional no havia de ser pas així.

Tritt es decidí a parlar amb Estwald perquè Odeen li havia dit que era intel·ligent. A més, com que Odeen no el coneixia, Estwald no li podria dir: «Ja n’he parlat amb Odeen, Tritt, i no has de passar ànsia».

Tothom es pensava que, si parlaves amb el Racional, era com si parlessis amb la tríade. Ningú no en feia cabal, dels Paternals. Però aquesta vegada haurien d’escoltar-lo.

Ja havia arribat a les cavernes dels Durs, on tot semblava diferent. Res del que hi havia no era comprensible per a Tritt, que ho trobava tot estrany i esgarrifós. Tanmateix, estava tan frisós de veure Estwald, que no podia espantar-se per res. Es digué: «Necessito la meva petita-mitjana». Això l’animà i li permeté d’avançar amb fermesa.

Finalment, veié un Ésser Dur. Era tot sol, fent alguna cosa, decantant-se sobre alguna cosa, ocupant-se en alguna cosa. Una vegada Odeen li havia dit que els Éssers Durs sempre treballen en els seus… en qualsevol cosa. Tritt no ho recordava ni li interessava de recordar-ho.

Avançà suaument i s’aturà.

—Senyor Dur —digué.

L’Ésser Dur el guaità i l’aire vibrà al seu voltant, com passava a vegades quan dos Éssers Durs parlaven entre ells, segons li havia dit Odeen. Aleshores semblà que l’Ésser Dur veiés realment Tritt i digué:

—Caram! Però si ets un dret! Què et porta per aquí? Has dut el teu petit-esquerre? Que és avui, el principi d’un semestre?

Tritt no féu cabal de les preguntes i demanà al seu torn:

—On puc trobar Estwald, senyor?

—Trobar qui?

—Estwald.

L’Ésser Dur restà callat una bona estona. Després preguntà:

—Per què vols veure Estwald, dret?

Tritt estava entossudit.

—És important que hi parli. Ets, tu, Estwald, senyor-Dur?

—No, no ho sóc… Com et dius, dret?

—Tritt, senyor-Dur.

—Ara ho entenc. Tu ets el dret de la tríade d’Odeen, oi?

—Sí.

La veu de l’Ésser Dur semblà suavitzar-se.

—Temo que de moment no podràs pas veure Estwald. No és aquí. Si hi ha algú més que et pugui ajudar…

Tritt no sabia què dir. Simplement, restà immòbil.

L’Ésser Dur digué:

—Ara vés a casa. Parla amb Odeen. Ell t’ajudarà. D’acord? Vés a casa, dret.

L’Ésser Dur s’apartà. Semblava molt enfeinat en d’altres temes que no feien referència a Tritt mentre aquest romania allí, indecís. Finalment, s’esmunyí cap a un altre departament sense fer gens de soroll. L’Ésser Dur no aixecà la vista.

D’antuvi, Tritt no sabia per què s’havia mogut en aquella direcció. Només va comprendre que era bo de fer-ho. Tot seguit, però, ho va entendre: hi havia una feble escalfor alimentària i l’absorbia. No tenia gana i, no obstant això, ara menjava i fruïa d’aquell menjar.

El Sol no es veia enlloc. Instintivament mirà cap amunt sense recordar que, naturalment, era dins una caverna. I, malgrat això, el menjar era molt més bo que el de la superfície. Mirà al seu voltant estranyat, estranyat davant tot, fins de la seva pròpia estranyesa.

De vegades havia perdut la paciència amb Odeen perquè aquest cavil·lava sobre moltes coses que no tenien importància. I ara, ell mateix —Tritt!— ho estava fent. Però la cosa sobre la qual cavil·lava sí que era important. De cop i volta, va entendre que era important. Amb una intuïció gairebé cega va comprendre que no podia estranyar-se de res tret que alguna cosa del seu interior li digués que sí que era important.

Actuà amb rapidesa tot meravellant-se de la seva gosadia. Al cap d’una estona retrocedí. S’esmunyí novament al costat de l’Ésser Dur, el mateix amb qui havia parlat abans, i li digué:

—Senyor Dur, me’n vaig a casa.

L’Ésser Dur es limità a mormolar una cosa incoherent. Continuava enfeinat, inclinat sobre alguna cosa, fent coses estúpides i no adonant-se del que era important de debò.

Si els Éssers Durs eren tan poderosos i tan intel·ligents, pensà Tritt, com podien ser tan estúpids?





3a


Dua s’arrossegava cap a les cavernes dels Durs. En part, era per fer alguna cosa ara que el Sol ja s’havia post i, en part, per tenir l’excusa de tornar tard a casa per no haver de sentir les amonestacions de Tritt i els suggeriments mig torbadors mig resignats d’Odeen. I en part, també, per l’atracció que els Éssers Durs exercien sobre ella.

Sentia aquesta atracció des de feia molt de temps; en realitat, d’ençà que era petita, i ja havia renunciat a fingir que no era veritat. Sentir aquella mena d’atracció no convenia a les Emocionals i, encara que passava de vegades a les nenes-Emocionals (Dua tenia l’edat i l’experiència suficients per a saber-ho), aviat ho superaven o bé eren severament amonestades si no es treien de sobre aquelles idees ben de pressa.

Però Dua, durant la infantesa, perseverà en l’obstinada curiositat pel món, el Sol, les cavernes…, qualsevol cosa, fins que el seu Paternal li digué:

—Ets estranya, estimada Dua. Ets una mitjana molt poc corrent. Què en farem, de tu?

De bon començament no tenia la més vaga noció de per què era estrany i poc corrent sentir necessitat de saber. Aviat va descobrir que el seu Paternal no sabia respondre a les seves preguntes. Un cop ho intentà amb el seu pare-esquerre, però aquest no mostrà la perplexitat tranquil·la del seu Paternal i la interpel·là:

—Per què ho preguntes, Dua? —La seva mirada era durament inquisitiva.

Fugí espantada i no tornà a fer-li mai més cap pregunta. Però després, un dia, una Emocional de la seva mateixa edat li digué cridant: «Em-esquerra» com a rèplica a alguna cosa que Dua havia dit (que ja no podia recordar) i que llavors se li havia ocorregut amb tota la naturalitat. Dua se n’avergonyí sense saber per què i preguntà al seu germà-esquerre, que era molt més gran que ella, què volia dir «Em-esquerra». Ell se n’allunyà molt torbat —clarament torbat— mormolant: «No ho sé», quan era evident que ho sabia.

Després de reflexionar-hi una estona, se’n va anar a trobar el seu Paternal i li va dir:

—Sóc una Em-esquerra, pare?

Ell respongué:

—Qui t’ha anomenat així, Dua? No has de repetir aquestes paraules.

Dua començà a surar molt prop d’ell i al cap d’una estona hi insistí:

—És una cosa dolenta?

—Et passarà quan creixeràs —féu ell tot formant un embalum a la seva superfície perquè ella se sentís empesa i vibrés, un joc que sempre li havia agradat. Però ara no li va agradar perquè era clar que no li volia dir la ventat, així que se n’apartà una mica pensarosa. Les paraules «Et passarà quan creixeràs» significaven que alguna cosa l’afectava, però, què?

Aleshores ja tenia molt poques amigues entre les Emocionals. Els agradava xerrotejar i riure en colla, però Dua preferia surar sobre les roques i gaudir sentint-ne l’aspresa. Tanmateix, hi havia algunes mitjanes més amables que les altres i que trobava menys provocatives. Hi havia Doral, de fet tan beneita com les altres, però amb qui de vegades podia divertir-se parlant. (Doral, com que era més gran, havia format una tríade amb el germà-dret de Dua i un jove-esquerre d’un altre complex de cavernes, un jove que no inspirava gaire simpaties a Dua. Doral inicià molt aviat un nen-esquerre i un nen-dret en una successió ràpida, i una nena-mitjana al cap de poc temps. Però s’havia tornat tan densa, que la tríade semblava tenir dos Paternals, i Dua es preguntava si podrien continuar fusionant-se… Justament el mateix Tritt no parava mai de parlar-li de les excel·lències de la tríade que Doral havia ajudat a formar).

Un dia Dua i Doral estaven totes soles, i Dua mormolà:

—Doral, saps que és una Em-esquerra?

Doral s’estremí i es comprimí com per no ser vista i li explicà:

—És una Emocional que actua com un Racional; ja ho saps, com un esquerre. No ho veus? Emocional-esquerra… Em-esquerra!

Naturalment, Dua «copsà» la frase. Era evident, un cop explicada. L’hauria entesa sense ajuda si hagués estat capaç d’imaginar aquell estat de coses. Preguntà:

—Com ho saps?

—Les noies grans m’ho van explicar. —La substància de Doral feia remolins i Dua trobà aquell moviment desagradable—. És indecent —observà Doral.

—Per què? —preguntà Dua.

—Perquè és indecent. Les Emocionals no han d’actuar com si fossin Racionals.

Dua no havia pensat mai en aquesta possibilitat, però ara ho va fer. Digué:

—I per què no ho han de fer?

—Perquè no! Vols saber quina cosa més és indecent?

Dua no va poder evitar de sentir-se intrigada. Féu:

—Què?

Doral no va dir res, però de sobte una porció del seu cos es dilatà i es refregà contra la desprevinguda Dua abans que pogués formar una concavitat. A Dua no li va fer goig; s’apartà i digué:

—No facis això.

—Saps quina cosa més és indecent? Introduir-se en una roca.

—És impossible de fer —digué Dua.

Era una declaració poca-solta perquè Dua s’havia ficat molt sovint a la superfície exterior de la roca i n’havia fruït. Però ara, en el context de les burles de Doral, en sentí repugnància i ho negà, a ella mateixa i tot.

—Naturalment que es pot fer. En diuen «acaronar roques».

—No et crec. T’ho has inventat.

—Et dic que ho fan. Coneixes Dimit?

—No.

—Segur que sí. És la noia de l’extrem gros de la caverna c.

—La que sura d’una manera estranya?

—Sí, a causa del seu extrem gros. És ella.

Dua se n’anà molt trastornada. No parlà amb Doral durant molt de temps i no volgué més ser-ne amiga, però la seva curiositat ja havia estat excitada. La seva curiositat. Per què no dir-ne les seves tendències d’«Em-esquerra»? Un dia que tenia la seguretat que el seu Paternal no era pels voltants s’atreví a fondre’s en una roca, lentament i només una mica. Era el primer cop que ho intentava d’ençà que era petita. Ni ella mateixa no es creia que hagués gosat anar tan a fons. Hi havia una sensació de tebior, però quan n’emergí se sentí com si tothom pogués distingir que la roca l’havia deixada tenyida. Ho va tornar a intentar amb més gosadia i en fruí més. No s’hi endinsava pas gaire, naturalment.

Finalment va ser enxampada pel seu Paternal, que li va fer un crit de disgust, i d’ençà d’aleshores va anar amb més de compte. Ara era més gran i sabia amb seguretat que, malgrat les rialletes de Doral, aquesta pràctica era molt corrent. Gairebé totes les Emocionals ho feien de tant en tant i algunes ho admetien obertament i tot.

Ara bé, quan es feien grans, ja no ho feien tan sovint, i Dua no creia pas que cap Emocional ho practiqués després d’unir-se amb la tríade i començar les fusions autèntiques. Era un dels seus secrets (perquè no ho havia dit mai a ningú) que ella havia continuat fent-ho i que fins i tot després de la formació de la tríade ho intentà una o dues vegades. Les darreres vegades havia pensat: «I si Tritt se n’assabentés…?». Aquesta possibilitat semblava pronosticar unes conseqüències fatals que espatllarien en part la diversió.

Ella mateixa s’excusava confusament al·legant la mania que li tenien les altres. El crit d’«Em-esquerra» començà a seguir-la pertot arreu com una mena d’humiliació pública. En aquell període de la seva vida hagué de portar una existència gairebé d’aïllament per tal d’escapar-se’n. Si bé s’havia acostumat a la solitud pel seu gust, ara se li confirmava. I, veient-se sola, trobà consol en les roques. Refregar-s’hi, tant si era indecent com si no, era un acte solitari, i tots la forçaven a restar solitària.

Almenys, això era el que es deia a ella mateixa.

Una vegada intentà de tornar-s’hi. Adreçant-se a les sarcàstiques mitjanes, cridà: «Sou un munt d’Em-dretes, un munt d’indecents Em-dretes».

Elles només es van posar a riure i Dua se n’anà corrents, plena de confusió i de frustració. Però era veritat. Gairebé totes les Emocionals, quan s’acostaven a l’edat de formar una tríade, s’interessaven en els nens i els rodejaven com si fossin Paternals en una imitació que Dua trobava repulsiva. Ella no havia sentit mai aquell interès envers els nens. Els nens eren això: només nens, i els germans-drets eren els qui se n’havien d’ocupar.

Els renoms s’acabaren quan Dua es féu gran. Hi van contribuir la seva estructura gràcil i la seva habilitat de surar amb un contorn esfumat que cap de les altres no sabia imitar. I quan, d’una manera progressiva, esquerres i drets mostraren interès per ella, les altres Emocionals ja no gosaren burlar-se’n.

I, tanmateix —tanmateix—, ara que ningú no gosava adreçar-se-li irrespectuosament (perquè era ben sabut a totes les cavernes que Odeen era el més preeminent dels Racionals de la seva generació i Dua era el seu costat-mitjà), sabia que, en efecte, era una Em-esquerra sense redempció possible.

No ho considerava indecent —no pas realment—, però de vegades se sorprenia a ella mateixa desitjant ser una Racional i, aleshores, se sentia avergonyida. Es demanava si d’altres Emocionals ho havien desitjat mai i si la veritable causa que ella no volgués una nena-Emocional estava, en part, en el fet que no era una Emocional autèntica i no complia com calia els seus deures envers la tríade…

A Odeen tant li feia que fos una Em-esquerra. No l’havia anomenada mai així, però l’interès que mostrava per la seva vida l’afalagava, les preguntes d’ella li agradaven i es mostrava satisfet que entengués les seves explicacions. Odeen la defensava i tot quan Tritt es posava gelós (bé, no exactament gelós), ple d’uns sentiments basats en la seva tossudesa i la seva visió limitada del món.

Odeen l’havia portada diverses vegades a les cavernes dels Durs, frisós de mostrar els seus coneixements a Dua i clarament satisfet de la impressió que causava a Dua. Perquè ella estava impressionada. I ella estava impressionada no tan sols per l’evidència de la seva saviesa i la seva intel·ligència, sinó pel fet que a Odeen no li importava compartir-les (recordava la dura actitud del seu pare-esquerre la vegada que ella l’havia interrogat). No estimava mai tant Odeen com quan aquest li deixava compartir la seva vida… i això també formava part de la seva condició d’Em-esquerra.

Potser (moltes vegades se li ocorria pensar-hi) aquesta condició era el que l’apropava més a Odeen i l’allunyava més de Tritt, i —aquesta era una altra raó— les amonestacions de Tritt li repugnaven. Odeen no insinuà mai res d’això, però tal vegada Tritt ho pressentia vagament i, encara que fos incapaç d’entendre-ho, ho intuïa prou per a sentir-se infeliç sense saber-ne explicar el motiu.

La primera vegada que va anar a una caverna dels Durs sentí dos Éssers Durs que parlaven entre ells. Ignorava si parlaven, naturalment. A l’aire hi havia una vibració molt ràpida, molt canviant, que produïa un so desagradable en el seu interior. Va haver de dilatar-se i deixar que la travessés.

Odeen li digué:

—Parlen. —Després, tot seguit, anticipant-se a la seva objecció, hi afegí—: En la seva llengua. Ells s’entenen.

Dua aconseguí copsar el concepte. Era d’allò més deliciós entendre ràpidament les coses perquè això complaïa Odeen. (Una vegada havia dit: «Cap dels altres Racionals no té una Emocional que no sigui beneita. Jo sóc molt afortunat». Ella li respongué: «Però als altres Racionals sembla que els agrada que siguin curtes de gambals. Per què ets diferent dels altres, Odeen?». Odeen no va pas negar que als altres Racionals els agradessin les Emocionals curtes de gambals. Tan sols digué: «Mai no hi he pensat i no crec pas que sigui important. M’agrades tu i estic content que m’agradis»).

Dua preguntà:

—Tu entens la llengua dels Éssers Durs?

—No gaire —féu Odeen—. No sóc capaç de copsar-ne els canvis amb prou rapidesa. De vegades pressento el que diuen encara que no ho entengui, especialment després de la fusió. Però només de vegades. Pressentir coses com ara aquestes és realment una qualitat Emocional, però, encara que una Emocional ho faci, no és capaç mai d’interpretar-ho correctament. Però tu potser podries.

Dua objectà:

—Em faria por. Potser a ells no els agradaria.

—Vinga, intenta-ho. Hi tinc curiositat. Mira d’endevinar el que diuen.

—Ho faig? De debò?

—Endavant. Si t’enxampen i s’enfaden, els diré que t’hi he obligat.

—Ho promets?

—Ho prometo.

Amb una mica d’agitació, Dua intentà el contacte mental amb els Éssers Durs tot adoptant una passivitat total que li permetés l’afluència dels sentiments.

Dua digué:

—Excitació! Estan excitats. Hi ha algú nou.

—Potser és Estwald.

Dua sentí aquest nom per primera vegada. Digué:

—És estrany.

—Què és estrany?

—Tinc la sensació d’un gran sol. Un sol gran de debò.

Odeen semblava pensarós.

—Qui sap si no parlen d’això.

—Però com és possible?

En aquell moment els Éssers Durs els veieren. Se’ls aproparen amb una actitud amistosa i els saludaren a l’estil i en la llengua dels Éssers Tous. Dua estava terriblement torbada i es preguntava si sabien que havia intentat copsar tot el que deien. Però, si era així, no en van dir res.

(Mes tard Odeen li va dir que era bastant rar sorprendre dos Éssers Durs parlant entre ells i en la seva llengua. Sempre callaven en presència dels Éssers Tous i paraven de treballar mentre eren amb ells. «Ens tenen molt d’afecte —digué Odeen—. Són molt bondadosos»).

De tant en tant la portava a les cavernes dels Durs, generalment quan Tritt estava enfeinat amb els nens. Odeen s’estimava més no comentar a Tritt que portava Dua a les cavernes perquè això equivalia a rebre la resposta que els afalacs d’Odeen només encoratjaven la desgana de Dua a prendre el sol, de manera que la fusió era més inefectiva… Era difícil de parlar amb Tritt més de cinc minuts sense que la fusió sortís a la conversa.

Fins i tot Dua tota sola hi havia anat una o dues vegades. Sempre tenia por, malgrat que els Éssers Durs que trobava eren sempre molt amables, sempre «molt bondadosos», tal com Odeen havia dit. Però no semblaven prendre-se-la seriosament. Estaven contents, però es mostraven una mica divertits (ho copsava clarament) quan ella els feia alguna pregunta. I sempre li responien d’una manera planera, sense donar-li cap informació. «Només és una màquina, Dua —deien—. Odeen t’ho explicarà».

Dua es preguntava si ja havia vist Estwald. No va gosar preguntar mai els noms dels Éssers Durs que trobava (tret de Losten, a qui Odeen l’havia presentada i de qui havia sentit parlar molt). A vegades li semblava que aquest Ésser Dur o aquell altre podien ser-ho. Odeen en parlava molt amb un gran respecte i amb un cert ressentiment.

Deduí que devia estar massa enfeinat en una tasca de màxima importància en alguna de les cavernes que no eren accessibles als Éssers Tous.

Anà recollint tot el que Odeen li havia explicat i a poc a poc va descobrir que el món necessitava aliments a tot preu. Odeen gairebé mai no en deia «aliment»: en deia «energia», que era el terme que empraven els Durs en el seu parlar.

El Sol empal·lidia i es moria, però Estwald havia descobert la manera de trobar energia més lluny, més enllà del Sol, més enllà dels set estels que brillaven en la foscor del cel nocturn. (Odeen deia que els set estels eren set sols molt distants i que hi havia molts més estels encara més allunyats la llum dels quals no es podia distingir. Tritt li ho sentí dir i li preguntà de què servien uns estels que no podien ser vistos, i hi afegí que no es creia ni una sola paraula de tot allò. Odeen féu: «Vinga, Tritt», en un to pacient. Dua havia estat a punt de dir una cosa molt semblant al que havia dit Tritt, però canvià d’opinió i no ho digué).

Ara semblava que hi hauria una gran quantitat d’energia per sempre i, també, per sempre, molt de menjar —almenys tan aviat com Estwald i els altres Éssers Durs aconseguissin fer que la nova energia tingués bon gust.

Feia molt pocs dies que Dua havia dit a Odeen:

—Recordes, fa temps, que, quan em vas portar a les cavernes dels Éssers Durs i vaig copsar el que deien, vaig tenir la sensació que parlaven d’un gran sol?

Odeen restà perplex una estona.

—No n’estic segur. Però continua, Dua. Què en penses?

—Hi he estat pensant. El gran Sol és la font de la nova energia?

Odeen respongué amb satisfacció:

—Molt bé, Dua. No és del tot correcte, però demostra una gran intuïció per a una Emocional.

I ara Dua s’arrossegava amb lentitud, com perduda entre somnis, mentre recordava tot allò. Sense fixar-se especialment ni en el temps ni en l’espai, es trobà a la caverna dels Éssers Durs, i ja començava a preguntar-se si realment ara havia de tornar a casa, o si havia de retardar-se i afrontar l’enuig inevitable de Tritt quan el copsà, gairebé com si el fet de pensar en ell l’hagués portat fins allí.

La sensació era tan forta, que tan sols durant un moment de confusió pensà que alguna cosa la copsava de lluny, de la seva pròpia caverna. No! Tritt era allí, a les cavernes dels Éssers Durs, com ella.

Però què podia fer-hi, allí? Empaitar-la? S’hi barallaria allí? Seria tan insensat per a cridar els Éssers Durs? Dua no creia poder-ho resistir…

I llavors la sensació de terror glacial l’abandonà i fou substituïda per l’estupor. Tritt no pensava en ella en absolut. Era totalment inconscient de la seva presència. Tot el que Dua en copsava era una sensació aclaparadora d’una mena de determinació barrejada amb temor i aprensió originats per una cosa que anava a fer.

Dua hauria pogut penetrar més i descobrir alguna cosa, almenys el que estava a punt de fer i per què, però no hi havia res més lluny dels seus pensaments. Ja que Tritt no sabia que ella era a prop, només volia assegurar-se d’una cosa: que continués ignorant-ho.

Llavors, per pur reflex, va fer una cosa que un moment abans hauria jurat de no tornar a fer en cap circumstància. Tal volta va ser degut (com pensà més tard) a les divagacions recents sobre la conversa infantil sostinguda amb Doral o als records dels seus experiments d’acaronar roques. Per a anomenar-ho hi havia una paraula complicada dels adults, però Dua la considerava infinitament més torbadora que la utilitzada per les nenes.

Amb tot, sense saber ben bé què feia i sense entendre-ho fins més tard, s’introduí precipitadament dins la paret més propera.

Era a dins! I tota sencera!

L’horror del que feia va ser atenuat per la perfecció amb la qual acomplí el seu propòsit. Tritt li passà per davant, gairebé tocant el mur i completament inconscient que en un punt podia haver-se allargat i haver tocat el seu costat-mitjà.

Dua ja no era capaç en aquell moment de preguntar-se què feia Tritt a la caverna dels Éssers Durs i si és que hi havia anat a buscar-la.

S’oblidà de Tritt completament.

En lloc del seu record, el que l’envaïa era l’estranyesa més gran davant la seva posició. Fins i tot en la infantesa no s’havia fos completament en cap roca ni havia conegut ningú que hagués acceptat haver-ho fet (encara que, inevitablement, sempre corria la brama que algú ho havia fet). En veritat, però, cap Emocional adulta no ho havia fet ni podia fer-ho. Dua era excepcionalment fluida per ser una Emocional (a Odeen li agradava de repetir-li-ho) i la seva alimentació escassa li ho accentuava (tal com Tritt li deia sovint).

El que acabava de fer indicava el grau de la seva fluïdesa més clarament que qualsevol recriminació del seu costat-dret i, momentàniament, sentí vergonya i pena per Tritt.

I llavors l’envaí una vergonya encara més intensa. I si l’enxampaven? Ella, un ésser adult…

Si un Ésser Dur passava lentament… Li seria impossible d’emergir i si algú vigilava…, però quant de temps podria romandre dintre i què passaria si era descoberta dintre la roca?

Mentre hi pensava, copsà els Éssers Durs i s’adonà que eren lluny.

Va fer una pausa i va intentar de calmar-se. La roca, filtrant-la i rodejant-la, conformava una mena d’opacitat a la seva percepció, però sense entelar-la. En canvi, els seus sentits s’aguditzaven… Encara copsava els moviments lents de Tritt, tan aguts com si fos al seu costat, i els dels Éssers Durs encara que eren en un altre complex de cavernes. Veia els Éssers Durs, cadascun en el seu lloc, i podia copsar les vibracions del seu llenguatge fins al menor detall, entenia i tot part del que deien.

La seva percepció era més alta que mai, més alta del que hauria pogut somiar mai.

Així que, encara que ja podia abandonar la roca, segura dels seus dots, que estava sola i que no l’observaven, no se n’anà, en part a causa de la seva sorpresa i, en part, per la curiosa exaltació que sentia en entendre i pel seu desig d’experimentar més coses.

La seva sensibilitat era tanta, que fins i tot sabia per què era sensible. Odeen molt sovint li comentava com creixia la seva comprensió especialment després del període de la fusió, de manera que l’ajudava a resoldre coses que abans no entenia. Hi havia alguna cosa en l’estat de fusió que li augmentava increïblement la sensibilitat: s’absorbia més, s’utilitzava més. Segons Odeen, era a causa de la densitat atòmica, més gran durant la fusió.

Tot i que Dua no estava segura del significat de la «densitat atòmica més gran», sabia que es relacionava amb la fusió; i aquella situació no era molt similar a la fusió? Dua no es trobava fusionada amb una roca?

Quan la tríade es fusionava, tota la part sensitiva desembocava a benefici d’Odeen. El Racional l’absorbia, guanyava comprensió, i retenia aquesta comprensió fins després de la separació. Però ara Dua era l’única consciència de la fusió. Només eren ella i la roca. Hi havia una «densitat atòmica més gran» (probablement?) i només ella per a beneficiar-se’n. (Era aquesta la raó per la qual el fet d’acaronar roques era considerat una perversió? Era per això que les Emocionals ho tenien prohibit? O només passava a Dua perquè era tan fluida? O perquè era una Em-esquerra?).

I aleshores Dua aturà tota especulació i es limità a sentir…, fascinada. S’adonà tan sols mecànicament que Tritt tornava, passava davant d’ella i tornava a prendre la direcció per on havia vingut. Tan sols mecànicament (i amb la mínima sensació de sorpresa) va veure que Odeen també sortia de les cavernes dels Durs. Dua només copsava els Éssers Durs, només a ells, i intentava aprofitar al màxim les seves percepcions, intentava fer-les servir fins al màxim.

Passà molt de temps abans que se separés de la roca i se n’allunyés. I, quan ho féu, no es preocupà gaire de si la podien observar. Tenia prou confiança en la seva sensibilitat per a saber que no l’enxamparien.

I retornà a casa submergida en els seus pensaments.





3b


Quan Odeen tornà a casa, hi trobà Tritt esperant-lo, però Dua encara no havia arribat. Tritt no semblava empipat per això. Més ben dit, semblava empipat, però no pas per això. Les seves emocions eren prou fortes perquè Odeen les pogués copsar clarament, però no ho va provar. L’absència de Dua era el que provocava la inquietud d’Odeen, fins a l’extrem que estava amoïnat per la presència de Tritt simplement perquè Tritt no era Dua.

Amb això se sorprengué a ell mateix. No podia negar que, de tots dos, Tritt era el més estimat. Idealment, tots els membres de la tríade eren un de sol i cadascun havia de tractar els altres de la mateixa manera. No obstant això, Odeen no havia conegut mai cap tríade en la qual la situació fos aquesta i menys encara entre els qui proclamaven fortament que la tríade era ideal en aquest aspecte. Un dels tres sempre estava una mica abandonat i, en general, ho sabia.

Encara que rarament era l’Emocional. Aquestes es donaven suport les unes a les altres fins a un extrem que els Racionals i els Paternals no coneixien. Segons el proverbi, el Racional tenia el seu mestre i els Paternals els seus nens…, però l’Emocional tenia totes les altres Emocionals.

Les Emocionals comparaven les seves notes i, si n’hi havia una que es queixava d’abandonament o tenia raons per a fer-ho, l’enviaven a casa seva amb una llista d’instruccions perquè es mantingués ferma i exigís més atenció. I com que la fusió depenia força de l’Emocional i de la seva actitud, en general era aviciada tant per l’esquerre com pel dret.

Però Dua era una Emocional tan poc Emocional! No semblava afectar-la que Odeen i Tritt fossin tan íntims i no tenia amigues inseparables entre les Emocionals que la fessin preocupar-se per això. Era clar que no podia ser cap altra cosa: era una Emocional molt poc Emocional.

A Odeen li agradava que estigués tan interessada en la seva tasca: la seva atenció i la seva sorprenent rapidesa de comprensió li agradaven, però era un amor intel·lectual. El sentiment més profund venia de l’estable, de l’estúpid Tritt, que coneixia tan bé el seu paper i podia oferir ben poc a més del que hi havia exactament establert: la seguretat de la rutina.

Però ara Odeen se sentia inquiridor i digué:

—Saps res de Dua, Tritt?

Tritt no donà una resposta directa. Respongué:

—Estic enfeinat. Et veuré més tard. Faig coses.

—On són, els nens? Tu també has sortit? Se’t desprèn una sensació d’haver sortit.

Un deix d’irritació es féu evident en la resposta de Tritt.

—Els nens estan ben educats. Ja en saben prou com per a dependre de nosaltres. En realitat, Odeen, ja no són bebès. —Però no negà l’aurèola d’haver «estat fora» que emanava lleugerament.

—Em sap greu. Només és que estic ansiós de veure Dua.

—Ho hauries d’estar més sovint —contestà Tritt—. Sempre em dius que la deixi estar. Busca-la tu. —I s’allunyà cap a la part més fonda de la caverna.

Odeen seguí amb la mirada el seu costat-dret amb una certa sorpresa. En qualsevol altra ocasió l’hauria seguit amb la intenció de sondejar l’estranya inquietud que es feia prou evident a través de la normal placidesa del seu Paternal. Què devia haver fet Tritt?

Però ara esperava Dua amb una frisança creixent i deixà que Tritt se n’anés.

El neguit aguditzava la sensibilitat d’Odeen. Hi havia un orgull gairebé pervers entre els Racionals per la seva relativa pobresa de percepció. Aquesta percepció no era pas cosa de la ment; era una característica de les Emocionals. Odeen era un Racional de Racionals, que estava orgullós de raonar més que de sentir, i, això no obstant, ara feia servir fins al màxim la xarxa imperfecta de la seva percepció emocional; i durant un moment desitjà de ser una Emocional per tal d’aprofitar-la amb més efectivitat i abast.

Finalment, però, li serví per al seu propòsit: va poder detectar la presència de Dua des d’una distància considerable —per a ell— i cuità a anar a trobar-la. I, a causa d’haver-la detectada a tanta distància, va tenir més consciència que mai de la fluïdesa de Dua. Era com una boirina delicada, res més.

«Tritt té raó», pensà Odeen amb una alarma sobtada. Calia obligar Dua a menjar i a fusionar-se. Calia augmentar el seu interès en la vida.

Odeen veia aquesta necessitat amb tanta claredat que, quan ella es llançà surant cap a ell per embolcallar-lo virtualment, tot i que no estaven sols i podien ser vistos, exclamà:

—Odeen, he de saber, he de saber tantes coses… —Ho acceptà com una consumació del seu propi pensament i ni tan sols ho considerà estrany.

Odeen se n’apartà curosament tot procurant d’adoptar una unió més discreta sense fer la impressió de refusar-la.

—Vine —digué—, fa molt que t’espero. Digue’m què vols saber i si ho sé, t’ho explicaré.

S’adreçaren ràpidament cap a casa mentre Odeen intentava d’adaptar-se a l’ondulació característica del moviment Emocional.

Dua digué:

—Vull saber coses de l’altre univers. Per què és diferent? Com són els seus habitants? Digues-m’ho tot.

Dua no pensava pas que les seves preguntes fossin massa ambicioses. Odeen sí que ho pensà. Se sentí ple d’un cabal sorprenent de coneixements i estigué a punt de preguntar: «Com és que has arribat a saber tant de l’altre univers per a interessar-t’hi així?».

Odeen es reprimí, Dua venia de les cavernes dels Durs. Tal vegada Losten havia parlat amb ella sospitant que, malgrat tot, Odeen estava massa orgullós de la seva condició per a ajudar el seu costat-mitjà.

No era pas així, pensà Odeen amb gravetat. I no faria preguntes. Tan sols explicaria.

Tritt féu voltes al seu entorn quan tornaren a casa.

—Si us heu de posar a parlar, aneu a la cambra de Dua. Jo estic molt enfeinat aquí: he d’ocupar-me de la neteja i dels exercicis dels nens. Ara no tinc temps per a la fusió. No ens fusionarem ara.

Ni Odeen ni Dua no havien pensat de fusionar-se, però tampoc no tenien cap desig de desobeir si Tritt ho hagués manat. La casa del Paternal era el seu domini. El Racional tenia les cavernes dels Durs a sota i l’Emocional els seus llocs de reunió a la superfície. El Paternal només tenia la seva llar.

Per tant, Odeen respongué:

—Molt bé, Tritt. No et destorbarem pas.

I Dua, tot allargant una part del seu cos, li digué:

—M’alegro de veure’t, estimat-dret.

Odeen es demanà si aquest gest formava part de la tranquil·litat de comprovar que no hi havia l’exigència de fusionar-se. Tritt, en aquest sentit, tenia tendència a abusar, fins i tot més que els altres Paternals.

Un cop a la seva cambra, Dua contemplà fixament l’angle del seu aliment. Generalment ni s’hi fixava.

La idea havia estat d’Odeen. Coneixia l’existència d’altres instal·lacions similars i, tal com ho va explicar a Tritt, si a Dua no li agradava amuntegar-se amb les altres Emocionals, era perfectament possible de menar l’energia solar fins a la caverna per tal que Dua s’hi pogués alimentar.

Tritt s’horroritzà perquè no ho feia ningú. Tothom se’n burlaria. La tríade seria criticada. Per què Dua no es comportava com calia?

—Tens raó, Tritt —aprovà Odeen—, però, ja que no es porta com cal, per què no ho acceptem? Tan terrible és? Menjarà tota sola, guanyarà en substàncies, ens farà més feliços, i ella també serà més feliç, i qui sap si a la fi aprendrà a menjar amb les altres.

Tritt ho permeté, i fins i tot Dua hi estigué d’acord (després d’una mica de discussió), encara que insistia que fos una instal·lació senzilla. Per tant, no hi havia més que dues varetes que servien d’elèctrodes, alimentades per l’energia solar i prou separades perquè Dua hi cabés entremig.

Dua rarament utilitzava la menjadora, però aquest cop la mirà fixament i digué:

—Tritt l’ha decorada… O has estat tu, Odeen?

—Jo? És clar que no.

A la base de cada elèctrode hi havia uns guarniments d’argila de colors.

—Suposo que és la seva manera d’expressar el desig que la faci servir —féu Dua. I tinc gana. A més, si m’alimento, Tritt no pensarà d’interrompre’ns, oi?

—No —féu Odeen greument—. Tritt seria capaç d’aturar el món si la seva rotació et destorbés mentre menges.

Dua afirmà:

—De veritat, tinc gana.

Odeen hi copsà un matís de culpabilitat. Culpable respecte a Tritt? Perquè tenia gana? Per què Dua havia de sentir-se culpable de tenir gana? O havia fet alguna cosa que consumia energia i ara…?

Refusà el pensament amb impaciència. Hi havia vegades que un Racional era massa Racional i anava massa al darrere d’una idea fins al seu origen en detriment del que era important. Ara mateix, el que era important era parlar amb Dua.

Ella s’assegué entre els elèctrodes i, quan es comprimí per fer-ho, la seva petita figura es manifestà amb una evidència llastimosa. El mateix Odeen tenia fam —ho notava perquè els elèctrodes li semblaven més brillants que habitualment—, i va poder tastar el menjar a distància tot sentint-ne el gust, que era deliciós. Quan es tenia gana, sempre es paladejava el menjar amb més avidesa, i a una distància més gran… Però ja menjaria més tard.

Dua digué:

—No t’estiguis silenciós, estimat-esquerre. Explica’m coses. Necessito saber.

Dua havia adoptat (inconscientment) el caràcter ovoide d’un Racional com per fer més palès que volia ser acceptada com a tal.

Odeen respongué:

—No t’ho puc pas explicar tot. Vull dir tota la ciència, perquè no n’has estudiat els fonaments. Intentaré de simplificar, i tu tan sols escolta. Després em diràs el que no has entès i tractaré d’explicar-t’ho més àmpliament. De primer has d’entendre que tot és format per partícules diminutes anomenades àtoms i que aquests es componen de partícules encara més menudes anomenades subàtoms.

—Sí, sí —assentí Dua—. És per això que ens podem fusionar.

—Exactament. Perquè, en realitat, som principalment un espai buit. Totes les partícules estan molt separades, i les teves, les meves i les de Tritt es poden fusionar plegades perquè cada grup encaixa en els espais buits de l’altre conjunt. La raó per la qual la matèria no es desintegra és que les partícules aconsegueixen mantenir-se juntes a través de l’espai que les separa. Hi ha unes forces d’atracció que les uneixen, i la més potent és la que anomenem força nuclear. Aquesta manté les principals partícules subatòmiques estretament unides en nuclis molt allunyats els uns dels altres que, al seu torn, es mantenen units gràcies a forces més febles. Ho entens?

—Només en part —digué Dua.

—Bé, tant se val, podem repassar-ho més tard… La matèria pot existir en estats diferents. Pot estar molt dilatada com en les Emocionals; com en tu, Dua. Pot estar-ho menys, com en els Racionals i els Paternals. O fins i tot encara menys, com en les roques. Pot ser molt comprimida o molt espessa, com en els Éssers Durs. Per això són durs, perquè són plens de partícules.

—Vols dir que ells no tenen espais buits?

—No, no vull pas dir això —féu Odeen tot meditant per mirar d’explicar el tema amb més claredat—. Continuen tenint molt d’espai buit, però no tant com nosaltres. Les partícules necessiten una certa quantitat d’espai buit, però, si només disposen de l’estrictament necessari, d’altres partícules no hi tenen cabuda. Si d’altres partícules hi entren forçades, aleshores hi ha dolor. Per això els Éssers Durs no volen que els toquem. En canvi, els Éssers Tous tenim més espai entre les partícules del que realment ens cal, així que moltes d’altres hi poden encaixar.

Dua no semblava pas estar convençuda i Odeen s’apressà a continuar:

—A l’altre univers les regles són diferents. La força nuclear no és tan potent com aquí. Això significa que les partícules necessiten més espai.

—Per què?

Odeen brandà el cap.

—Perquè… perquè… les partícules escampen més les seves ones. No puc pas explicar-t’ho més bé. Amb una força nuclear més feble, les partícules hi necessiten més espai i dos trossos de matèria no s’hi poden fondre amb tanta facilitat com en el nostre univers.

—Que podem veure l’altre univers?

—Oh, no! Això no pot pas ser. En podem deduir la naturalesa per les lleis bàsiques. Però els Éssers Durs encara saben moltes més coses. Podem enviar-los material a través de l’espai i rebre’n d’ells. Així poden estudiar el seu material. I fer funcionar la Bomba de Positrons. Oi que la coneixes?

—Bé, em vas dir que ens proporciona energia. No sabia que un altre univers hi estigués relacionat… Com és, aquest altre univers? Que hi ha estels i mons com en el nostre?

—És una pregunta excel·lent, Dua. —Odeen fruïa intensament del seu paper de mestre ara que ja tenia l’autorització oficial de parlar (abans sempre tenia la sensació que cometia un acte dolent quan tractava d’explicar coses a una Emocional)—. No podem pas veure l’altre univers, però podem calcular com és gràcies a les seves lleis. Mira, el que fa brillar els estels és la combinació gradual de partícules simples amb d’altres de més complicades. Ho anomenem fusió nuclear.

—Això també passa a l’altre univers?

—Sí, però, com que la força nuclear hi és més feble, la fusió és molt més lenta. Això significa que els estels han de ser molt més grans a l’altre univers perquè, altrament, no s’hi produiria prou fusió per a fer-los brillar. Si els estels de l’altre univers no fossin més grans que el nostre Sol, estarien freds i s’haurien mort. O, d’altra banda, si els estels del nostre univers fossin més grans que no són, la quantitat de fusió fóra tan gran, que els faria explotar. Això significa que en el nostre univers hi deu haver un nombre d’estels mil vegades més gran que en el seu…

—Només en tenim set… —començà Dua. Però hi afegí—: Ho oblidava.

Odeen somrigué amb indulgència: era molt fàcil d’oblidar els estels comptables que només eren visibles mitjançant uns instruments especials.

—És comprensible. No et fa pas res que t’amoïni amb tot això, oi?

—No m’amoïnes pas —respongué Dua—. M’agrada molt. Fins i tot millora el gust del menjar. —I es balancejà entre els elèctrodes amb una mena de tremolor voluptuós.

Odeen, que mai no havia sentit Dua parlar bé del menjar, s’encoratjà considerablement i digué:

—Naturalment, el nostre univers no dura tant com el seu. La fusió s’hi fa tan de pressa, que totes les partícules estan combinades al cap d’un milió de vides.

—Però hi ha molts altres estels.

—Ah! Però tots desapareixeran de cop. Tot l’univers s’està morint. A l’altre univers, amb menys estels, però de dimensió més gran, la fusió va tan a poc a poc, que els estels hi duren mils i milions de vegades més que els nostres. És difícil de comparar-ho perquè pot ser que el temps transcorri a un ritme diferent en tots dos universos —digué Odeen. I hi afegí amb una mica de recança—: Ni jo mateix no entenc bé aquesta part, que pertany a la Teoria d’Estwald i que encara no he pogut aprofundir gaire.

—Estwald ha calculat tot això?

—Gairebé tot.

Dua digué:

—És meravellós rebre l’aliment d’un altre univers. Vull dir, per tant, que aleshores tant se’ns en dóna que el nostre Sol mori o no. Podrem aconseguir l’aliment que voldrem de l’altre univers.

—Naturalment.

—Però que hi ha cap conseqüència dolenta? Tinc la… la sensació que passarà alguna cosa…

—Mira —digué Odeen—, perquè la Bomba de Positrons funcioni transferim matèria d’un costat a l’altre, cosa que implica que tots dos universos es barregen una mica. La nostra força nuclear s’afebleix lleugerament, de manera que fa més lenta la fusió del nostre Sol i el refreda més de pressa…, però molt poquet. A més, ja no el necessitem.

—Aquest no és el pressentiment dolent que sento. Si la força nuclear s’afebleix, els àtoms ocupen més espai, oi? I, en aquest cas, què passarà amb la nostra fusió?

—La fa una mica més difícil, però passaran molts milions de vides abans que fusionar-se sigui difícil de debò. Fins i tot, si mai la fusió fos impossible i els Éssers Tous s’extingissin, això passaria després que tots haguéssim mort d’inanició si no féssim servir l’energia de l’altre univers.

—Aquesta no és pas la conseqüència dolenta que pressento…

La veu de Dua començava a fer-se imprecisa. S’estremia enmig dels elèctrodes i, davant la mirada satisfeta d’Odeen, començà a tenir un aspecte més voluminós i compacte. Era com si els seus mots l’alimentessin alhora que el menjar.

Losten tenia raó! L’educació la feia estar molt més satisfeta de la vida. Odeen copsava una mena d’alegria sensual en Dua que fins llavors no li havia trobat.

Dua féu:

—Ets molt amable d’explicar-me tot això, Odeen. Ets un costat-esquerre excel·lent.

—Que vols que continuï? —preguntà Odeen, més afalagat i feliç del que podia expressar amb paraules—. Hi ha res més que em vulguis preguntar?

—Molt més, Odeen, però… però ara no. No pas ara, Odeen. Oh, Odeen! Saps què vull fer?

Odeen ho endevinà tot seguit, però fou prou cautelós per a no dir-ho clarament. Els moments d’urgència eròtica de Dua eren massa escassos per a tractar-los amb negligència. Desitjà amb frisança que Tritt no estigués enfeinat amb els nens per aprofitar aquell moment.

Però Tritt ja era a la cambra. S’havia esperat rere la porta? Tant era. No hi havia temps de pensar-hi.

Dua sortí surant entre els elèctrodes i els sentits d’Odeen se sadollaren amb la seva bellesa. Ara es trobava entre tots dos i Tritt resplendia a través d’ella amb els seus contorns flamejant amb un color increïble.

Mai no havia passat res semblant. Mai.

Odeen es mantenia desesperadament apartat deixant que la seva substància travessés Dua i Tritt d’àtom en àtom. Resistia a la potent penetració de Dua amb totes les seves forces sense lliurar-se a l’èxtasi perquè aquest li fos arrencat malgrat els seus esforços. S’arrapà a la seva consciència fins al darrer moment i, aleshores, perdé el coneixement en un transport final tan intens, que sentí una mena d’explosió que ressonava i que reverberava interminablement en el seu interior.

El període d’inconsciència de la fusió no s’havia prolongat mai tant en tota la vida de la tríade.





3c


Tritt se sentia content. La fusió havia estat molt satisfactòria. Totes les ocasions anteriors ara semblaven precipitades i insubstancials en comparació amb aquesta. Es trobava completament feliç pel que havia passat. I, no obstant això, callava. Sentia que era millor no dir res.

Odeen i Dua també eren feliços. Tritt ho podia endevinar. Els nens i tot semblaven resplendir més.

Però el més feliç de tots era Tritt…, naturalment.

Escoltà Odeen i Dua, que parlaven. No entenia res del que deien, però tant era. No li importava tampoc que semblessin tan complaguts. Ell tenia la seva felicitat i ara en tenia prou d’escoltar.

Dua digué en una ocasió:

—Així, de debò, intenten comunicar-se amb nosaltres?

(Tritt no tenia ni idea de qui podien ser «ells». Intuïa que «comunicar» era un mot rebuscat que només volia dir «parlar». Per què, llavors, no deien «parlar»? De vegades es preguntava si no hauria d’interrompre’ls. Però, si feia preguntes, Odeen diria: «Vinga, Tritt» i Dua perdria la paciència).

—Oh, sí! —respongué Odeen—. Els Éssers Durs n’estan segurs. Han vist marques en el material que ens trameten i diuen que és perfectament possible comunicar-se mitjançant aquestes inscripcions. De fet, fa molt de temps, els Éssers Durs ja feien servir aquest mètode quan calia explicar als altres éssers com havien de muntar la seva part de la Bomba de Positrons.

—Com deuen ser, aquests éssers? Quin aspecte deuen tenir?

—Per les lleis podem calcular la naturalesa dels estels perquè és senzill. Però com podem calcular la naturalesa de les criatures? No la sabrem mai.

—Que no ens podrien comunicar el seu aspecte?

—Si comprenguéssim els seus missatges, podríem deduir-ne alguna cosa, però no els entenem.

Dua semblava disgustada.

—Els Éssers Durs tampoc no els entenen?

—No ho sé. No m’ho han dit pas. Losten em va dir una vegada que el seu aspecte no importava a condició que la Bomba de Positrons funcionés i fos ampliada.

—Potser no volia que el destorbessis més.

Odeen replicà, ofès:

—Jo no el destorbo.

—Oh, ja saps què vull dir. Podia ser que no volgués especificar gaire.

En arribar a aquest punt, Tritt ja no va voler continuar escoltant. Continuaren discutint durant molta estona sobre el fet de si els Éssers Durs deixarien veure les inscripcions a Dua, la qual deia que potser podria copsar una part del seu significat.

Això irrità una mica Tritt. Al capdavall, Dua era només un Ésser Tou, i ni tan sols un Racional. Començà a preguntar-se si Odeen feia bé d’explicar-li tantes coses que li feien concebre unes idees estranyes…

Dua entengué que Odeen també s’enfadava. De primer es posà a riure. Després digué que una Emocional no podia entendre unes qüestions tan complicades. Finalment, refusà de parlar-li’n. Dua va haver d’afalagar-lo molt per a fer-lo canviar d’opinió.

En una altra ocasió, l’empipada fou Dua: es posà com una fúria.

La cosa començà tranquil·lament. De fet, era una d’aquelles ocasions en què els nens eren amb ells. Odeen permetia que juguessin amb ell i deixava que el petit-dret Torun li estirés els contorns i es comportés sense cap mena de dignitat. El fet d’aparèixer completament deformat no li importava. Era evident que s’hi divertia. Tritt romania en un racó, descansant i molt satisfet del que passava.

Dua reia de la deformació d’Odeen. Va fer que la seva pròpia substància toqués les protuberàncies d’Odeen amb molta coqueteria. Sabia molt bé, i Tritt també, que la superfície dels costats-esquerres era molt sensible quan no formava ovoides.

Dua féu:

—He anat pensant, Odeen… Si l’altre univers introdueix lentament les seves lleis en el nostre a través de la Bomba de Positrons, nosaltres no fem igual amb el d’ells?

Odeen xisclà en sentir-se tocat per Dua i intentà evitar-la sense destorbar els petits. Mormolà:

—No et puc pas respondre si no pares de tocar-me, mitjana impertinent.

Ella s’apartà i Odeen féu:

—Aquesta és una idea molt bona, Dua. Ets una criatura sorprenent. Naturalment que és cert. La barreja es fa a tots dos costats… Tritt, emporta’t els nens, vols?

Però ja corrien tots sols. Ja no eren tan petits. Havien crescut molt. Annis iniciaria molt aviat la seva educació i Torun ja començava a mostrar la solidesa d’un Paternal.

Tritt restà amb ells tot pensant que Dua feia més goig mentre parlaven d’aquella manera.

Dua preguntà:

—Si les altres lleis afebleixen el nostre Sol i el refreden, les nostres no acceleren els seus sols i els escalfen?

—Completament encertat, Dua. Un Racional no ho podria fer més bé.

—Fins a quin punt s’escalfen, els seus sols?

—No gaire! Només una mica més, molt lleugerament.

—Això em diu que alguna cosa dolenta ha de passar.

—Bé, el problema és que els seus sols són enormes. El fet que els nostres petits sols es refredin una mica no té importància. Encara que s’extingeixin del tot, no passarà res mentre tinguem la Bomba de Positrons. Però amb els estels gegants l’escalfament és perillós. Hi ha tant de material en cadascun d’aquests, que el desequilibri més petit en la fusió nuclear els pot fer esclatar.

—Esclatar! Però, llavors, què passa amb els habitants?

—Quins habitants?

—La gent de l’altre univers.

Per un moment Odeen semblà desorientat. Però digué:

—No ho sé.

—Què passaria si el nostre Sol explotés?

—No pot explotar.

(Tritt no comprenia tota aquella excitació. Com podia explotar un sol? Dua semblava enfadada i Odeen confós).

Dua demanà:

—Però, i si explotés. Faria molta escalfor?

—Suposo que sí.

—No ens mataria a tots?

Odeen vacil·là i digué, clarament enutjat:

—Què hi fa, això, Dua? El nostre Sol no explotarà, i no facis més preguntes estúpides.

—Tu em vas dir que et fes preguntes, Odeen, i crec que sí que importa perquè la Bomba de Positrons funciona en tots dos sentits. Els necessitem a ells, tant com ells a nosaltres.

Odeen la contemplà fixament.

—No t’ho he dit mai, això.

—Ho pressento.

Odeen mormolà:

—Tu pressents moltes coses, Dua…

Però ara Dua ja cridava. Semblava fora de si. Tritt no l’havia vista mai en aquell estat. Cridava:

—No canviïs de tema, Odeen. I no fugis d’estudi dient-me que no ho entenc i que sóc una simple Emocional. Una vegada em vas dir que quasi era un Racional i ho sóc prou per a entendre que la Bomba de Positrons no funcionarà sense els altres éssers. Si la gent de l’altre univers és anihilada, la Bomba s’aturarà, el nostre Sol es refredarà i tots morirem. Això no és important, oi?

Odeen també començà a cridar:

—Això demostra que ho saps. Necessitem la seva ajuda perquè el subministrament d’energia és de baixa concentració i hem d’intercanviar matèria. Si el Sol de l’altre univers explota, hi haurà una abundor enorme d’energia, una abundor que durarà milions de vides. Hi haurà tanta energia, que podrem menar-la directament sense cap intercanvi de matèria; de manera que no els necessitem i tant és el que passi.

Ara gairebé es tocaven. Tritt estava horroritzat. Havia de dir alguna cosa, separar-los, parlar-los, però no sabia què dir-los. I llavors succeí una cosa que ho féu innecessari.

Hi havia un Ésser Dur a l’entrada de la caverna. No, eren tres. Intentaven que els sentissin, però no ho aconseguien. Tritt xisclà:

—Odeen… Dua…

Llavors romangué quiet, tremolant. Tenia la vaga noció que la visita dels Éssers Durs era per a parlar. Va decidir d’anar-se’n, però un dels Éssers Durs estengué un membre permanent i opac, i digué:

—No te’n vagis.

La seva veu sonava aspra, hostil. Tritt se sentí més atemorit que mai.





4a


Dua estava tan enfurismada que amb prou feines podia copsar els Éssers Durs. Semblava ofegada pels elements de la seva ràbia, que l’omplien fins al punt que cadascun es vessava separadament. Experimentava una sensació d’injustícia perquè Odeen havia procurat enganyar-la. Una sensació d’injustícia perquè tot un món i els seus habitants havien de morir. Una sensació d’injustícia perquè a ella li resultava tan fàcil d’aprendre i no li ho havien permès mai.

D’ençà d’aquella primera vegada dins la roca havia anat en dues ocasions més a les cavernes dels Durs. Dues vegades més, inadvertida, s’havia endinsat en la roca, i cada vegada copsà i sabé; i cada vegada que Odeen li explicava coses, ella sabia per endavant el que li diria.

Per què, aleshores, no podien instruir-la a ella com instruïen Odeen? Per què només els Racionals? Potser ella posseïa la capacitat d’aprendre només perquè era una Em-esquerra, una mitjana pervertida? Doncs, pervertida o no, havien d’instruir-la. Era un error mantenir-la en la ignorància.

Finalment, els mots de l’Ésser Dur li arribaren. Hi havia Losten, però no era ell qui parlava, sinó un Ésser Dur desconegut que anava al davant. No el coneixia, però és que realment en coneixia molt pocs.

L’Ésser Dur digué:

—Qui de vosaltres ha estat fa poc a les cavernes inferiors, les dels Durs?

Dua es veia valenta. Havien descobert que acaronava roques i no li feia res. Que ho diguessin a qui volguessin. Si no, ho faria ella mateixa. Replicà:

—Jo. I moltes vegades.

—Sola? —preguntà amb calma l’Ésser Dur.

—Sola. I moltes vegades —refermà Dua.

Només havien estat tres vegades, però tant era.

Odeen mormolà:

—Jo també hi he anat algunes vegades, a les cavernes inferiors.

L’Ésser Dur semblava no sentir-lo. Es girà cap a Tritt i li preguntà bruscament:

—I tu, dret?

Tritt es retorçà.

—Sí, senyor-Dur.

—Sol?

—Sí, senyor-Dur.

—Quants cops?

—Un de sol.

Dua estava empipada. El pobre Tritt s’espantava per no-res. Era ella qui ho havia fet i estava preparada a rebre’n les conseqüències.

—Deixeu-lo en pau —digué—. Jo sóc el qui busqueu.

L’Ésser Dur es girà cap a ella amb lentitud.

—Per a què? —demanà.

—Per a… el que sigui.

Enfrontada directament amb la qüestió, no podia descriure el que havia fet. No podia davant d’Odeen.

—Bé, ja t’arribarà el torn. Primer, el dret… El teu nom és Tritt, oi? Per què vas anar tot sol a les cavernes inferiors?

—Per parlar amb l’Ésser Dur Estwald, senyor-Dur.

Aleshores Dua tornà a interrompre, frisosa:

—Tu ets Estwald?

L’Ésser Dur negà breument:

—No.

Odeen semblava amoïnat, com si el molestés que Dua no reconegués l’Ésser Dur. A Dua tant se li’n donava.

L’Ésser Dur preguntà a Tritt:

—Què te’n vas emportar, de les cavernes inferiors?

Tritt restà silenciós. L’Ésser Dur digué, sense emoció:

—Sabem que te’n vas emportar alguna cosa. Volem saber si saps de què es tracta. Pot ser molt perillós.

Tritt continuava callat i Losten hi intervingué parlant amb més suavitat:

—Si et plau, digues-nos, Tritt. Sabem que vas ser tu i no volem pas ser severs.

Tritt mormolà:

—Vaig agafar una bola de menjar.

—Ah! —exclamà l’Ésser Dur que havia parlat primer—. I què n’has fet?

Tritt esclatà:

—Era per a Dua. No volia menjar. Era per a Dua.

Dua saltà i es redreçà completament sorpresa. L’Ésser Dur li dirigí la mirada immediatament.

—Tu no ho sabies?

—No!

—I tu? —preguntà a Odeen.

Odeen, tan immòbil que semblava glaçat, digué:

—No, senyor-Dur.

Durant un moment l’aire s’omplí de vibracions mentre els Éssers Durs parlaven entre ells sense fer cas de la tríade.

Dua era molt més sensitiva, encara que no sabia pas si era a causa de les sessions de refregament en la roca o pel cabal d’emocions recent. El motiu no importava, i, encara que li hauria agradat de mirar d’endevinar-lo, simplement sabia que copsava sons vagues —no pas paraules— i que els entenia…

Feia temps que havien detectat la pèrdua. Havien buscat pacientment. Tot i saber-los molt de greu, havien hagut d’adreçar-se als Éssers Tous com a presumptes culpables. Havien investigat i finalment havien anat a interrogar la tríade de Tritt sabent-los més greu encara. (Per què? Dua no en copsava el motiu). No creien pas que Odeen hagués comès la ximpleria d’emportar-s’ho o haver-ho fet fer a Dua. Pel que feia a Tritt, ni tan sols se’ls havia acudit pensar-hi.

Llavors, l’Ésser Dur que encara no havia parlat amb els Éssers Tous recordà haver vist Tritt a les cavernes dels Durs. («És clar», pensà Dua. Va ser el dia que ella va penetrar per primer cop a la roca. Havia copsat Tritt, però després se n’oblidà).

Semblava completament improbable, però, a la fi, sense veure-hi cap altra possibilitat i després de considerar que l’interval de temps transcorregut era perillós, s’hi presentaren. Els hauria agradat de consultar Estwald, però, quan sorgí la sospita que podia haver estat Tritt, no hi era.

Dua copsà tot això en un moment i aleshores es girà cap a Tritt sentint una barreja d’admiració i de repulsa envers ell.

Mitjançant vibracions, Losten comunicava frisós que no s’havia fet cap mal, que Dua tenia un bon aspecte i que en realitat havia estat un experiment útil. L’Ésser Dur amb qui havia parlat Tritt feia que sí, però l’altre encara demostrava preocupació.

Dua no feia atenció tan sols a ells. També mirava Tritt.

El primer Ésser Dur preguntà:

—On és, la bola de menjar, Tritt?

Tritt els la mostrà.

Estava amagada, efectivament, i les connexions eren barroeres, però servien. L’Ésser Dur demanà:

—Ho vas fer tu sol, Tritt?

—Sí, senyor-Dur.

—Com ho vas saber fer?

—Vaig fixar-me en com ho feien a les vostres cavernes. Ho vaig fer exactament com ho vaig veure fer allà.

—Que no sabies que hauries pogut fer mal a la teva mitjana?

—No, no podia, no ho faria… —Tritt emmudí durant un moment i després digué—: No era pas per fer-li mal, era per alimentar-la. Ho vaig col·locar en un racó i vaig decorar la menjadora. Volia que ho tastés, i ho va fer. Va menjar! Per primer cop en molt de temps, va menjar bé. Ens vam fusionar. —Féu una pausa i tot seguit proferí un enorme crit confús—: Per fi va tenir l’energia suficient per a iniciar una nena-Emocional. Prengué la llavor d’Odeen i me la passà a mi. Ara s’està desenvolupant en el meu interior. Dins meu creix una nena-Emocional.

Dua no pogué enraonar. Retrocedí d’un salt i se n’anà tan de pressa i amb tant de frenesí cap a la porta, que els Éssers Durs no van tenir temps ni d’apartar-se’n. Topà contra l’apèndix del que era davant i desaparegué tot fent un soroll estrident.

L’apèndix de l’Ésser Dur caigué exànime i la seva expressió era colpida pel dolor. Odeen intentà de passar pel seu costat per tal de seguir Dua, però l’Ésser Dur digué amb una dificultat palesa:

—Deixa que se’n vagi. Ja s’ha fet prou mal. Nosaltres ens n’ocuparem.





4b


A Odeen li semblava viure un malson. Dua se n’havia anat. Els Éssers Durs havien desaparegut. Només Tritt romania allí, silenciós.

«Com pot haver passat?», pensava Odeen tot torturant-se. Com podria Tritt tot sol haver trobat el camí de la caverna dels Durs? Com podia haver-se emportat una bateria de recanvi, carregada amb la Bomba de Positrons i destinada a emetre una radiació molt més concentrada que la llum del Sol, i atrevir-se a…?

Odeen no hauria pas gosat arriscar-s’hi. Com va ser que gosés l’indecís i ignorant Tritt? O és que també ell era diferent? Odeen, el Racional intel·ligent; Dua, l’Emocional excèntrica; i Tritt, el Paternal atrevit?

Odeen preguntà:

—Com ho vas poder fer, Tritt?

Tritt replicà apassionadament:

—Què he fet? L’he alimentada. L’he alimentada més i més bé que mai en sa vida. Ara, per fi, hem començat una nena-Emocional. No havíem esperat prou? Si haguéssim fet cas a Dua, encara esperaríem.

—Però, és que no ho entens, Tritt? Li podies haver fet molt de mal. No era llum solar corrent. Era una font experimental de radiació que podia ser massa concentrada perquè en sortís sana i estàlvia.

—No entenc això que dius, Odeen. Com li podia fer mal? Jo havia tastat el menjar que abans feien els Éssers Durs. Era dolent. Tu també l’havies tastat. Tenia un gust terrible i, això no obstant, no ens perjudicava. De tan dolent que era, Dua no el volia ni tocar. Llavors vaig arribar amb la bola de menjar. Tenia bon gust. La vaig tastar i era deliciosa. Com li podia fer mal una cosa tan deliciosa? I Dua en va menjar, i li va agradar molt. I així hem començat la nena-Emocional. En què puc haver-me errat?

Odeen desistí d’explicar-li res més. Digué:

—Dua deu estar molt enutjada.

—Ja li passarà.

—Ho dubto, Tritt. No és una Emocional corrent. Per això ens és tan difícil de viure-hi, i tan meravellós alhora quan ho podem fer. Potser no voldrà tornar a fusionar-se amb nosaltres.

El contorn de Tritt era obstinadament pla. Féu:

—Bé, i què?

—I què? I tu ho preguntes? Que penses renunciar a la fusió?

—No, però, si no vol, què hi farem? Jo ja tinc el meu tercer nen, i tant me fa. Sé que en l’antigor els Éssers Tous eren diferents. Solia haver-hi dos grups de naixements en cada tríade. Però ja no és així. Jo ja tinc el meu tercer, i amb un grup n’hi ha prou.

—Però, Tritt, els nens no ho són tot en la fusió.

—Què més hi ha? Vaig sentir que una vegada vas dir que aprenies més de pressa després de la fusió. Doncs aprèn més a poc a poc. No em fa res. Jo ja tinc el meu tercer nen.

Odeen féu mitja volta, tremolant, i sortí nerviós de la cambra. De què servia renyar Tritt? Tritt no ho entenia. Ni Odeen no estava segur d’entendre-ho ell mateix.

Així que el tercer nen naixés i creixés una mica, el moment de desaparèixer s’aniria acostant. Ell, Odeen, hauria de ser qui l’assenyalés, qui en fixés el moment, i hauria de fer-ho sense por. Qualsevol altra cosa significaria una vergonya per a ells, o pitjor; i, tanmateix, no tenia valor d’enfrontar-s’hi sense fusionar-se, fins i tot ara, amb els tres nens ja formats.

La fusió, en certa manera, eliminaria la por… Potser perquè la fusió era com si desapareguessis. Hi havia un període de temps en què no eres conscient i, malgrat això, no senties gens de dolor. Era com no existir, però t’abellia. En la fusió trobaria el coratge per a desaparèixer sense por i sense…

Oh! Pel Sol i per tots els estels! No era pas «desaparèixer». Per què calia utilitzar aquella paraula amb tanta solemnitat? Coneixia l’altra paraula que no es feia servir mai, llevat dels nens alguna vegada, quan volien provocar els grans: morir. Havia d’estar a punt per a morir sense por, i que Dua i Tritt morissin amb ell.

I no sabia pas com fer-ho… No pas sense la fusió…





4c


Tritt restà tot sol a la cambra, espantat, molt espantat, però tossudament decidit a mantenir-se animós. Tenia el seu tercer nen. Podia sentir-lo al seu interior.

Allò era el que comptava.

Allò era l’única cosa important.

Per què, doncs, molt endins seu, tenia una vaga però obstinada sensació que no era l’única cosa important?





5a


Dua estava tan avergonyida, que amb prou feines podia suportar-ho. Li costà molt de temps combatre aquella vergonya, combatre-la i vèncer-la per tal de poder pensar. Havia fugit, fugit corrents, allunyant-se a cegues de l’horror de la caverna, sense ni tan sols importar-li on anava o on era.

Era de nit, quan cap Ésser Tou decent no s’aventura a sortir a la superfície, ni la més frívola de les Emocionals. I encara faltava molta estona perquè el Sol eixís. Dua se n’alegrava. El Sol era aliment, i de moment avorria el menjar i el parany que li havien preparat.

També feia fred, però Dua a penes el sentia. Per què li havia de fer res el fred, pensà, quan acabava de ser engreixada per tal de fer-li complir la seva obligació, engreixada de ment i de cos? Després de tot això, el fred i la fam quasi eren els seus amics.

Comprenia Tritt. El pobre era tan transparent! Les seves accions eren purament instintives i es mereixia una lloança perquè ho havia fet amb tanta valentia. Havia tornat agosaradament de les cavernes dels Durs amb la bola de menjar (i ella, ella mateixa l’havia copsat, i hauria sabut el que Tritt portava si aquest no hagués estat tan paralitzat pel terror del que feia que ni tan sols no s’atrevia a pensar-hi, i si ella no hagués tingut també tanta por de ser enxampada en aquell acte que li produïa una sensació tan intensa, que li impedia de copsar el que passava al seu voltant en el moment que més ho necessitava).

Tritt havia tornat sense ser descobert i havia arranjat el llastimós parany fins i tot decorant-li la menjadora per atreure-la. I Dua havia arribat, plena de sensibilitat després de la seva fusió en la roca, plena de vergonya i de pietat envers Tritt. Malgrat tota la vergonya i tota la pietat havia menjat, de manera que així ajudava a néixer una nova vida.

D’ençà de llavors havia menjat de tant en tant, com era el seu costum, però mai a la menjadora, tal vegada perquè res no la impulsava a fer-ho. Tritt tampoc no havia fet res per a impulsar-la-hi. Semblava satisfet (amb raó) i, per tant, no va fer res que reactivés la seva vergonya. Tritt deixà la bola de menjar al seu lloc. No gosava arriscar-se a tornar-la; ja tenia el que volia i era millor i més fàcil deixar-la allí i no pensar-hi més.

Fins que va ser enxampat.

Però l’intel·ligent Odeen devia endevinar el pla de Tritt: devia haver observat les noves connexions dels elèctrodes, devia haver entès la idea de Tritt. Indubtablement, no li digué res; hauria pogut torbar i espantar el seu pobre costat-dret, i Odeen sempre tractava Tritt amb una amorosa atenció.

Naturalment, no calia que Odeen digués res. L’única cosa que havia de fer era sostenir el pla desmanyotat de Tritt i fer que funcionés.

Dua ja no es feia il·lusions. Hauria detectat el gust de la bola de menjar tot observant-ne la força extraordinària i hauria notat com una sensació de plenitud l’anava envaint si no hagués estat per Odeen, que l’havia mantinguda ocupada amb la seva conversa.

Havia estat una conspiració entre tots dos, en fos Tritt conscient o no. Com podia creure que Odeen es tornés de sobte un mestre tan pulcre i curós? Com és que ella hi havia deixat de percebre un motiu ulterior? La seva atenció envers ella únicament estava destinada a la consumació de la nova tríade, cosa que era una indicació del poc que pensaven en ella.

Bé…

Va fer una pausa prou llarga per a sentir la seva fatiga i s’arrossegà fins a una esquerda entre les roques per protegir-se del vent fi però fred. Dos dels set estels eren dins el seu camp de visió i els contemplava amb un posat absent, ocupant els sentiments externs en trivialitats per tal de poder-se concentrar millor en els seus pensaments. Estava decebuda.

—M’han traït —mormolà interiorment—. M’han traït!

És que no podien veure-hi més enllà d’ells mateixos?

El fet que Tritt preferís veure-ho tot destruït a condició d’assegurar-se el tercer nen es podia entendre perquè era un producte de l’instint. Però, i Odeen?

Odeen raonava, i això volia dir que, per a exercitar la seva raó, havia de sacrificar tota la resta? És que potser els productes de la ment eren la seva pròpia justificació… a tot preu? Perquè Estwald havia inventat la Bomba de Positrons, havia de disposar de la vida i de la mort de tothom, dels Éssers Durs i dels Éssers Tous, i dels habitants de l’altre univers? I si els altres éssers aturaven la Bomba i el món es quedava sense i amb un Sol perillosament fred?

No l’aturarien pas perquè havien estat convençuts de posar-la en funcionament i no l’aturarien fins que els destruís, i llavors ja no els necessitaria ningú, ni els Racionals, ni els Durs, ni els Tous, de la mateixa manera que Dua, ella mateixa, ara havia de desaparèixer (ser destruïda) perquè no la necessitava ningú.

Havien estat traïts, tant ella com els altres éssers.

Quasi sense adonar-se’n anava enfonsant-se més i mes en la roca. Hi quedà soterrada fora de la vista dels estels i del contacte amb el vent, inconscient del món. Era una ment pura.

Estwald era aquell qui més odiava. Era la personificació de tot allò que és egoista i sense consciència. Havia inventat la Bomba de Positrons i destruiria el món sencer i, potser, desenes de milers d’éssers sense gens de pietat. Era un ésser tan aïllat, que mai no apareixia en públic, i tan poderós, que fins els altres Éssers Durs semblaven tenir-li por.

Doncs bé, lluitaria contra ell. L’aturaria.

La gent de l’altre univers havien ajudat a muntar la Bomba de Positrons mitjançant alguna mena de comunicació. Odeen ho havia esmentat. On eren, aquestes comunicacions? Com eren? Com podien ser utilitzades per a trametre d’altres missatges?

La claredat amb què podia pensar era extraordinària. Extraordinària. Experimentava un goig salvatge en la possibilitat de fer servir la raó per a derrotar els Racionals cruels.

No podrien aturar-la perquè podia anar allà on cap Ésser Dur, cap Racional o cap Paternal no podia introduir-se, ni tampoc no ho faria cap altra Emocional.

És clar que al final podia ser enxampada, però, de moment, això no li feia res. Estava decidida a lluitar per aconseguir el seu propòsit, a tot preu, encara que això signifiqués haver de travessar les roques, viure en les roques, vorejar les cavernes dels Durs, robar-los l’aliment de les bateries on el tenien emmagatzemat quan el necessités o unir-se amb les altres Emocionals i alimentar-se de la llum del Sol quan pogués.

Però, finalment, donaria a tots una lliçó i, després, que fessin d’ella el que volguessin. Llavors, fins i tot estaria disposada a desaparèixer…, però només aleshores…





5b


Odeen hi era present quan el nou bebè, una nena-Emocional, va néixer. Era perfecta en tots els seus membres, però ell no va ser capaç de sentir cap entusiasme. Tritt i tot, que en tenia una cura perfecta com a bon Paternal, semblava apaivagat en el seu èxtasi.

Havia passat molt de temps i era com si Dua hagués desaparegut. No podia pas ser, perquè un Ésser Tou no podia desaparèixer si no era conjuntament amb tots els membres de la tríade, però no era amb ells. Era com si hagués desaparegut sense desaparèixer.

Odeen l’havia vista només un cop, no gaire després de la seva fugida precipitada davant la notícia sobre com s’havia iniciat el tercer nen.

Odeen havia passat pel costat d’un grup d’Emocionals que prenien el sol, obsessionat en la idea que podia trobar-la a la superfície. Totes començaren a agitar-se davant la rara presència d’un Racional que passava tan a prop, i es comprimiren per provocar-lo, mogudes pel desig estúpid de proclamar que eren Emocionals. Ell només sentí menyspreu i cap tremolor d’atracció corresposta no alterà la suavitat de les seves corbes. Pensà en Dua i en com era de diferent de totes aquelles. Dua no es comprimia mai per cap altra raó que no fos les seves necessitats internes. No tractava mai d’atreure ningú, i això era el que la feia més atractiva. Si hagués decidit d’aplegar-se amb aquell munt de curtes de gambals, l’hauria pogut reconèixer amb facilitat (n’estava segur) pel sol fet que hauria estat l’única de no comprimir-se; més aviat, al contrari, s’hauria engreixat justament perquè les altres es comprimien.

I mentre pensava en això, Odeen fità totes les Emocionals i s’adonà que n’hi havia una que no s’havia comprimit. S’aturà i de seguida s’hi precipità oblidant les altres Emocionals i els seus crits salvatges mentre suraven molt de pressa per obrir-se pas i s’evitaven desesperadament entre elles per no refregar-se… almenys en públic i amb un Racional que les veia.

Sí que era Dua. No intentà pas anar-se’n, sinó que restà quieta i no digué res.

—Dua —digué ell humilment—, que no vols tornar a casa?

—No tinc casa, Odeen —féu ella sense rancor, sense odi, i per això amb més patetisme.

—Com pots culpar Tritt del que va fer, Dua? Ja saps que el pobre no pot raonar.

—Però tu sí, Odeen. I vas ocupar la meva ment mentre ell arranjava les coses per alimentar el meu cos, oi que sí? La teva raó et dictà que era molt més probable que em deixés atrapar per tu que no pas per ell.

—Dua, no!

—Per què? No vas fer la gran comèdia de voler-me ensenyar i educar?

—Sí, però no era una comèdia, era real. I no va ser pas a causa del parany de Tritt. Jo ignorava el que Tritt havia fet.

—No et puc creure.

Ella se n’anà sense pressa i ell la seguí. Ara estaven sols i el Sol els escalfava amb els seus raigs rogencs. Ella es girà per mirar-lo.

—Deixa’m fer-te una pregunta, Odeen. Per què em volies instruir?

Odeen respongué:

—Perquè ho necessitava. Perquè frueixo ensenyant i perquè és l’única cosa que m’agrada a més d’aprendre.

—I de fusionar-te, és clar… Tant se val —afegí com per desfer-se d’Odeen—. No em diguis que parles de la raó i no pas de l’instint. Si de debò t’agrada ensenyar, i si puc arribar a creure’t, aleshores pot ser que entenguis això que et diré. He après moltes coses d’ençà que et vaig deixar, Odeen. No em preguntis com les he apreses. Ja no hi ha en mi res d’Emocional llevat de la part fisiològica. Interiorment, que és el que compta, sóc completament Racional, encara que espero tenir més pietat pels altres que no pas tenen els altres Racionals. I una de les coses que he après és el que nosaltres som en realitat, Odeen; tu, jo, Tritt i totes les altres tríades d’aquest planeta; el que som i el que sempre hem estat.

—Què som? —preguntà Odeen.

Estava disposat a escoltar durant molta estona, la que calgués, i molt atentament per tal que Dua tornés amb ell quan hagués dit tot el que volia dir. S’imposaria qualsevol penyora, faria el que ella li demanés. Però havia de fer-la tornar… i alguna cosa vaga i imprecisa del seu interior li deia que havia de tornar voluntàriament.

—Què som? En realitat, res, Odeen —digué Dua amb lleugeresa, gairebé rient—. Oi que és estrany? Els Éssers Durs són l’única espècie viva sobre la superfície d’aquest món. Només existeix una espècie, perquè tu i jo, els Éssers Tous, no som realment vius. Som màquines, Odeen. Hem de ser-ho, perquè només els Éssers Durs són vius. No t’ho han ensenyat, això, Odeen?

—Però, Dua, això és absurd —digué Odeen, estupefacte.

La veu de Dua es féu més dura.

—Màquines, Odeen. Fetes pels Éssers Durs. Destruïdes pels Éssers Durs! Ells sí que són vius, només ells. No en parlen gaire perquè no els cal: tots ho saben bé. Però jo he après a pensar, Odeen, i he lligat tots els caps. Tenen una vida tremendament llarga, però finalment moren. Ja no són capaços d’engendrar; el Sol no emet prou energia per a permetre’ls-ho. I moren amb molt poca freqüència, però no en neix cap, i per això el seu nombre és, com més va, més reduït. Ja no hi ha joves que forneixin sang nova o idees noves, de manera que la vida dels Éssers Durs es fa terriblement avorrida. Així, doncs, què suposes que fan, Odeen?

—Què? —Hi havia una mena de fascinació. Una fascinació repulsiva.

—Fabriquen nens mecànics, els quals ells poden instruir. Tu mateix ho has dit, Odeen. Ensenyar és el que més t’agrada llevat d’aprendre… i fusionar-te, és clar. Els Racionals són fets a imatge mental dels Éssers Durs, i els Éssers Durs no es fusionen, i aprendre és terriblement complex per a ells perquè ja saben tant. Què més els queda sinó la diversió d’ensenyar? Els Racionals no són creats per a cap més propòsit que no sigui ser ensenyats. Les Emocionals i els Paternals van ser creats perquè calia perpetuar la maquinària de fabricar uns Racionals nous. I constantment es necessiten uns Racionals nous perquè els vells ja no serveixen quan se’ls ha ensenyat tot el que poden aprendre. I quan els Racionals vells han absorbit tots els seus ensenyaments, són destruïts, havent-los avisat abans, que el procés de destrucció s’anomena «desaparèixer» per tal d’estalviar-los angoixa. I, com és natural, les Emocionals i els Paternals desapareixen amb ells. Quan ja han ajudat a formar una nova tríade, resulten inservibles del tot.

—Però tot això és equivocat, Dua —només va poder dir Odeen.

No tenia arguments per a rebatre aquella visió de malson, però sabia amb una seguretat absoluta que Dua estava equivocada. (O potser la petita punxada de dubte suggeria que aquella seguretat li havia estat inculcada des del principi? Però, no, decididament no, perquè, aleshores, no haurien inculcat també a Dua la seguretat que tot allò era una equivocació? O és que ella era una Emocional imperfecta sense les reaccions escaients i sense…? Oh! En què pensava? Era tan boig com ella!).

Dua digué:

—Sembles angoixat, Odeen. Estàs segur que m’equivoco? Naturalment, ara tenen la Bomba de Positrons i tota l’energia que els cal o que els pot caldre. Aviat tornaran a fer nens. Potser ara ja en fan. I, aleshores ja no necessitaran màquines Toves i tots serem destruïts; perdó, tots desapareixerem.

—No, Dua —replicà Odeen, tenaçment, parlant tant per a ell com per a ella—. No sé d’on has tret aquestes nocions, però els Éssers Durs no són així: no ens destrueixen.

—No t’enganyis a tu mateix, Odeen. Ells són així. Estan disposats a destruir el món dels altres éssers per al seu propi profit; tot l’univers, si els cal. No destruirien uns quants Éssers Tous si els convingués? Però han comès un error. Alguna part de la maquinària s’ha espatllat i una ment Racional s’ha introduït en un cos Emocional. Sóc una Em-esquerra, te’n recordes? M’ho van dir quan era petita i tenien raó. Sé raonar com un Racional i sentir com una Emocional. I amb aquesta combinació lluitaré contra els Éssers Durs.

Odeen se sentia desesperat. Dua es devia haver tornat boja, però no gosava dir-li-ho. Havia d’atreure-la com fos i portar-la a casa. Digué amb una sinceritat coratjosa:

—Dua, quan desapareixem, no ens destruïm.

—No? Què passa, aleshores?

—No… no ho sé. Crec que entrem en un altre món, un món millor i més feliç, i que ens fem… bé, molt millor que no som.

Dua esclatà a riure.

—D’on ho has tret? T’ho han explicat els Éssers Durs?

—No, Dua. Ho he tret dels meus pensaments, de la meva ment. Hi he pensat moltíssim des que te’n vas anar.

Dua digué:

—Aleshores, no pensis tant i hi tocaràs més. Pobre Odeen! Adéu!

I se’n va anar flotant, gairebé etèria. Al voltant seu hi havia un aire de fatiga.

Odeen la cridà:

—Però espera’t, Dua! Bé deus voler veure la teva nena-mitjana.

Ella no respongué i ell tornà a cridar:

—Quan vindràs a casa?

Ella no respongué i Odeen no la seguí més, però restà mirant-la amb una tristesa profunda mentre la seva figura s’esvaïa.

No va dir a Tritt que havia vist Dua. De què hauria servit? I tampoc no la va tornar a veure. Començà a rondar pels llocs d’insolació favorits de les Emocionals d’aquella àrea, i continuà fent-ho malgrat que algun Paternal sortís a mirar-lo amb una suspicàcia estúpida (Tritt era un gegant mental comparat amb la majoria de Paternals).

L’absència de Dua, com més anava, més feixuga se li feia. I cada dia una aprensió temorosa li anava creixent a causa d’aquella absència, encara que no sabia ben bé per què.

Un dia, quan tornà a la caverna, hi trobà Losten que l’esperava. Losten estava dret, greu i cortès, contemplant la nena que Tritt li mostrava tot procurant que el nuvolet de boirina no toqués l’Ésser Dur.

Losten digué:

—Realment és una bellesa, Tritt. Es diu Derala?

—Derola —corregí Tritt—. No sé pas quan tornarà Odeen. Sovint surt a rondar-la.

—Sóc aquí, Losten —digué Odeen amb rapidesa—. Tritt, emporta’t la nena, si et plau.

Tritt l’obeí i Losten es girà cap a Odeen evidentment alleugerit mentre deia:

—Et deus sentir ben feliç d’haver completat la tríade.

Odeen intentà respondre amb una frase cortesa, però només aconseguí mantenir un silenci descoratjador. Darrerament fruïa d’una mena de companyonia, d’una vaga sensació d’igualtat amb els Éssers Durs que li permetia parlar-hi a un mateix nivell, però la follia de Dua ho havia espatllat. Odeen sabia que estava equivocada i, això no obstant, s’adreçà a Losten amb la rigidesa dels primers temps, quan es considerava molt inferior a ells, potser com… una màquina?

Losten preguntà:

—Que has vist Dua?

Això era una pregunta real, no pas una frase de cortesia. Odeen ho endevinà de seguida:

—Només una vegada, se… —Estigué a punt de dir «senyor-Dur», com si tornés a ser un nen o fos un Paternal—. Només una vegada, Losten. No vol tornar a casa.

—Hi ha de tornar —digué Losten amb suavitat.

—No sé pas com fer-ho.

Losten el contemplà amb una expressió ombrívola.

—Que saps què fa?

Odeen no gosava mirar-lo. Havia descobert Losten les teories boges de Dua? Què li farien?

Féu un gest negatiu sense obrir la boca. Losten digué:

—És una Emocional molt estranya, Odeen. Ho saps, oi?

—Sí —sospirà Odeen.

—Tu també ho ets, a la teva manera, i Tritt també. Dubto que cap altre Paternal del món hagués tingut el valor o la iniciativa de robar una bateria i la traça perversa de fer-la funcionar com ho va fer ell. Entre tots tres formeu la tríade més poc corrent de totes les que coneixem.

—Gràcies.

—Però la tríade també té els seus aspectes incòmodes, coses amb les quals no comptàvem. Volíem que instruïssis Dua com el mitjà més eficaç d’induir-la a complir la seva missió d’una manera voluntària. No comptàvem amb l’acte agosarat de Tritt justament en aquell moment. A dir veritat, no comptàvem tampoc amb la reacció salvatge de Dua.

—Havia d’haver respost a les seves preguntes amb més cautela —observà Odeen, tristament.

—No hauria servit de res. Ella ja ho hauria descobert pel seu compte. No hi comptàvem tampoc, amb això. Odeen, em dol de dir-t’ho, però Dua s’ha tornat un perill mortal: intenta aturar la Bomba de Positrons.

—Però, com ho pot fer? No hi pot arribar, i, encara que pogués, li manquen els coneixements per a aturar-la tota sola.

—Oh, és clar que hi pot arribar! —Losten dubtà i aleshores hi afegí—: Es fon en les roques i així resta fora del nostre abast.

A Odeen li costà una bona estona entendre el significat d’aquelles paraules. Digué:

—Cap Emocional adulta no ho faria… Dua no…

—Gosa. Ho fa. No perdis temps discutint-ho… Pot penetrar a qualsevol part de les cavernes. Per a ella no hi ha res amagat. Deu haver estudiat les comunicacions que hem trobat de l’altre univers. No ho sabem ben bé del cert, però no hi ha cap altra manera d’explicar el que passa.

—Oh, oh, oh! —Odeen es balancejà cap endavant i cap enrere amb la seva superfície opaca per la vergonya i el dolor—. Que ho sap, tot això, Estwald?

Losten féu en un to ombrívol:

—Encara no, però algun dia se n’assabentarà.

—Però què en fa Dua, d’aquestes comunicacions?

—Les fa servir per a desenvolupar un mètode que li permet enviar missatges cap a l’altra direcció.

—Però no pot pas saber com s’han de traduir o transmetre.

—Va aprenent totes dues coses. Sap més sobre aquests missatges que el mateix Estwald. És un fenomen esgarrifós: una Emocional que sap raonar i que està fora de control!

Odeen s’estremí. Fora de control? Quina expressió tan adequada per a les màquines! Observà:

—No pot ser tan greu.

—Ho és. Ja s’ha posat en comunicació amb els altres éssers i temo que no els aconselli que aturin la seva meitat de la Bomba de Positrons. Si ho fan abans que el seu Sol exploti, no tindrem salvació.

—Aleshores…

—Hem d’aturar-la, Odeen.

—Però… Com? La fareu volar?

La veu li fallà. Sabia vagament que els Éssers Durs eren capaços de fer volar les roques per bastir cavernes, però no ho feien d’ençà que la població havia començat a minvar. Podrien localitzar Dua en les roques i fer-les volar amb ella a dins?

—No —féu Losten feixugament—. No podem fer mal a Dua.

—Estwald podria…

—Estwald tampoc no li pot fer mal.

—Aleshores, què es pot fer?

—Només ens quedes tu, Odeen. Només tu. Nosaltres no podem fer res: depenem de tu.

—De mi? Però què puc fer, jo?

—Pensa-hi —l’apressà Losten—. Pensa-hi.

—Que hi pensi? En què?

—No et puc pas dir res més —mormolà Losten, evidentment turmentat—. Pensa-hi! Tenim molt poc temps.

Féu mitja volta i se n’anà amb una rapidesa increïble per a un Ésser Dur, com si tingués por de quedar-se i parlar més del compte.

I Odeen no va poder fer res més sinó seguir-lo amb la mirada, afligit, confós… i desorientat.





5c


Tritt tenia moltes coses a fer. Els nens havien de menester moltes atencions, però fins i tot dos esquerres i dos drets plegats no donaven tanta feina com una petita-mitjana sola…, en especial si era tan perfecta com Derola. Calia que fos exercitada i consolada, calia protegir-la de tots els refregaments, amanyagar-la fins que es condensava i s’adormia.

Passà molt de temps abans que tornés a veure Odeen i, en realitat, tant li feia. Derola ocupava tot el seu temps. Però, per fi, topà amb Odeen en un angle de la seva alcova i el pensament es féu iridescent. De cop i volta, Tritt ho recordà tot. Demanà:

—Losten estava enfadat amb Dua?

Odeen es desvetllà amb un ensurt.

—Losten? Sí, estava enfadat. Dua causa uns problemes greus.

—Hauria de tornar a casa, oi que sí?

Odeen mirava Tritt de fit a fit.

—Tritt —digué—, hem de convèncer Dua que torni a casa. De primer, l’hem de trobar. Tu ho pots aconseguir. Amb el teu altre fill, la teva sensibilitat Paternal és molt elevada. La pots utilitzar per a trobar Dua.

—No —féu Tritt, sorprès—. Faré servir la sensibilitat amb Derola. M’equivocaria utilitzant-la amb Dua. A més, si vol mantenir-se allunyada mentre una nena-mitjana la necessita (ella també ha estat una nena-mitjana), potser serà millor que aprenguem a prescindir-ne.

—Però, Tritt, no vols tornar a fusionar-te?

—Bé, la tríade ja és completa.

—Hi ha d’altres raons per a fusionar-se.

Tritt replicà:

—Però on hem d’anar a buscar-la? La petita Derola em necessita. És molt petita. No vull pas deixar-la sola.

—Els Éssers Durs s’encarregaran que algú se n’ocupi. Tu i jo anirem a les cavernes dels Durs a cercar-hi Dua.

Tritt reflexionà. Dua no li importava. En cert sentit, ni tan sols Odeen. Només existia Derola. Digué:

—Algun dia. Algun dia, quan Derola serà més gran. No pas abans.

—Tritt, hem de trobar Dua —insistí Odeen—. Altrament…, altrament ens prendran els nens.

—Qui?

—Els Éssers Durs.

Tritt emmudí; no sabia què dir. No havia sentit mai una cosa així ni la podia concebre.

Odeen digué:

—Tritt, hem de desaparèixer. Ara ja sé per què. Hi he anat pensant d’ençà que Losten… Bé, però això tant se val. Dua i tu també heu de desaparèixer. Ara que ja en sé la raó, tu n’entendràs la necessitat i espero que Dua també l’entendrà. I cal que desapareguem aviat perquè Dua va destruint el món.

Tritt s’havia anat fent enrere.

—No em miris així, Odeen… M’obligues… M’obligues…

—No t’obligo a res, Tritt —respongué Odeen tristament—. És que ho he entès, i tu també ho has d’entendre… Però abans hem de trobar Dua.

—No, no. Tritt patia molt, tractava de resistir-s’hi. Veia Odeen des d’una perspectiva nova i terrible, i la fi de l’existència s’apropava inexorablement. Tritt desapareixeria i també la seva nena-mitjana. Hi havia Paternals que tenien molt de temps la seva nena-mitjana, mentre que ell la perdria gairebé de seguida.

No era just. Oh, no era pas just.

Tritt panteixà:

—És culpa de Dua. Deixa que ella desaparegui primer.

Odeen digué amb una calma espantosa:

—No hi ha cap altra manera: hem de desaparèixer tots tres a la vegada.

I Tritt entengué que havia de ser així…, que havia de ser així…, que havia de ser així…





6a


Dua tenia fred i se sentia prima i feble. Les seves temptatives de descansar a l’aire lliure i d’absorbir la llum del Sol s’acabaren quan Odeen la trobà aquella vegada. La seva alimentació a les bateries dels Éssers Durs era insuficient. No gosava estar gaire estona fora de la seguretat de la roca i, per això, feia unes grans engolides, però no menjava prou.

Tenia gana contínuament, tant més que la permanència a la roca semblava cansar-la últimament. Era com si la castiguessin per totes les seves rondes del vespre, quan menjava tan poc.

Si no hagués estat per la tasca que feia, no hauria pogut pas suportar el cansament i la fam. De vegades esperava que els Éssers Durs la destruirien…, però només després d’haver acabat.

Els Éssers Durs no li podien fer res mentre restés en la roca. Alguna vegada els detectava a l’aire lliure, fora de la roca. Estaven espantats. Sovint pensava que era com si temessin per ella, però això no podia pas ser. Com podien témer per ella, témer que desapareixeria per falta d’aliment o per exhauriment? Més aviat devia ser que tenien por d’ella, de la màquina que no funcionava tal com ells l’havien programada; sentien terror davant un prodigi tan gran i es veien impotents d’anul·lar-lo.

Els evitava amb molta cautela. Com que sempre sabia on eren, no la podien copsar ni detenir. No podien vigilar a tot arreu alhora. Dua creia que fins i tot posseïa la capacitat d’afeblir la percepció migrada que tenien.

Sortia de la roca i estudiava els duplicats dels missatges rebuts de l’altre univers. Ells no sabien que això era el que ella buscava. Si els amagaven, els trobaria en qualsevol altre lloc on els col·loquessin. Si els destruïen, també tant era. Dua podia recordar-los.

De bon començament no els comprenia, però gràcies a la seva estada dins les roques, els seus sentits s’anaren aguditzant i ara semblava entendre’ls sense entendre. Tot i no saber el significat dels símbols, aquests inspiraven sentiments en el seu interior.

Trià alguns senyals i els col·locà al lloc des d’on podien ser transmesos a l’altre univers. Els senyals eren T-I-M-O-R. No tenia ni idea de què significaven, però la seva configuració li inspirava un sentiment de por i féu els possibles per accentuar-hi aquesta sensació. En estudiar els senyals, els altres éssers potser també tindrien por.

Quan les respostes arribaren, Dua hi copsà excitació. No sempre rebia les respostes que els altres transmetien. A vegades els Éssers Durs les trobaven abans. Devien saber el que ella feia, però no sabien llegir els missatges ni tan sols copsar les emocions que incloïen.

Per tant, no en feia cabal. No podrien detenir-la fins que ho acabés… fos el que fos el que els Éssers Durs descobrissin.

Esperava un missatge que inclogués el sentiment que necessitava. Va arribar: B-O-M-B-A D-O-L-E-N-T-A.

Contenia la por i l’odi que ella sentia. Hi respongué d’una manera ampliada: més por, més odi. Ara els altres éssers ho entendrien. Ara aturarien la Bomba. Els Éssers Durs haurien de cercar un altre mitjà, una altra font d’energia: no l’havien d’obtenir per mitjà de la mort de molts milers d’éssers de l’altre univers.

Descansava massa i anava caient en una mena d’estupefacció dins la roca. Necessitava menjar desesperadament i esperava el moment que en podria sortir. Però, tot i que desitjava intensament alimentar-se de la bateria, volia que no funcionés. Volia absorbir-ne el darrer aliment que emetés i saber que mai més no funcionaria, i així ja hauria complert la seva tasca.

A la fi emergí i estigué imprudentment molt de temps al costat d’una de les bateries absorbint-ne el contingut. Volia buidar-la, assegurar-se que no en fluís més energia, però la font era inacabable…, inacabable…

Es mogué i s’allunyà de la bateria amb repugnància. La Bomba de Positrons continuava funcionant. Els seus missatges no havien convençut els éssers de l’altre univers que havien d’aturar la Bomba? No els devien haver rebut o entès?

Ho havia de tornar a intentar. Ho havia de fer d’una manera més simple i amb una claredat absoluta. Hi inclouria totes les combinacions de senyals que li semblava que contenien el sentiment de perill, totes les combinacions que poguessin indicar el seu prec d’aturar la Bomba.

Començà a fondre els símbols en el metall desesperadament tot esmerçant-hi sense reserves l’energia que acabava d’absorbir de la bateria, esmerçant-la-hi fins que s’esgotà i se sentí més cansada que mai:

BOMBA NO PARAR NO PARAR NOSALTRES NO PARAR BOMBA NOSALTRES NO SENTIR PERILL NO SENTIR NO SENTIR VOSALTRES PARAR SI US PLAU PARAR VOSALTRES PARAR AIXÍ NOSALTRES PARAR SI US PLAU VOSALTRES PARAR PERILL PERILL PERILL PARAR PARAR VOSALTRES PARAR BOMBA.

No podia fer res més. Ja no sentia sinó un dolor agudíssim. Col·locà el missatge on pogués ser transmès i no esperà que els Éssers Durs l’enviessin sense adonar-se’n. A través d’una boirina agonitzant, inconscientment, manipulà els comandaments tal com ho havia vist fer amb les últimes restes de la seva energia.

El missatge desaparegué, i també la caverna, en una vertiginosa resplendor violàcia. Anava… desapareixent… d’exhauriment.

Odeen… Tri…





6b


Odeen hi arribà. Havia flotat amb més rapidesa que mai en tota la seva vida. De primer havia seguit l’aguditzada percepció Paternal de Tritt, però ara ja hi era prou a prop perquè els seus sentits el guiessin cap a ella. Copsava la consciència fluctuant i moribunda de Dua i, mentre Tritt el seguia feixugament, es llançà endavant tot panteixant i cridant: «Més de pressa, més de pressa…».

Odeen la trobà en estat de col·lapse, amb prou feines viva, més petita del que mai havia vist cap Emocional adulta.

—Tritt, porta la bateria aquí —digué—. No…, no intentis moure-la. Està massa prima per a recollir-la. Cuita. Si s’enfonsa a terra…

Els Éssers Durs començaren a aparèixer. Arribaven tard, naturalment, a causa de la seva incapacitat de copsar a distància d’altres formes de vida. Si només hagués depès d’ells, hauria estat massa tard per a salvar-la. No hauria desaparegut: hauria estat destruïda i… i… i tot el que Dua sabia hauria estat destruït amb ella.

Ara, mentre Dua recuperava vida gràcies al subministrament d’energia, els Éssers Durs s’aplegaven en silenci al voltant seu.

Odeen s’aixecà: un Odeen nou que sabia amb exactitud què passava. Imperiosament, amb un gest colèric, els ordenà que s’apartessin… i ells obeïren. Silenciosament, sense posar-hi objeccions.

Dua es mogué. Tritt digué:

—Està bé, Odeen?

—Calla, Tritt —replicà Odeen—. Dua?

—Odeen? —Es mogué i parlà amb un sospir—. Em pensava que havia desaparegut.

—No encara, Dua. No encara. Ara has de menjar i descansar.

—Tritt també és aquí?

—Sóc aquí, Dua —féu Tritt.

—No intenteu fer-me viure —digué Dua—. Tot s’ha acabat. He fet el que volia fer. La Bomba de Positrons s’aturarà aviat…, n’estic segura. Els Éssers Durs continuaran necessitant els Éssers Tous i s’ocuparan de vosaltres dos, o, almenys, dels nens.

Odeen no digué res. Tampoc no va deixar que Tritt parlés. Esperava que la radiació envaís lentament Dua, molt lentament. L’aturava algun moment perquè descansés una mica i després la tornava a engegar.

Ella començà a mormolar:

—Ja n’hi ha prou, ja n’hi ha prou.

La seva substància es movia amb més força. Però Odeen continuà alimentant-la.

A la fi, Odeen parlà:

—Dua, estaves equivocada. No som màquines. Sé què som exactament. Si ho hagués sabut abans, hauria vingut a buscar-te més aviat, però no ho vaig saber fins que Losten em va pregar que hi pensés. I ho vaig fer, molt profundament, i, fins i tot així, quasi això és prematur.

Dua gemegà i Odeen callà una estona. Després digué:

—Escolta, Dua. Només hi ha una mena de vida. Els Éssers Durs són els únics éssers vius del món. Tu ho vas entendre i fins aquí tenies raó. Però això no vol pas dir que els Éssers Tous no siguin vius: significa simplement que formem part d’una mateixa espècie única. Els Éssers Tous són les formes immadures dels Éssers Durs. De primer som nens Tous, després adults Tous i, al final, Éssers Durs. Ho entens?

Tritt digué, ple de confusió:

—Què? Què?

Odeen li digué:

—Ara no, Tritt. Ara no. Tu també ho entendràs, però això va per a Dua.

Odeen no perdia de vista Dua, que anava guanyant opalescència, i prosseguí:

—Escolta, Dua. Sempre que ens fusionem, sempre que la tríade es fusiona, ens transformem en un Ésser Dur. En l’Ésser Dur hi ha tres éssers, i això fa que sigui Dur. Però només temporalment, durant el període d’inconsciència de la fusió, som un Ésser Dur, i després no ens en podem recordar. No podem pas continuar essent un Ésser Dur durant molt de temps; hem de tornar. Però no parem de desenvolupar-nos mai, i aquest desenvolupament té unes etapes ben marcades. Cada nen que neix marca una etapa. Amb el naixement del tercer, l’Emocional, es presenta la possibilitat de l’etapa final, quan la ment del Racional, per ella mateixa, sense les altres dues, pot recordar aquests fragments d’existència com a Ésser Dur. Aleshores, i només aleshores, pot dur a terme una fusió completa que formarà per a sempre l’Ésser Dur per tal que la tríade pugui viure una existència d’estudi i d’intel·lecte nova i unificada. Ja et vaig dir que desaparèixer era com tornar a néixer. Aleshores m’imaginava una cosa que no entenia, però ara la sé.

Dua el mirava intentant somriure. Preguntà:

—Com pots fer veure que t’ho creus, això, Odeen? Si fos veritat, que no t’ho haurien dit els Éssers Durs, a tu i a tots nosaltres, fa molt de temps?

—No ho poden pas fer, Dua. Hi va haver un temps, una època molt primitiva, en què la fusió era una simple agrupació d’àtoms dels cossos. Però l’evolució va anar desenvolupant les ments. Escolta’m, Dua: la fusió és també una fusió de les ments, cosa que és molt més difícil, molt més delicada. Per tal de fer-ho d’una manera perfecta i permanent, el Racional ha d’arribar a un punt crucial en el seu desenvolupament. Aquest punt s’assoleix quan descobreix, per ell mateix, tota la veritat, quan la seva ment és prou subtil per a recordar tot el que ha passat durant les unions temporals de la fusió. Si el Racional ho sabés, aquest desenvolupament seria interromput i no es podria determinar el moment de la fusió perfecta. L’Ésser Dur es formaria d’una manera imperfecta. Quan Losten em va pregar que hi pensés, s’exposava a un gran risc. Fins i tot això pot haver estat… Espero que no…

»Perquè en el nostre cas és especialment cert, Dua. Durant moltes generacions els Éssers Durs han anat combinant tríades amb una gran cura a fi de formar Éssers Durs particularment avançats, i la nostra tríade és la millor que han pogut obtenir. Especialment tu, Dua. Especialment tu. Losten, en el passat, va formar part d’una tríade la nena-mitjana de la qual vas ser tu, Dua. Una part d’ell era el teu Paternal. Et coneixia i et va portar fins a nosaltres dos. Tritt i jo.

Dua s’assegué. La seva veu quasi era normal.

—Odeen, que t’inventes tot això per consolar-me?

Tritt hi intervingué:

—No, Dua, jo també ho pressento. Jo també ho pressento. No sé exactament què és, però ho pressento.

—Diu la veritat, Dua —ratificà Odeen—. Tu també ho deus pressentir. No comences a recordar que eres un Ésser Dur durant les nostres fusions? No vols fusionar-te ara? Per darrera vegada? Per darrera vegada?

Odeen l’aixecà. Hi havia alguna cosa febril en Dua i, encara que s’hi resistí un xic, començà a aprimar-se.

—Si això que dius és veritat, Odeen —panteixà—; si ens hem de transformar en un Ésser Dur, crec que m’has fet entendre que en serem un d’important. Ho endevino?

—El més important. El millor que mai s’ha format. Vull dir que… Tritt, acosta’t. No és un adéu, Tritt. Estarem plegats, com sempre hem volgut. Dua també. Tu també, Dua.

Dua digué:

—Així que podrem fer entendre a Estwald que la Bomba no pot continuar? Els obligarem…

La fusió ja començava. D’un en un els Éssers Durs anaven entrant en el moment crucial. Odeen els veié d’una manera imperfecta perquè començava a fondre’s en Dua.

No fou pas com les altres vegades, no hi hagué cap èxtasi agut: només un moviment suau, fresc, infinitament plàcid. Es pogué sentir a ell mateix com es convertia parcialment en Dua i tot el món semblava estar a la mercè dels seus sentits aguditzats. La Bomba de Positrons encara funcionava, ell-ella la detectaven… per què funcionava encara?

Tritt també hi era i una terrible sensació d’aflicció envaïa la ment d’ell-ella-ell. Oh, els meus nens…

I exclamà —un darrer crit en la consciència d’Odeen, però que en realitat provenia de Dua—:

—No, no podem pas parar Estwald. Nosaltres som Estwald. Nosaltres…

El crit, que era de Dua i a la vegada no era de Dua, s’aturà i Dua deixà d’existir per sempre més. Mai més no hi hauria una Dua. Ni un Odeen. Ni un Tritt.





7abc


Estwald es dreçà i digué amb tristesa, mitjançant ones vibrants, als Éssers Durs que esperaven:

—Ara estaré sempre amb vosaltres i tenim moltes coses a fer…





III. …LLUITEN EN VA?





1


Selene Lindstrom somrigué joiosament i començà a caminar amb les passes lleugeres i saltironants que de primer sobresaltaven els turistes, però que després eren ben reconegudes per la seva gràcia peculiar.

—És l’hora de dinar —anuncià amb animació—. Tot conreat aquí, senyores i senyors. Pot ser que no estiguin habituats a aquest gust, però és molt nutritiu… Per aquí, senyor; oi que no li farà res seure amb les senyores?… Un moment. Hi haurà seients per a tothom… Em sap greu: poden escollir tota mena de begudes, però no pas el primer plat. El plat principal serà vedella… No, no, gust i substància artificials, però, de fet, és molt bona.

Aleshores ella també s’assegué amb un sospir lleuger i un canvi encara més lleuger en la seva expressió acollidora.

Un del grup s’assegué davant seu.

—Em permet? —preguntà.

Ella el guaità amb una mirada ràpida i penetrant. Tenia la facultat de formar judicis sobre les persones en un instant i, aquell no li va semblar un home problemàtic.

Digué:

—Naturalment. Però que no va amb ningú del grup?

Ell féu que no amb el cap.

—No, vaig tot sol. I, encara que aquest no fos el cas, els terrícoles no m’entusiasmen gaire.

El tornà a guaitar. Devia tenir uns cinquanta anys i el seu aspecte fatigat era desmentit pels seus ulls brillants i inquisidors. Tenia les faccions inconfusibles dels terrícoles, ennuvolades per la gravetat. Ella digué:

—«Terrícola» és una expressió lunar, i no gaire bonica.

—Sóc de la Terra —afirmà ell—, així que em penso que puc fer-la servir sense ofendre. Si és que vostè no s’hi oposa.

Selene arronsà les espatlles com volent dir: «Tant me fa».

Tenia els ulls vagament orientals, com moltes noies de la Lluna, però els seus cabells eren del color de la mel i el seu nas, prominent. Indubtablement, era atractiva sense ser de cap manera una bellesa clàssica.

El terrícola es posà a contemplar la placa amb el seu nom que lluïa a la brusa, exactament sobre la part alta del seu pit esquerre, que no era gaire voluminós. Ella cregué que, en realitat, li mirava la placa amb el nom i no pas el pit, encara que la brusa era semitransparent quan la claror hi arribava des d’algun angle i no portava cap més peça a sota.

Ell preguntà:

—Hi ha gaires Selenes aquí?

—Oh, sí! Crec que centenars. També hi ha Cínties, Dianes i Artemis. Selene és una mica empipador. La meitat de les Selenes que conec les anomenen o bé Silly[1] o bé Lena.

—Quin dels dos noms li diuen, a vostè?

—Cap. Sóc Selene amb totes tres síl·labes —féu ella accentuant molt la primera— per als qui m’anomenen pel meu nom.

—I si algú li pregunta si ven alguna cosa, Selene?[2]

—Mai més no m’ho tornen a preguntar! —afirmà ella.

—Però sí una vegada.

—Sempre hi ha gent estúpida.

Una cambrera arribà a la seva taula i acabà de parar-la amb moviments ràpids i suaus.

El terrícola estava visiblement impressionat. Digué a la cambrera:

—M’ha semblat que els plats flotaven.

La cambrera somrigué i atengué una altra taula. Selene digué:

—No intenti imitar-la. Ella està acostumada a la gravetat i sap apanyar-se-les bé.

—Si ho intento, em caurà tot, oi? És això?

—I quedaria tot empastifat —digué ella.

—Bé, no ho provaré.

—Hi ha més d’una probabilitat que algú ho faci aviat: el plat baixarà cap a terra i miraran d’atrapar-lo i se’ls escaparà, i encara cauran de la cadira. Jo els avisaria, però no serveix de res; al contrari, els augmenta la torbació. Tots els altres turistes se’n riuen, però nosaltres ho hem vist massa sovint per a trobar-ho divertit i només ho considerem una tasca de neteja addicional.

El terrícola aixecà amb molt de compte la forquilla.

—Ja ho veig. Els moviments més simples i tot semblen estranys.

—En realitat, t’hi acostumes amb bastant de rapidesa. Almenys a les coses fàcils com ara menjar. Caminar és més difícil. No he vist mai un terrícola córrer amb traça per aquí. Amb veritable traça.

Menjaren en silenci durant una estona. Després ell digué:

—Què significa la L? —Tornava a mirar la placa amb el seu nom: «Selene Lindstrom L».

—Només Lluna —digué ella amb bastant d’indiferència—, per distingir-me dels immigrants. He nascut aquí.

—De debò?

—No té motiu de sorprendre’s. Fa més de mig segle que hi ha aquí una classe treballadora. No es creu que hi neixin nens, aquí? Tenim gent que han nascut aquí i que ja són avis.

—Quants anys té, vostè?

—Trenta-dos —féu ella.

Ell semblà sorprès. Després mormolà:

—És clar.

Selene arquejà les celles.

—Vol dir que ho entén? A la majoria dels terrícoles els ho hem d’explicar.

El terrícola observà:

—Posseeixo prou coneixements per a saber que la majoria dels signes visibles de l’envelliment són el resultat d’una victòria inexorable de la gravetat sobre el teixit, com ara les bosses de les galtes i els pits flàccids. Com que la gravetat de la Lluna és sis vegades menor que la de la Terra, no és realment difícil d’entendre que la gent s’hi conservi jove.

—Només en aparença —digué Selene—. Això no vol pas dir que siguem immortals, aquí. La durada de la vida equival a la de la Terra, però la majoria dels nostres passen més còmodament la vellesa aquí.

—Un avantatge que val la pena… encara que suposo que també hi ha inconvenients. —Féu un glop de cafè—. S’han de beure això… —Féu una pausa per cercar una paraula, però no la degué trobar perquè no la deixà anar.

—Podríem importar menjar i begudes de la Terra —comentà ella, divertida—, però només n’hi hauria prou per a un nombre reduït de persones i per poc temps. No hi ha motiu de fer-ho quan podem utilitzar l’espai per a transports més vitals. A més, ja estem acostumats a aquests cru… O és que volia dir una paraula encara mes forta?

—No pas per al cafè —féu ell—; la reservava per al menjar… Digui’m, senyoreta Lindstrom: a l’itinerari de l’excursió no he vist que s’esmenti per a res el protó sincrotó.

—El protó sincrotó? —S’acabà el cafè i els seus ulls començaren a mirar entorn seu, com si calculessin el moment de tornar-los a fer aixecar tots—. És una propietat de la Terra que no és oberta al públic.

—Vol dir que és una àrea prohibida per als habitants de la Lluna?

—Oh, no! Res d’això. La majoria del personal són gent de la Lluna, però el govern de la Terra és qui marca les regles. Prohibida l’entrada a turistes.

—M’agradaria molt de veure’l.

—N’estic segura… Vostè m’ha portat sort: ni un sol tros de menjar i ni un sol home o una sola dona han caigut a terra. —S’aixecà i digué—: Senyores i senyors, sortirem d’aquí a deu minuts. Si els plau, deixin els plats on són. Hi ha unes sales de descans per a qui les vulgui fer servir, i després visitarem les plantes de processament de les menges com aquestes que acaben de tastar.





2


L’habitatge de Selene era, naturalment, petit i compacte, però una mica enrevessat. Les finestres eren panoràmiques, amb escenes d’estels que canviaven amb lentitud i a l’atzar sense tenir gens de relació amb cap constel·lació real. Cadascuna de les tres finestres podia ampliar-se telescòpicament quan Selene ho desitjava.

Barron Neville odiava aquelles vistes. Acostumava a desconnectar-les amb un gest salvatge i dient:

—Com ho pots resistir? Ets l’única persona que conec que té el mal gust de tenir això. I, per a acabar-ho d’adobar, totes aquestes nebuloses i constel·lacions ni tan sols existeixen.

Selene arronsava les espatlles fredament i deia:

—Què és l’existència? Com ho saps, que no existeixen? A més, em fa l’efecte de llibertat i de moviment. Que no ho puc tenir en el meu propi habitatge si em ve de gust?

Aleshores Neville mormolava algunes paraules i, mig a contracor, intentava situar els comandaments tal com els havia trobat abans, firis que Selene li deia:

—Deixa-ho estar!

Els mobles tenien unes corbes suaus i les parets estaven decorades amb dibuixos abstractes i de tons apagats i discrets. Enlloc no hi havia cap representació de res que pogués ser considerat un element vivent.

—Els elements vius són a la Terra —solia dir Selene—, no pas a la Lluna.

En entrar-hi ara, com tantes d’altres vegades, trobà Neville descansant sobre un gràcil divan i només amb una sandàlia posada. L’altra havia caigut a terra; es gratava pensarosament l’abdomen per damunt del melic, on tenia unes empremtes vermelles d’haver-se esgarrapat tot meditant.

Selene digué:

—Prepara una mica de cafè, si et plau, Barron. —I es despullà amb un gest llarg i graciós acompanyat per un sospir d’alleujament mentre deixava caure les peces de roba i les tirava després amb el peu cap a un racó—. Que deliciós que és, despullar-se! És la part més dolenta de la meva feina, això d’anar vestida com una terrícola.

Neville era en un racó de la cuina. No en féu cabal: ja li ho havia sentit dir abans. Demanà:

—Què li passa, al teu subministrament d’aigua? En surt molt poca.

—De debò? —digué ella—. En dec haver utilitzat massa. Pren paciència.

—Has tingut cap problema avui?

Selene arronsà les espatlles.

—No. Tot ha estat molt corrent. Com de costum, han fet veure que el menjar no els desagradava, i no m’estranyaria que esperessin que els demanés que es despullessin… Una possibilitat repugnant.

—T’has tornat una gata maula? —inquirí ell mentre li portava dues tasses de cafè.

—De vegades cal fer la gata maula. Són arrugats, grassos, panxuts, i van plens de microbis. Tant se val que hi hagi normes de quarantena: van tan plens de gèrmens… I tu, tens cap novetat?

Barron negà amb el cap. Era ben massís tot i ser de la Lluna, i la seva mania d’aclucar els ulls havia esdevingut un costum. Llevat d’això, les seves faccions eren regulars i notablement correctes, segons Selene.

—Res d’excepcional —féu—. Encara esperem el comissionat nou. Veurem com resulta aquest Gottstein.

—Pot crear dificultats?

—No pas més de les que ja hi ha. Al capdavall, què poden fer? No es poden pas infiltrar. Un terrícola, per bé que es disfressi, no pot pas ser confós amb un selenita. —Però semblava una mica intranquil.

Selene glopejà el cafè i el mirà atentament.

—Alguns selenites podrien sentir-se terrícoles interiorment.

—Sí, i m’agradaria de saber quins. De vegades no sé pas en qui puc confiar… Oh, bé, la veritat és que perdo molt de temps amb el meu projecte del sincrotó i que no hi avanço gens. No tinc sort amb les prioritats.

—És probable que no et tinguin confiança, i no els censuro. No hauries d’anar d’un costat a l’altre amb aquest aire de conspirador.

—No ho faig pas. De debò, m’agradaria sortir de la sala del sincrotó i no tornar-hi mai més, però aleshores sí que em tornaria sospitós… Si és que has tocat fons amb el subministrament d’aigua, suposo que no podem prendre cap més tassa.

—No, no podem. Però passa que tu m’has ajudat a esgotar l’aigua. T’has dutxat dues vegades durant la darrera setmana.

—Faré que t’augmentin el subministrament. No sabia que em controlaves.

—No et controlo pas… El meu nivell d’aigua és insuficient.

Selene s’acabà el cafè, mirà fixament la tassa buida i digué:

—Tothom fa mala cara respecte al cafè. Vull dir els turistes. I no puc entendre per què. Jo el trobo bo. Has tastat mai el cafè de la Terra, Barron?

—No —digué ell breument.

—Jo, sí, una vegada. Un turista va camuflar alguns paquets del que anomenen cafè instantani. Me’n va oferir alguns a canvi del que tu ja saps. Semblava creure que era un intercanvi honrat.

—I el vas tastar?

—Hi sentia curiositat. Era amarg i metàl·lic. Era horrible. Llavors li vaig dir que la barreja de races anava contra els costums selenites i ell també es va tornar amarg i metàl·lic.

—No m’ho havies dit mai. No intentà res, suposo.

—No crec pas que n’hagis de fer res, però no, no intentà res. Si ho hagués fet, amb la gravetat en contra, l’hauria pogut enviar d’aquí fins al corredor I. —Féu una pausa i prosseguí—: Oh, sí! Avui he conquistat un altre terrícola. Ha insistit a seure amb mi.

—I què t’ha ofert a canvi d’allò que tan delicadament anomenes «el que ja saps»?

—Només s’ha assegut i ha enraonat.

—I t’ha contemplat els pits.

—Els tinc perquè els mirin, però en realitat no ho ha fet. Mirava la placa amb el meu nom… A més, què n’has de fer, de les seves pretensions? Són lliures i no haig pas de convertir-les en realitat. Què et penses? Que vull ficar-me al llit amb un terrícola? Amb totes les acrobàcies que han de fer les persones no acostumades al camp de gravetat de la Lluna? No puc afirmar que no s’hagi fet, però no pas amb mi, i no crec que surti bé. Entesos? Puc tornar a veure el terrícola? Té quasi cinquanta anys. I és evident que no va ser formós ni a vint anys… Encara que el seu aspecte és interessant, t’ho garanteixo.

—D’acord. Però puc estar-me de la seva descripció. Què li passa?

—Ha preguntat pel protó sincrotó.

Neville es posà dret amb una mica de gronxament, com era d’esperar després d’un moviment brusc en una gravetat escassa.

—Què t’ha preguntat del sincrotó?

—Res. Per què estàs tan excitat? Em vas demanar que t’expliqués qualsevol anormalitat que observés en els turistes, i això m’ha semblat una mica estrany. Ningú no m’havia demanat mai res sobre el sincrotó.

—Molt bé. —Neville féu una pausa i després, amb una veu normal, digué—: Per què estava interessat en el sincrotó?

—No en tinc ni la més remota idea —respongué Selene—. Tan sols m’ha demanat si el podia veure. Pot ser que sigui un turista interessat en la ciència. Però em fa l’efecte que ha estat un truc perquè m’interessés en ell.

—I suposo que ho estàs. Com se diu?

—No ho sé. No li ho he preguntat.

—I per què no?

—Perquè no m’interessa. Què et pensaves? A més, la seva pregunta demostra que és un turista. Si fos un científic, no hauria de demanar res: hi aniria.

—Estimada Selene —digué Neville—, deixa’m parlar-te clar. En les circumstàncies actuals, qualsevol qui desitgi veure el protó sincrotó és un home especial que mereix la nostra atenció. A més, per què t’ho ha dit a tu? —Caminà molt de pressa fins al fons de l’habitació i en tornà com si volgués consumir una mica d’energia. Aleshores hi afegí—: Tu ets una experta en aquestes coses: el trobes interessant?

—Sexualment?

—Ja saps què vull dir. No juguis amb mi, Selene.

Selene respongué amb una desgana evident:

—És interessant. Pertorbador i tot, però no sé per què. No ha dit res ni ha fet res en absolut.

—Així que interessant i pertorbador, eh? Doncs l’hauries de tornar a veure.

—I fer què?

—Què sé jo! Això és cosa teva. Informa’t del seu nom i de tot el que puguis. Tens intel·ligència: fes-la servir, i en una cosa pràctica per variar.

—Està bé —acabà ella—. Ordres de dalt de tot.





3


No hi havia manera de distingir l’habitatge del comissionat del dels altres selenites únicament per la mida. A la Lluna no hi havia espai ni per als funcionaris de la Terra; no es podia malmetre gens d’espai ni tan sols com un símbol del planeta pàtria. Tampoc no hi havia manera de canviar el fet aclaparador que a la Lluna no hi havia prou gravetat fins i tot per al terrícola més cèlebre que mai hagués existit.

—L’home encara és un animal de costums —sospirà Luiz Montez—. Fa dos anys que m’estic a la Lluna i de vegades em sento temptat de quedar-m’hi, però… em vaig fent vell. He passat dels quaranta i, si mai he de tornar a la Terra, és millor que ho faci ara. Com més gran seré, més difícil em serà adaptar-me a la gravetat normal.

Konrad Gottstein només tenia trenta-quatre anys, però semblava més jove. Tenia un rostre ample, rodó i de faccions grans, una cara poc comuna entre els selenites: la mena de rostre que evocaven com a caricatura d’un terrícola. No era de complexió forta (no resultava enviar homes corpulents a la Lluna) i el seu cap semblava massa gros per al seu cos.

Gottstein digué, parlant l’idioma planetari amb un accent molt diferent del de Montez:

—Sembla preocupat.

—Ho estic, ho estic —assentí Montez. Mentre que el rostre de Gottstein semblava intrínsecament bondadós, les línies llargues i fines del de Montez li donaven un aspecte de tragèdia gairebé còmic—. Ho estic en tots els sentits. Sento haver d’abandonar la Lluna, perquè és un món atractiu, farcit d’emocions. I em fa vergonya aquesta torbació i no voler assumir les responsabilitats de la Terra, incloent-hi la gravetat.

—Sí, m’imagino que serà difícil tornar a sentir les altres cinc sisenes parts —continuà Gottstein—. Només fa pocs dies que sóc aquí i ja començo a sentir-me ben de gust en aquesta sisena part de gravetat.

—Canviarà d’opinió quan li comenci l’estrenyiment i hagi de viure d’oli mineral —digué Montez amb un sospir—, però això passarà… I no es cregui pas que pot imitar una gasela pel fet que s’hi sent lleuger. És tot un art.

—Així m’ho han fet entendre.

—Però només creu entendre-ho, Gottstein. No ha vist el pas del cangur, oi?

—Per televisió.

—Amb això no en té realment prou: cal intentar-ho. És la manera adequada de travessar la superfície lunar a una gran velocitat. Els peus s’eleven plegats cap enrere com si, senzillament, hagués de fer un salt a la Terra. En l’aire es mouen cap endavant i, una mica abans que tornin a tocar a terra, s’aixequen de nou cap enrere, i així successivament. El moviment sembla lent en comparança amb els de la Terra, amb tan poca gravetat per a empènyer-te, però cada salt representa uns set metres i l’esforç muscular requerit per a mantenir-se en l’aire (si n’hi hagués) és mínim. S’experimenta la sensació de volar…

—Que ho ha intentat, vostè? Ho sap fer?

—Ho he intentat, però cap terrícola no és capaç de fer-ho bé. He arribat a fer cinc salts seguits, que són suficients per a experimentar la sensació, i vols continuar, però aleshores es produeix l’inevitable error de càlcul, una pèrdua de sincronització, i vas fent tombarelles i lliscant durant més de mig quilòmetre. Naturalment, per a ells és fàcil. Comencen de petits i ho aprenen en un tres i no res.

—És el seu món —comentà Gottstein tot rient—. Imagini’s com se les manegarien a la Terra.

—No podrien pas viure a la Terra. Suposo que en aquest aspecte els portem avantatge, ja que podem viure o bé a la Lluna o bé a la Terra. Ells només poden viure a la Lluna. Tendim a oblidar-nos-en perquè confonem els selenites amb els immis.

—Amb qui?

—És com aquí anomenem els immigrants de la Terra; els qui viuen a la Lluna més o menys permanentment, però que van néixer i es van educar a la Terra. Els immigrants, com és natural, poden retornar a la Terra, però els selenites autèntics no tenen els ossos ni els músculs adequats per a suportar la gravetat de la Terra. Per aquest motiu hi va haver algunes tragèdies al començament de la història lunar.

—Ah, sí?

—Sí, afectaren la gent que hi tornà amb els seus fills nascuts a la Lluna. Tenim tendència a oblidar-ho. Hem tingut la nostra pròpia Crisi, i la mort d’uns quants nens no sembla important en comparació amb les matances del final del segle XX i amb tot el que se’n seguí. Però aquí a la Lluna recorden cadascun dels selenites morts a causa de la gravetat de la Terra… Crec que els ajuda a sentir-se en un món a part.

Gottstein comentà:

—Em creia haver estat informat de tot a la Terra, però veig que encara em queda molt per a aprendre.

—És impossible de saber-ho tot sobre la Lluna, de la Terra estant, de manera que li n’he deixat un informe complet tal com el meu predecessor va fer amb mi. Veurà com la Lluna el fascinarà, però en alguns aspectes també li resultarà depriment. Dubto que hagi menjat racions lunars a la Terra, i, si només es fia de la descripció, no està preparat per a la realitat… Però haurà d’esforçar-s’hi fins que li agradin. No és una bona política importar articles de la Terra. Hem de menjar i beure els productes locals.

—Vostè ho ha fet durant dos anys. Suposo que hi podré sobreviure.

—No ho he pas fet contínuament: tenim unes llicències periòdiques per a anar a la Terra. Són obligatòries, tant si les volem com si no. Ja li ho deuen haver dit.

—Sí —replicà Gottstein.

—A més dels exercicis que farà, s’haurà de sotmetre a la gravetat normal de tant en tant només perquè els seus ossos i els seus músculs recordin com és. I així quan serà a la Terra, podrà menjar. I, encara que no amb gaire freqüència, ens arriben aliments de contraban.

Gottstein digué:

—El meu equipatge va ser acuradament inspeccionat, naturalment, però resulta que portava un pot de carn a la butxaca de l’abric. Ja ni me’n recordava, però no el van veure.

Montez somrigué amb lentitud i digué, vacil·lant:

—Sospito que està a punt d’oferir-me’l perquè el compartim.

—No —digué Gottstein, prudentment, tot arrugant el seu nas xato—. Li volia dir, amb tota la tràgica noblesa que sóc capaç d’aplegar: «Té, Montez, te’l regalo! El necessites més que no pas jo».

La llengua se li travà una mica en dir-ho, ja que rarament es feia servir la segona persona del singular en la llengua planetària. Montez eixamplà el somriure, però de seguida l’esborrà. Digué:

—No. D’aquí a una setmana disposaré de tot el menjar de la Terra que em vindrà de gust i vostè no. S’omplirà poc la boca durant els pròxims anys i perdria molt de temps penedint-se de la seva generositat. Guardi-se’l… Hi insisteixo. Si l’acceptava, fins i tot arribaria a odiar-me. —Posà una mà a l’espatlla de Gottstein molt seriós i el mirà directament als ulls—. A més a més —afegí—, li vull parlar d’una cosa que he anat ajornant perquè no sé com encetar-la i aquest pot de carn servirà d’excusa.

Gottstein es guardà ràpidament el pot de carn. No sabia pas com adoptar l’expressió seriosa del seu interlocutor, però la seva veu era greu i ferma.

—Hi ha alguna cosa que no va poder incloure en els seus informes, Montez?

—Hi ha una cosa que vaig intentar d’incloure-hi, Gottstein, però, entre la meva dificultat per a formular-ho i la resistència de la Terra a capir la meva intenció, vam acabar no comunicant-ho. Espero que vostè aconseguirà més. Una de les raons per les quals no he demanat de ser reelegit en el meu lloc és que ja no puc suportar la responsabilitat de fracassar en el meu intent.

—Sembla que es tracta d’un afer seriós.

—Desitjo poder-li fer creure que n’és molt, de seriós. I, francament, no ho sembla pas. Només hi ha unes deu mil persones a la colònia lunar. Els selenites no arriben ni a la meitat d’aquesta xifra. Són afectats per una insuficiència de recursos, per una manca d’espai, en un món hostil, i, tanmateix…, tanmateix…

—Què…? —l’animà Gottstein.

—Hi ha alguna cosa latent, aquí…, no sé exactament què…, que pot ser perillosa.

—De quina manera? Què poden fer? Fer la guerra contra la Terra? —El rostre de Gottstein semblava disposat a esbossar un somriure.

—No, no, és molt més subtil que això. —Montez es passà la mà per la cara i es fregà els ulls repetidament—. Deixi’m ser-li franc: la Terra ha perdut el coratge.

—Què significa, això?

—Bé, com ho podem anomenar? Quasi alhora que s’establia la colònia lunar, la Terra travessava la Gran Crisi. No crec que calgui parlar-li’n.

—No, no cal —digué Gottstein amb disgust.

—La població és ara de dos bilions, mentre que aleshores arribava a sis.

—No creu que és un gran avantatge per a la Terra?

—Oh, sens dubte, encara que preferiria que la davallada s’hagués produït per d’altres mitjans… Però la seqüela ha estat una desconfiança permanent en la tecnologia, una vasta inèrcia, una absència del desig de progressar per por dels possibles riscos. Esforços grans i perillosos han estat abandonats perquè el temor del perill era més fort que el desig de grandesa.

—Em penso que es refereix al programa de mutació genètica.

—Aquest és el cas més espectacular, és clar, però no pas l’únic —respongué Montez amb amargor.

—Francament, no puc pas lamentar l’abandonament de la mutació genètica. Hi va haver un seguit de fracassos.

—Vam perdre l’oportunitat d’arribar a l’intuïcionisme.

—No s’ha demostrat mai que l’intuïcionisme sigui desitjable i hi ha unes indicacions considerables que demostren el contrari… A més, què me’n diu, de la mateixa colònia lunar? No és ben bé un senyal de l’encallament de la Terra?

—Ho és —digué Montez vigorosament—. La colònia lunar és un vestigi, l’última relíquia del període anterior a la Crisi; una cosa que fou duta a terme com un darrer i trist esforç de la humanitat abans del gran retrocés.

—Això és massa dramàtic, Montez.

—Jo no ho crec pas així. La Terra ha retrocedit. La humanitat ha retrocedit a tot arreu excepte a la Lluna. La colònia lunar és la frontera de l’home, no sols físicament, sinó també psicològicament. Aquest és un món sense una trama de vida per a trencar, sense un ambient complex, l’equilibri delicat del qual pot ser esberlat. A la Lluna tot el que és útil per a l’home és fet per l’home. La Lluna és un món bastit per l’home des de la base mateixa. No hi ha passat.

—Bé, i què?

—A la Terra ens desarma una nostàlgia per un passat bucòlic que no va existir mai i que si realment hagués existit, ara difícilment podria tornar-hi a existir. En alguns aspectes, una gran part de l’ecologia va ser destruïda durant la Crisi i vam haver de passar amb les restes, i sentim por, sempre molta por… A la Lluna no hi ha cap passat que es pugui somiar. Ni hi ha cap més direcció que no sigui endavant. —Montez semblava acalorar-se a mesura que parlava. Continuà—: Gottstein, ho he contemplat durant dos anys; vostè farà igualment, almenys durant aquest temps. Aquí a la Lluna hi ha un foc, un foc que no para, que s’escampa en totes direccions, que s’escampa físicament. Cada mes s’hi foraden corredors nous, s’hi inauguren habitatges nous, s’hi prepara allotjament per a una nova població potencial. Aquesta expansió també afecta els recursos. S’hi descobreixen nous materials de construcció, nous dolls d’aigua, noves vetes de minerals especials. S’hi amplien les estacions d’energia solar, les fàbriques d’electrònica… Suposo que sap que els deu mil habitants de la Lluna són la font principal de forniment d’aparells minielèctrics i de substàncies bioquímiques de la Terra.

—Sé que en són una font important.

—La Terra ho desvirtua per conveniència. La Lluna n’és la font principal. Al ritme actual, d’aquí a poc temps pot convertir-se en l’única font… També creix intel·lectualment, Gottstein. M’imagino que a la Terra no hi ha cap jove científic que no somiï, amb més o menys vaguetat, o tal volta no tan vagament, venir algun dia a la Lluna. Com que la Terra retrocedeix en tecnologia, la Lluna esdevé el seu camp d’acció.

—Es deu referir al protó sincrotó, oi?

—Això n’és un exemple. Quan es va construir a la Terra el darrer sincrotó? Però aquest és només l’invent més gran i espectacular, no pas l’únic ni el més important. Si vol conèixer l’avenç científic més important de la Lluna…

—Una cosa tan secreta que encara no m’han explicat?

—No, una cosa tan evident que ningú no sembla adonar-se’n. Es tracta dels deu mil cervells que hi ha aquí. Els millors deu mil cervells humans que existeixen. L’únic nucli de deu mil cervells tots orientats, per principi i per inclinació, cap a la ciència.

Gottstein es mogué, inquiet, i intentà canviar de posició de la seva cadira. Estava clavada a terra i no podia moure-la, però, en provar-ho, estigué a punt de caure. Montez allargà el braç per aguantar-lo. Gottstein envermellí i s’excusà:

—Em sap greu.

—Ja s’acostumarà a la gravetat.

Gottstein preguntà:

—Però no m’ho presenta tot pitjor de com és? La Terra no és pas un planeta d’ignorants. Nosaltres vam construir la Bomba d’Electrons: va ser una realització purament terrestre. Els selenites no hi intervingueren per a res.

Montez bellugà el cap i mormolà alguns mots en el seu castellà nadiu que no semblaven gaire afables. Després demanà:

—Que coneix Frederick Hallam?

Gottstein somrigué:

—Sí, el conec. El Pare de la Bomba d’Electrons. Crec que porta aquesta frase gravada al pit.

—El simple fet que hagi somrigut i que hagi fet aquesta observació ja s’acorda realment amb la meva opinió. Faci’s aquesta pregunta: pot un home com Hallam haver inventat la Bomba d’Electrons? Per a les masses la història pot servir, però el fet és (i vostè ha de saber-ho si es posa a pensar-hi) que ningú no ha inventat la Bomba d’Electrons… Els paraéssers, els éssers del paraunivers, siguin qui siguin, la van inventar. Hallam en va ser l’instrument accidental. Tot, a la Terra, és el seu instrument accidental.

—Vam ser prou llestos per a aprofitar-nos de la seva iniciativa.

—Sí, talment com les vaques són prou intel·ligents per a menjar-se el farratge que els posem al davant. La Bomba no és cap senyal que l’home tiri endavant, sinó el contrari.

—Si la Bomba és un pas enrere, aleshores el meu vot és per als retrògrads. No m’agradaria pas haver-ne de prescindir.

—I a qui li agradaria? Però la qüestió és que encaixa perfectament amb l’estat d’ànim actual de la Terra. Energia infinita, virtualment de franc, tret del manteniment, i sense contaminació. Però a la Lluna no hi ha Bombes d’Electrons.

—Suposo que no hi són necessàries —digué Gottstein—. Les bateries solars satisfan les exigències dels selenites. Energia infinita, virtualment de franc, tret del manteniment, i sense contaminació… No és aquesta, la lletania?

—Sí, però les bateries solars són fetes completament per l’home. Aquest és el punt que vull remarcar. Projectaren una Bomba d’Electrons per a la Lluna, n’hi intentaren la instal·lació…

—I no va funcionar. Els paraéssers no van acceptar el tungstè. No va passar res.

—No ho sabia pas. I per què no?

Montez redreçà les espatlles i arquejà expressivament les celles.

—Com ho podem saber? Podríem suposar, per exemple, que els paraéssers viuen en un món sense satèl·lit; que no conceben mons separats, molt propers l’un de l’altre, tots dos habitats; que, quan en van trobar un, ja no en van cercar cap més. Qui ho pot saber? La qüestió és que els paraéssers no es van deixar aixecar la camisa i que nosaltres, sense ells, no podíem fer res.

—Nosaltres… —repetí Gottstein, pensarós—. Que es refereix als terrícoles?

—Sí.

—I els selenites?

—No s’hi van embolicar.

—Hi estaven interessats?

—No ho sé. Justament aquest és el punt que em neguiteja i m’atemoreix. Els selenites, principalment els nadius, no se senten terrícoles. En desconec els plans o el que intenten. No aconsegueixo descobrir-ho.

Gottstein semblava intrigat.

—Però què poden fer? Té motius per a suposar que intenten perjudicar-nos o que ho poden fer si s’ho proposen?

—No sé respondre a aquesta pregunta. Són gent intel·ligent i atractiva. Em fa la impressió que són incapaços de sentir odi, ràbia o por de debò. Però potser només és una apreciació meva. El que m’angoixa més és que no ho sé.

—Crec que l’equip científic de la Lluna és dirigit per la Terra.

—És veritat. El protó sincrotó, el radiotelescopi del costat transterrestre, el telescopi òptic de tres-centes polzades… És a dir, tot l’equip important, que ja fa cinquanta anys que funciona.

—I què s’ha fet d’ençà de llavors?

—Per la part dels terrícoles, molt poc.

—I què han fet els selenites?

—No n’estic segur. Els seus científics treballen en unes grans instal·lacions, però una vegada en vaig voler comprovar les targetes d’assistència. Hi ha buits.

—Buits?

—Passen molt de temps fora de les grans instal·lacions. Com si tinguessin uns laboratoris propis.

—Si és que fabriquen aparells minielectrònics i productes bioquímics, no és normal, això?

—Sí, però… no ho sé, Gottstein. La meva ignorància em fa por.

Hi va haver una pausa relativament llarga fins que Gottstein preguntà:

—Montez, tot això que em diu és perquè estigui previngut i perquè intenti esbrinar què fan els selenites?

—Suposo que sí —mormolà Montez, insatisfet.

—No obstant això, ni tan sols vostè no sap del cert si és que fan res.

—Però ho pressento.

Gottstein prosseguí:

—És estrany. Normalment, hauria d’intentar rebatre aquest boirós pressentiment seu, però és estrany…

—De què parla?

—La mateixa nau que m’ha portat a la Lluna ha portat algú més. Vull dir que hi ha vingut molta gent, però una cara en particular m’ha recordat algú. No hi he parlat, no n’he tingut l’ocasió, i no li he donat importància. Però, ara, la nostra conversa em suggereix, em fa recordar de sobte…

—Què?

—Una vegada vaig formar part d’un comitè que tractava de qüestions referents a la Bomba d’Electrons. Qüestions de seguretat. —Somrigué breument—. Vostè ha dit que la Terra ha perdut el valor. La seguretat ens preocupa molt, i, maleït siga!, amb valor o sense, amb nervis o no, crec que ho fem bé. Els detalls se m’escapen, però, referent a aquella reunió, hi veig la mateixa cara que he vist a la nau. N’estic convençut.

—Això pot tenir gens d’importància per a vostè?

—No n’estic segur, però associo aquella cara amb alguna cosa inquietant. A mesura que hi aniré pensant, potser recordaré alguna cosa. De tota manera, serà millor que aconsegueixi una llista dels passatgers i vegi si cap nom em suggereix res en concret. Ho lamento, Montez, però crec que m’ha posat en guàrdia.

—No li dolgui —digué Montez—. N’estic content. Pel que fa a aquest home: pot ser només un turista insignificant que se’n vagi d’aquí a dues setmanes, però m’alegro que s’ocupi d’aquest afer…

No semblà pas que Gottstein l’hagués sentit.

—És un físic, sense cap mena de dubte; un científic —mormolà—. N’estic segur, i l’associo amb un perill determinat…





4


—Hola! —digué Selene alegrement.

El terrícola es girà i la reconegué gairebé de seguida.

—Selene! Ho he dit bé? És Selene?

—Correcte! I ho ha pronunciat bé. Se la passa bé?

El terrícola assentí tot seriós.

—Molt. M’adono que el nostre és un segle únic. No feia gaire que era a la Terra, fastiguejat del meu món, cansat de mi mateix. Aleshores vaig pensar: «Si m’hagués passat fa cent anys, l’única manera d’abandonar aquest món hauria estat morint-me, però ara… ara puc anar a la Lluna». —Somrigué, però sense gaire alegria.

Selene preguntà:

—És més feliç ara que és a la Lluna?

—Una mica més. —Mirà al seu entorn—. No té cap eixam de turistes per a atendre?

—Avui no —féu ella amb animació—. És el meu dia lliure. I potser n’agafaré dos o tres. Aquesta és una feina molt ensopida.

—Aleshores, quina llauna ensopegar amb un turista el seu dia lliure.

—No he ensopegat pas amb vostè: he vingut a buscar-lo. I m’ha costat molt. No hauria de rondar per aquí tot sol.

El terrícola la mira amb interès.

—Per què ha vingut a buscar-me? Li agraden, els terrícoles?

—No —respongué ella amb una franquesa espontània—, n’estic farta. Em desagraden per principi i haver de ser sempre al costat seu per la meva feina encara empitjora les coses.

—I, això no obstant, ve a buscar-me, i per res del món (més ben dit, de la Lluna) no em convencerà que sóc jove i agraciat.

—Encara que ho fos, no serviria de res. Els terrícoles no m’interessen; i això tothom, llevat de Barron, ho sap molt bé.

—Aleshores, per què m’ha buscat?

—Perquè hi ha d’altres menes d’interès i perquè Barron hi està interessat.

—I qui és Barron? El seu amic?

Selene rigué:

—Barron Neville. És molt més que un amic. Fem l’amor quan ens ve de gust.

—Això volia dir. Té fills, vostè?

—Un nen de deu anys que passa la major part del temps a l’àrea reservada als nois. Per estalviar-li la pròxima pregunta, li diré que no és pas de Barron. Potser tindré un fill de Barron si continuem plegats quan m’assignin un altre fill, si és que me l’assignen…, cosa de la qual estic gairebé segura.

—Vostè és molt franca.

—Amb les coses que no considero secretes? Naturalment… Què li agradaria fer ara?

Havien caminat per un corredor de roques d’un color blanc immaculat, la superfície del qual era esmaltada i on hi havia intercalades mostres obscures de «joies lunars», molt abundants per tota la superfície de la Lluna. Selene semblava amb prou feines tocar a terra amb les seves sandàlies; ell portava botes de sola gruixuda que contribuïen amb el seu pes a fer que caminar no fos una tortura.

El corredor era d’una sola direcció. De tant en tant algun petit cotxe elèctric, absolutament silenciós, els passava pel costat.

El terrícola preguntà:

—Què li agradaria fer ara? És una invitació molt atractiva. Té ganes de posar-me algunes condicions de conjunció perquè no l’ofengui amb les meves preguntes innocents?

—És físic, vostè?

El terrestre vacil·là.

—Per què m’ho pregunta?

—Només per saber què dirà. Sé que ho és.

—Com?

—Ningú no diu «condicions de conjunció» si no és físic. Especialment si la primera cosa que vol veure a la Lluna és el protó sincrotó.

—Per això ha vingut a buscar-me, doncs? Perquè semblo un físic?

—Sí, aquest és el motiu pel qual Barron m’ha enviat a buscar-lo. Perquè ell és físic. I jo he vingut perquè he pensat que vostè era un terrícola molt poc vulgar.

—En quin sentit?

—En cap que sigui gaire afalagador… si el que vol són compliments. És només perquè em fa l’efecte que els terrícoles no li cauen en gràcia.

—Com ho ha pogut endevinar?

—Vaig observar la manera com mirava els altres membres del grup. A més, sempre endevino aquestes coses. Els terrícoles que no simpatitzen amb els terrícoles son els qui vénen a la Lluna per quedar-s’hi. I això em fa tornar a repetir-li la pregunta: què li agradaria fer? I li posaré les condicions de conjunció a les quals es refereix en els llocs que visitarem.

El terrícola la mirà agudament.

—És molt estrany, Selene. Té el dia lliure. La seva feina és tan monòtona, que s’alegra de poder-la deixar i encara desitja allargar la seva llibertat dos o tres dies més. I, malgrat això, s’ofereix a continuar fent la mateixa tasca… només per una mica d’interès.

—L’interès és de Barron. Ara està enfeinat i no hi ha res de mal a substituir-lo fins que acabi… A més, és diferent. No pot veure la diferència? En la meva feina haig d’arrossegar dues dotzenes de terrícoles… Li sap greu que faci servir aquesta paraula?

—Jo també la faig servir.

—Perquè vostè és de la Terra. Hi ha terrícoles que la consideren ofensiva i que s’empipen quan un selenita la utilitza.

—Vol dir un llunàtic?

Selene envermellí i digué:

—Sí. Això és el que volia dir.

—Està bé. Aleshores deixem-nos estar de mots ofensius. Continuï, em parlava de la seva feina.

—En la meva feina he d’evitar que els terrícoles que estan a càrrec meu es matin i he de portar-los d’un lloc a l’altre, donar-los explicacions i mirar que mengin, que beguin i que se la passin bé. Que contemplin les seves vistes preferides, que satisfacin els seus desigs, i jo he de ser terriblement educada i maternal.

—Horrorós —comentà el terrícola.

—Però vostè i jo podem fer el que ens vingui de gust, almenys així ho espero, i vostè està disposat a córrer el risc i jo he de vigilar el que dic.

—Ja li he dit que té el perfecte dret d’anomenar-me terrícola.

D’acord. Així que treballaré durant el meu dia lliure. Què li agradaria fer?

—És fàcil de respondre-hi: vull veure el protó sincrotó.

—Això no. Potser Barron podrà arranjar-ho després d’haver parlat amb vostè.

—Està bé. Si no puc veure el protó sincrotó, no sé pas quina altra cosa hi ha a veure. Sé que el radiotelescopi és a l’altre costat, però no crec que ofereixi cap novetat… Digui-m’ho vostè. Què és el que no veu un turista vulgar?

—Moltes coses. Hi ha les sales d’algues…, no pas les instal·lacions antisèptiques, que ja deu haver vist, sinó les granges. Tanmateix, l’olor allí és una mica forta i no crec que un terrícola (un habitant de la Terra) ho trobi particularment agradable. Ja en tenen prou d’ingerir el menjar.

—La sorprèn? Que ha tastat mai menjar de la Terra?

—No, i és molt probable que no m’agradés. Tot és qüestió de costum.

—Ja ho suposo —sospirà el terrícola—. Si es mengés un bistec autèntic, probablement el trobaria greixós i fibrós.

—Podríem anar als afores, on es perforen corredors nous a les roques, però vostè necessitaria un vestit protector especial… Hi ha les fàbriques, també.

—Triï vostè, Selene.

—Ho faré, però abans digui’m una cosa i que sigui la veritat.

—No puc prometre-li res sense conèixer la pregunta.

—He dit que els terrícoles que no simpatitzen amb els terrícoles solen restar a la Lluna. Vostè no m’ha rectificat. Té la intenció de quedar-s’hi?

El terrícola es mirà la punta de les gruixudes botes i respongué:

—Selene, m’ha costat molt aconseguir un visat per a la Lluna. Em van dir que era massa vell per a venir-hi i, que si m’hi quedava un quant temps, em podria resultar impossible tornar a la Terra. Així que els vaig dir que havia planejat de quedar-me definitivament a la Lluna.

—No em diu cap mentida?

—Aleshores no n’estava segur, però ara crec que sí, que m’hi quedaré.

—Jo hauria pensat que, en aquestes condicions, encara estarien menys disposats a deixar que se n’anés.

—Per què?

—Generalment, a les autoritats de la Terra no els agrada enviar físics a la Lluna amb caràcter permanent.

El terrícola serrà els llavis.

—En aquest aspecte no hi vaig tenir cap problema.

—Doncs bé, si ha de ser un dels nostres, crec que hauria de visitar el gimnàs. Els terrícoles gairebé sempre desitgen visitar-lo, però, per regla general no els ho recomanem, encara que no estigui prohibit. Però amb els immigrants és diferent.

—Per què?

—Bé, per una banda, perquè fem gimnàstica despullats o gairebé despullats. Per què no? —Semblava agressiva, com cansada d’haver de defensar-se sempre—. Hi ha la temperatura controlada i l’aire hi és net. Però precisament davant els terrícoles la nuesa ens cohibeix. Alguns s’escandalitzen, d’altres s’exciten, o totes dues coses alhora. No ens vestirem pas en el gimnàs només per ells ni tampoc no volem suportar les seves mirades. Així que no els hi deixem entrar.

—I els immigrants, què?

—Han d’acostumar-s’hi. Finalment també decideixen despullar-se. I encara necessiten més la gimnàstica que els selenites nadius.

—Seré franc amb vostè, Selene. Davant la nuesa femenina també m’excitaré. Encara no sóc tan vell perquè no m’afecti.

—Bé, doncs exciti’s —digué ella amb indiferència—, però vostè tot sol. D’acord?

—Nosaltres també ens haurem de despullar? —digué mirant-la amb un interès divertit.

—Com a espectadors? No. Ho podríem fer, però no cal. Així, de cop i volta, se sentiria incòmode i no seria una perspectiva particularment atractiva per a la resta de nosaltres…

—Que franca que és!

—Creu que ho sóc? Digui la veritat. Pel que fa a mi, no desitjo contribuir a posar-lo en cap estat especial d’excitació. Per tant, serà millor que hi continuem vestits.

—No hi haurà cap objecció? Vull dir davant la meva aparença de terrícola tan poc atraient.

—No, si jo l’hi acompanyo.

—Molt bé, Selene. És gaire lluny?

—Ja hi som. Justament darrere aquesta porta.

—Ah! Aleshores, ja ho havia planejat de bon començament, això de portar-me aquí.

—He pensat que podria ser interessant.

—Per què?

Selene, de sobte, somrigué:

—Se m’acut una idea.

El terrícola mogué el cap.

—Començo a pensar que a vostè no se li acudeixen mai idees. Deixi-m’ho endevinar. Si m’haig de quedar a la Lluna, necessitaré fer exercicis de tant en tant per a mantenir els músculs, els ossos i potser tots els òrgans en bones condicions.

—Exacte. A tots ens cal, però especialment als immigrants de la Terra. Arribarà un dia que la gimnàstica serà un deure quotidià per a vostè.

Travessaren el llindar i el terrícola restà sorprès.

—Aquest és el primer lloc que he vist que s’assembla a la Terra.

—En quin sentit?

—Perquè és gran. No m’imaginava que hi hagués sales tan grans a la Lluna. Escriptoris, maquinària d’oficina, secretàries…

—Secretàries amb els pits nus —afegí Selene greument.

—Aquest detall no és gens terrícola, ho accepto.

—També tenim un tubet de nanses i un ascensor per als terrícoles. Hi ha moltes plantes… Esperi’s un moment.

S’acostà a una de les dones que seien en un dels escriptoris més propers i li parlà en veu baixa i ràpida mentre el terrícola ho contemplava tot amb una curiositat simpàtica.

Selene tornà i digué:

—Cap problema. Resulta que faran una mêlée, i, per cert, bastant bona. Conec els equips.

—Aquest lloc és realment impressionant.

—Si es refereix a la mida encara hauria de ser més gran. Tenim tres gimnasos. Aquest és el més gran.

—Estic satisfet que en les condicions espartanes de la Lluna es puguin permetre el luxe de malmetre tant d’espai en frivolitats.

—Frivolitats! —Selene semblava ofesa—. Per què es pensa que són frivolitats?

—Una mêlée. Quina mena de joc és?

—Podria anomenar-se un joc. A la Terra el practiquen com a esport: deu homes juguen i deu mil els contemplen. A la Lluna no és pas així: el que per a vosaltres és frívol per a nosaltres és necessari… Per aquí. Anirem amb ascensor, i això vol dir que ens haurem d’esperar una mica.

—No he volgut pas fer-la enfadar.

—No n’estic pas, d’enfadada, però ha de ser raonable. Vosaltres, els terrícoles, heu viscut adaptats a la gravetat de la Terra durant tres-cents milions d’anys d’ençà que la vida passà a terra ferma. Podeu prescindir de l’exercici. Nosaltres encara no hem tingut prou temps d’adaptar-nos a la gravetat de la Lluna.

—Pel seu aspecte no ho diria pas.

—Si es neix i es creix sota la gravetat de la Lluna, els ossos i els músculs són, com és natural, més fins i menys massissos que els d’un terrícola, però això és superficial. No tenim ni una sola funció corporal, per subtil que sigui (digestió, secrecions hormonals, etc.), que no estigui mal ajustada a la gravetat i que no exigeixi un determinat tipus d’exercici. Si fem que aquest exercici sigui en forma de diversió i de jocs, no podem pas dir per això que són frivolitats… Aquí hi ha l’ascensor.

El terrícola retrocedí amb una alarma momentània, però Selene digué, amb un deix d’impaciència, com si es ressentís de la necessitat d’explicar-ho:

—Suposo que deu pensar que sembla una cistella de vímet. Tots els terrícoles que hi pugen ho diuen. Amb la gravetat lunar no cal que sigui més sòlid.

L’ascensor davallà lentament. N’eren els dos únics ocupants. El terrícola féu:

—Sospito que no l’utilitzen gaire.

Selene tornà a somriure:

—L’ha encertada. El tubet de nanses és molt més popular i divertit. I així, fem exercici.

—Què és?

—Exactament el que el seu nom implica… Ja hi hem arribat. Només hem baixat dues plantes… Només és un tub vertical, amb nanses per a arrapar-s’hi, que gira cap avall. No l’aconsellem als terrícoles.

—Massa perillós?

—No pas per ell mateix. S’hi pot baixar com si fos una escala, però sempre hi ha adolescents que hi baixen a una velocitat considerable i els terrícoles no saben com apartar-se’n. Les topades són sempre desagradables. Però amb el temps s’hi habituarà… De fet, el que ara veurà és una mena de tub gran dissenyat per a arriscar-s’hi.

El menà fins a una barana circular a l’entorn de la qual parlaven una colla de persones. Tots anaven si fa no fa nus. Hi abundaven les sandàlies, així com unes bosses penjades a les espatlles. Alguns portaven eslips. N’hi havia un que menjava una pasta verdosa directament d’una llauna. El terrícola arrufà una mica el nas en passar pel seu costat i digué:

—El problema dental deu ser greu a la Lluna.

—Sí que ho és —acceptà Selene—. Si algun dia tenim sort, aconseguirem una mandíbula desdentada.

—Amb cap dent?

—Potser algunes. Potser conservarem les incisives i els ullals per raons d’estètica i per a algun ús pràctic. A més, són fàcils de netejar. Però, per què volem uns queixals inútils? Només són una relíquia del passat terrícola.

—Que feu cap progrés en aquest sentit?

—No —féu ella amb aspresa—. La mutació genètica és il·legal. La Terra hi insisteix. —Es repenjà a la barana—. Això és el que anomenen el terreny de joc de la Lluna.

El terrícola mirà cap avall. Era una gran obertura cilíndrica de parets llises i rosades amb barres de metall disposades d’una manera que semblava casual. A intervals sorgia una barra de cilindre i algunes arribaven i tot a la paret oposada. Devia medir uns cent-cinquanta metres de profunditat per quinze d’amplada.

Ningú no semblava dedicar gens d’atenció especial al terreny de joc ni al terrícola. Alguns el miraren amb indiferència en veure’l passar, s’adonaren que anava vestit i n’observaren els trets facials, però després giraren la mirada. Uns quants saludaren Selene amb la mà abans de tombar-se, però tots es tombaren. L’actitud d’indiferència, per casual que fos, no podia ser pas més palesa.

El terrícola es girà cap a l’obertura cilíndrica. Al fons s’hi veien unes figures esveltes, aplanades perquè eren observades des de dalt. Algunes portaven una franja de tela roja, d’altres blava. «Dos equips», pensà. Era obvi que les franges complien una funció protectora, ja que tots portaven guants i sandàlies protectores als colzes i als genolls. Alguns també en portaven als malucs o al voltant dels pits.

—Oh! —mormolà—. Hi ha homes i dones.

Selene digué:

—Exacte! Els sexes competeixen en igualtat de condicions, però es tracta d’evitar el moviment incontrolat de parts que podrien obstaculitzar la caiguda dirigida. Hi ha una diferència sexual que també comprèn la vulnerabilitat del dolor. No és pas modèstia.

—Crec que he llegit alguna cosa sobre aquest joc —féu el terrícola.

—Pot ser —digué Selene amb indiferència—, tot i que no se’n fa publicitat. No és pas que hi posem objeccions: és el govern de la Terra qui redueix al mínim les notícies sobre la Lluna.

—Per què, Selene?

—Vostè és un terrícola i ho deu saber… Aquí a la Lluna tenim la teoria que resultem incòmodes per a la Terra o, almenys, per al seu govern.

En aquell moment, per tots dos costats del cilindre, dues persones s’enfilaven ràpidament i, distant, se sentia un lleuger redoblament de timbals. De primer semblava que pujaven per l’escala, un graó rere l’altre, però la seva rapidesa augmentava i, quan arribaren a mig camí, només tocaven les barres en passar fent un soroll ostentós amb els palmells.

—A la Terra no es podria pas fer això amb tanta agilitat —digué el terrícola amb admiració—. Més ben dit —rectificà—, seria impossible.

—No és tan sols l’escassesa de gravetat —féu Selene—. Intenti-ho si ho vol comprovar. Requereix moltíssimes hores de pràctica.

Els escaladors arribaren a la barana i saltaren per quedar de bocaterrosa. Feren una tombarella simultània i començaren a baixar.

—Es poden moure amb rapidesa a voluntat —comentà el terrícola.

—Sí… —respongué Selene mentre sonaven els aplaudiments—. Crec que quan els terrícoles (vull dir els habitants de la Terra autèntics, els que no han visitat mai la Lluna) pensen en un passeig per la Lluna, només es fixen en la superfície i els vestits espacials. Així s’avança molt lentament, naturalment. La massa, juntament amb el vestit espacial, és enorme, i això significa molta inèrcia i poca gravetat per a vèncer-la.

—Exacte —assentí el terrícola—. He vist les clàssiques pel·lícules dels primers astronautes que tots els nens veuen a escola, i els moviments són com els que es fan sota l’aigua. La imatge ens queda gravada fins que després ho coneixem més bé.

—Quedaria sorprès de saber que de pressa que ens movem actualment a la superfície malgrat els vestits espacials —digué Selene—. I aquí, sota terra, sense vestits, ens movem amb la mateixa rapidesa que a la superfície de la Terra. La manca de gravetat és compensada per l’ús escaient dels músculs.

—Però també saben moure’s a poc a poc.

El terrícola contemplava els acròbates. S’havien enfilat veloçment i ara descendien amb una lentitud deliberada. Flotaven tocant les nanses per allargar la caiguda mentre que abans ho havien fet per accelerar la pujada. Arribaren a terra i uns altres dos els reemplaçaren, i després dos més, i encara dos més, tot alternant-se les parelles dels dos equips en la dura competició d’habilitat.

Cada parella pujava a l’uníson. S’enfilava i queia d’una manera cada vegada més complicada. Una de les parelles es deixà anar simultàniament per travessar el tub en una paràbola baixa, el costat convex cap amunt, i arribar a la nansa que l’altre havia abandonat després de passar molt junts per l’aire sense arribar ni a refregar-se, fet que va merèixer uns grans aplaudiments.

El terrícola digué:

—Crec que em falta experiència per a apreciar quins són els moviments més destres. Són, tots, selenites natius?

—Han de ser-ho —féu Selene—. El gimnàs és obert a tots els ciutadans de la Lluna, i alguns immigrants ho fan bastant bé. Això no obstant, només criatures concebudes i nascudes aquí poden practicar aquesta mena de virtuosisme. És l’única manera de tenir-hi l’adaptació física escaient que ja reben de petits. La majoria d’aquests acròbates encara no han arribat a divuit anys.

—M’imagino que deu ser perillós amb la gravetat lunar i tot.

—No és estrany que es trenquin algun os de tant en tant. No crec que hi hagi hagut mai un accident fatal, però sí que hi va haver un cas d’una columna vertebral trencada, amb la paràlisi consegüent. Va ser un accident terrible. Jo era entre els espectadors… Oh!, esperi; ara comencen els salts lliures.

—Els què?

—Fins ara han estat exercicis establerts. Les pujades seguien una regla determinada.

El so del timbal baixà de to quan un gimnasta pujà, el qual, de sobte, es llançà al buit. S’arrapà amb una sola mà a una barra transversal, descriví un cercle amb el cos i es deixà anar.

El terrícola ho contemplava atentament. Digué:

—És meravellós! S’enfila per aquestes barres exactament com un gibó.

—Un què? —preguntà Selene.

—Un gibó. Una mena de mico; de fet, l’únic simi que existeix en estat salvatge. —S’adonà de l’expressió de Selene i afegí—: No ho he dit com un insult, Selene: són uns animals molt àgils.

Selene mormolà amb les celles arrufades:

—He vist fotografies de micos.

—És probable que no hagi vist gibons en acció… Gosaria dir que, si els terrícoles anomenessin «gibons» els selenites en un sentit insultant, tindria, si fa no fa, el significat que vosaltres doneu al terme «terrícola». Però jo no ho he dit en aquest sentit.

Es repenjà amb tots dos colzes a la barana i contemplà els exercicis. Era com ballar en l’aire. Demanà:

—Com tracten els immigrants de la Terra aquí a la Lluna, Selene? Em refereixo als qui volen quedar-s’hi tota la vida. Com que els falten les habilitats autènticament selenites…

—I això què hi fa? Els immis són ciutadans. No hi ha discriminació, cap discriminació legal.

—Què significa això de cap discriminació legal?

—Vostè mateix acaba de dir-ho. Hi ha coses que no poden fer. Hi ha diferències. Els seus problemes mèdics són diferents i, en general, el seu historial clínic és més dolent. Si arriben a l’edat madura, semblen… vells.

El terrícola, torbat, desvià la mirada.

—Se celebren matrimonis mixtos? Vull dir entre immigrants i selenites.

—Naturalment. Si és que poden tenir fills.

—Això és el que volia dir.

—És clar. No hi ha cap raó per a pensar que un immigrant no pugui tenir uns gens interessants. El meu mateix pare era un immigrant, encara que jo sóc selenita de segona generació per part de mare.

—Suposo que el seu pare devia venir quan era molt… Oh, Déu meu! —Es quedà aferrat a la barra i després sospirà profundament—. Em creia que fallaria aquella barra.

—Ni pensar-hi —digué Selene—. És Marco Fore. L’entusiasma fer això, no agafar-se fins al darrer moment. En realitat, no és correcte ni propi d’un veritable campió. Tanmateix… El meu pare tenia vint-i-dos anys quan va arribar aquí.

—M’imagino que aquesta és la manera. Venir de molt jove, quan t’adaptes amb més facilitat i no deixes complicacions emocionals a la Terra. Des del punt de vista d’un galant terrícola, crec que deu ser molt interessant tenir relacions sexuals amb una…

—Relacions sexuals! —L’expressió de burla de Selene semblava amagar un terror autèntic—. No deu pas suposar que el meu pare va tenir contacte sexual amb la meva mare, oi? Si la meva mare l’hagués sentit, ja l’apanyaria de seguida.

—Però…

—Inseminació artificial, home! Sexe amb un terrícola?

El terrícola adoptà una posició solemne:

—Em pensava que havia dit que no hi havia discriminació.

—Això no és cap discriminació. És una realitat física. Un terrícola no es desenvolupa bé en aquesta gravetat. Per molta pràctica que hi tingués, la força de la passió la hi faria oblidar. Jo no m’hi arriscaria pas. Seria prou tanoca per a trencar-se un braç o una cama… o, encara pitjor, els meus. La barreja de gens és una cosa, i el sexe, una altra.

—Em sap greu… La inseminació artificial no està fora de la llei?

Ella contemplava els exercicis gimnàstics amb una gran atenció.

—Aquest torna a ser Marco Fore. Quan no intenta ser inútilment espectacular, és magnífic, i la seva germana gairebé l’iguala. Veure’ls treballar plegats és com veure un poema en moviment. Miri’ls ara. Es trobaran a la mateixa barra i hi faran voltes com si fossin un sol cos. De vegades, ell és massa afeccionat a les peripècies, però el seu control muscular és perfecte… Sí, la inseminació artificial és fora de la llei a la Terra, però aquí és permesa quan hi ha raons de caire mèdic, i, naturalment, aquest gairebé sempre és el cas.

Ara tots els acròbates havien pujat i formaven un gran cercle al voltant de la barana: els vermells a un costat i els blaus a l’altre. Els espectadors mantenien els braços enlaire tot aplaudint joiosament i amuntegats a l’entorn de la barana.

—Hauria d’haver-hi alguna mena de seient per a tothom —suggerí el terrícola.

—Ni parlar-ne. Això no és un espectacle, sinó un exercici gimnàstic. No es permet l’entrada a més espectadors que els que hi caben amb comoditat al voltant de la barana. El que interessa és participar, no pas mirar.

—Vol dir que és capaç de fer-ho, Selene?

—A la meva manera, és clar. Tots els selenites ho fem, però jo no ho faig tan bé com ells, no sóc membre de cap equip. Ara començarà la mêlée. Aquesta és la part realment perillosa. Tots deu seran a l’aire i un equip intentarà fer caure l’equip contrari.

—Caure de debò?

—Tan de debò com puguin.

—Hi ha accidents de tant en tant?

—Alguna vegada. En teoria aquest exercici no és ben vist. Se’l considera frívol i la nostra població no és prou nombrosa perquè ens arrisquem que algú quedi incapacitat per aquesta beneiteria. Tanmateix, la mêlée és popular i no podem aplegar prou vots per a prohibir-la.

—Què votaria vostè, Selene?

Selene s’envermellí.

—Oh, quina importància té, això? Miri!

El ritme de la percussió s’accelerà de sobte i tots els gimnastes que eren dins l’enorme pou sortiren disparats cap al centre com una fletxa. Hi va haver una gran confusió en el buit, però, quan tots es tornaren a separar, tots encertaren a agafar-se a una barra. S’esdevingué la tensió de l’espera fins que n’hi hagué un que es llançà, un altre el seguí, i l’aire començà a omplir-se de cossos voladors. Ho repetiren una vegada i una altra, moltes vegades.

Selene explicà:

—La puntuació és complicada. Hi ha un punt per cada llançament, un punt per cada fregament, dos punts per cada vegada que es fa fallar el contrari, deu punts si aquest cau i unes penalitzacions diferents per les diverses menes de faltes.

—Qui s’encarrega de la puntuació?

—Hi ha jutges que pronuncien les decisions preliminars i un circuit tancat de televisió per als casos d’apel·lació. Sovint ni tan sols la imatge no pot decidir.

Se sentí un crit sobtat d’excitament quan una noia de l’equip blau colpejà amb força un noi de l’equip vermell. Aquest s’apartà recargolant-se, però perdé l’impuls correcte i, en aferrar-se a una barra, ensopegà amb el genoll contra la paret.

—On tenia els ulls? —exclamà Selene, indignada—. No ha vist com s’acostava.

L’acció es féu més intensa i el terrícola començà a cansar-se de seguir les evolucions dels cossos voladors. De tant en tant un acròbata tocava una barra, però no aconseguia agafar-s’hi. Aleshores tots els espectadors s’abocaven per damunt de la barana, com disposats a saltar també a l’espai. En una ocasió Marco Fore fou colpejat al canell i algú exclamà: «Falta!».

Fore no aconseguí agafar-se i caigué. Als ulls del terrícola, la caiguda en la gravetat de la Lluna fou lenta, i el cos esvelt de Fore es retorçà i descriví cercles en l’intent d’abastar una barra rere l’altra, però no ho aconseguia. Els altres s’aturaren, com si tot l’exercici estigués suspès durant la caiguda.

Ara Fore es movia amb més rapidesa, encara que s’havia aturat dues vegades en la seva caiguda. Gairebé havia arribat a tocar una barra, però no s’hi pogué aferrar. Ja tocava gairebé a terra quan, amb una tombarella sobtada, tocà una barra amb la cama dreta i restà suspès i gronxant-se de cap per avall a uns quatre metres de terra. Obrí els braços i parà de gronxar-se i, sota un aplaudiment general, es donà impuls cap amunt i s’aferrà amb agilitat a una barra més alta.

El terrícola preguntà:

—Li ho han fet expressament?

—Si Jean Wong ha agafat el canell de Marco, en lloc de fregar-lo, ha estat joc brut. Però el jutge estima que ha estat casualitat i no crec que Marco pensi apel·lar. Ha anat a parar més avall del que era necessari. Aquests cops efectistes li agraden, però algun dia fallarà en els càlculs i es farà mal… Oh, oh!

El terrícola la mirà inquisitivament, però Selene no el mirava a ell mentre deia:

—Ha vingut algú de l’oficina del comissionat i el deu buscar a vostè.

—Per què?

—No vindria pas aquí per buscar-hi ningú més. Vostè és el foraster.

—Però no veig el motiu… —començà el terrícola.

Tanmateix, el missatger, que tenia la complexió d’un terrícola o d’un immigrant de la Terra i a qui semblava molestar el fet de ser el centre d’atracció de les mirades d’una dotzena de persones esveltes i nues girades cap a ell amb una barreja d’indiferència i desdeny, anà directament a trobar-lo.

—Senyor —començà—, el comissionat Gottstein desitja que m’acompanyi…





5


L’habitatge de Barron Neville era menys elegant que el de Selene. Els seus llibres eren escampats pertot arreu, el casquet de la computadora era visible en un angle i, damunt del seu gran escriptori, hi regnava el desori. Les finestres eren fosques.

Selene hi entrà, encreuà els braços i digué:

—Si vius com un drapaire, Barron, com esperes tenir les idees en ordre?

—Ja me les apanyaré —respongué Barron, esquerp—. Com és que no has vingut amb el terrícola?

—El comissionat se m’ha avançat. El nou.

—Gottstein?

—Exacte. Per què no has acabat abans?

—Perquè informar-se bé necessita el seu temps. No vull fer les coses a ulls clucs.

Selene digué:

—Està bé. Ens haurem d’esperar, doncs.

Neville es mossegà una ungla i n’inspeccionà el resultat amb una expressió severa.

—No sé pas si aquesta situació ens convé o no. Quina opinió en tens?

—M’agrada —féu Selene concloentment—. És molt simpàtic tenint en compte la seva condició de terrícola. S’ha deixat guiar per mi. Tenia interès. No ha emès judicis ni s’ha mostrat superior. I això que no li he estalviat cap insult.

—Ha tornat a demanar pel sincrotó?

—No, potser perquè no calia.

—Per què no?

—Li he dit que el volies veure i que ets un físic. Així que m’imagino que quan et veurà, et preguntarà tot allò que vol saber.

—No li deu haver semblat estrany això de parlar amb una guia de turistes que, per casualitat, coneix un físic?

—Per què estrany? Li he dit que ets el meu amant. L’atracció sexual no té regles fixes i un físic pot molt bé tenir relacions amb una guia de turisme per insignificant que aquesta sigui.

—Calla, Selene.

—Oh! Mira, Barron, em sembla que si tramés alguna cosa rara, que si m’hagués abordat perquè el seu pla fos aconseguir una cosa de tu gràcies a mi, hauria mostrat una mica de frisança. Com més complicat i absurd és un pla, més fàcil és d’endevinar, més nerviós veus el qui l’ordeix. He actuat amb una naturalitat absoluta. He parlat de tot menys del sincrotó. L’he portat al gimnàs.

—I què?

—Hi estava interessat. Interessat i relaxat. Si té res al cap, no és cap cosa complicada.

—N’estàs segura? I, tot i això, el comissionat m’ha passat al davant. Ho consideres un bon senyal?

—Per què haig de considerar-lo dolent? Una invitació pública a una reunió, feta davant dues dotzenes de selenites, no em sembla pas que sigui res complicat.

Neville es repenjà al respatller del seient i encreuà les mans darrere el clatell.

—Selene, et prego que no insisteixis a emetre judicis quan no te’n demano. És irritant. Primerament, aquest home no és físic. T’ha dit que ho era?

Selene reflexionà:

—Li ho he dit jo i no m’ho ha negat, però no recordo pas que ho hagi afirmat. Això no obstant, no obstant… estic segura que ho és.

—Ha mentit per omissió, Selene. Es pot creure un físic, però ni ha estudiat ni treballa com a tal. És un científic, ho reconec, però no té assignat un càrrec científic de cap mena. No va aconseguir que l’hi donessin. No hi ha ni un sol laboratori a la Terra que el vulgui. Resulta que figura a la llista de Fred Hallam, i com a cap de llista, de molt de temps ençà.

—N’estàs segur?

—Em pots ben creure. Ho he comprovat. Fa justament un moment que m’has criticat perquè trigava tant… I tot em sembla massa inofensiu perquè ho sigui realment…

—Per què massa inofensiu? No entenc on vols anar a parar.

—No et fa l’efecte que hi hauríem de confiar? Al cap i a la fi, està ressentit contra la Terra.

—Si les teves dades són correctes, certament podem arribar a aquesta conclusió.

—Sí, les meves dades són correctes, almenys són les que he obtingut després de profunditzar-hi. Però potser és que volen que arribem a aquesta conclusió.

—Barron, això és improcedent. Com pots empescar-te sempre aquestes teories conspiratòries? Ben no m’ha semblat pas…

—Ben? —repetí Barron en un to sarcàstic.

—Sí, Ben —repetí Selene amb fermesa—. Ben no m’ha semblat pas un home ressentit o que tingués la intenció de fer-me creure que amaga alguna rancúnia.

—No, però ha aconseguit caure’t a l’ull. Acabes d’afirmar-ho, oi? I amb un cert èmfasi. Tal volta això era exactament el que es proposava.

—No sóc tan fàcil d’ensarronar, i ho saps prou bé.

—En fi, hauré d’esperar fins que el vegi jo.

—Vés a fer punyetes, Barron. He conegut milers de terrícoles de totes menes. És la meva feina. I no tens cap raó per a parlar amb sarcasme del meu criteri. Saps que pots confiar-hi plenament.

—Molt bé, ja ho veurem. No t’enfadis. Per ara, haurem d’esperar… I, mentrestant —es posà dempeus àgilment—, endevina en què penso.

—No he pas d’endevinar-ho. —Selene s’aixecà amb la mateixa agilitat i s’apartà d’ell amb un moviment lateral, gairebé imperceptible, dels peus—. Però continua pensant-hi, que a mi no m’interessa.

—Estàs emprenyada perquè he dubtat del teu criteri?

—Estic emprenyada perquè… Oh, què dimonis! Per què no endreces una mica la teva habitació?

I se n’anà.





6


—M’agradaria oferir-li algun luxe dels de la Terra, doctor —digué Gottstein—, però, per qüestió de principis, no m’han permès dur-ne cap. La bona gent de la Lluna es ressent de les barreres artificials imposades pel tractament especial dels homes de la Terra. És millor no ofendre la seva sensibilitat i adaptar-se als costums selenites, encara que em penso que no podré caminar mai com ells. Aquesta maleïda gravetat és una cosa infernal.

El terrícola respongué:

—Igualment em passa a mi. El felicito pel seu nomenament.

—Encara no és oficial, senyor.

—Tant se val, el felicito igualment. Però encara no entenc el motiu pel qual em vol veure.

—Vam ser companys de viatge. No fa gaire que vam arribar amb la mateixa nau. —El terrícola s’esperà cortesament i Gottstein continuà—: A més, fa anys que ens coneixem. Ens van presentar, fugaçment, ja fa molt de temps.

El terrícola digué baixet:

—Em dol no recordar-me’n…

—No em sorprèn. No hi ha raons perquè em recordi. Durant algun temps vaig estar a les ordres del senador Burt, que era cap (de fet, encara ho és) del Comitè de Tecnologia i del Medi Ambient. En aquella època semblava molt entossudit a arranjar un compte pendent amb Hallam, Frederick Hallam.

De sobte, el terrícola s’aixecà de la cadira.

—Que coneix Hallam, vostè?

—És la segona persona que m’ho pregunta d’ençà que he arribat a la Lluna. Sí, el conec, encara que no pas íntimament. Sóc amic d’altres que el coneixen. Tot i que li sembli estrany, la seva opinió solia coincidir amb la meva. Malgrat ser una persona en aparença idolatrada a tot el planeta, Hallam inspirava ben poca simpatia a les persones que el coneixien.

—Poca? Jo diria que gens —digué el terrícola.

Gottstein no féu cabal de la interrupció.

—En aquella època, la meva tasca (o, almenys, allò que em va assignar el senador) consistia a investigar la Bomba d’Electrons i a procurar que el seu manteniment no anés acompanyat d’una malversació indeguda i d’un profit personal. Era una preocupació legítima per a un comitè que era essencialment de vigilància, però, entre nosaltres, li puc dir que el senador tenia l’esperança de trobar alguna cosa que desprestigiés Hallam. Desitjava restringir l’autoritat que aquell home anava guanyant en el camp científic. Però hi fracassà.

—Òbviament, ara Hallam és més poderós que mai.

—No hi havia cap fallada important ni res en absolut que pogués perjudicar Hallam. És un home d’una gran honradesa.

—En aquest sentit, no ho poso en dubte. El poder té el seu propi mercat de valors, que no es mesuren sempre amb bitllets.

—Però el que m’interessava més aleshores, tot i que era una pista que no vaig poder seguir, era trobar algú que ataqués no pas el poder de Hallam, sinó la Bomba d’Electrons. Jo vaig ser present a l’entrevista, però no la vaig dirigir. Vostè era aquell home, oi que sí?

El terrícola digué amb cautela:

—Recordo l’incident al qual es refereix, però continuo sense tenir-lo present a vostè.

—Aleshores em preguntava com era que algú, des del punt de vista científic, s’oposava a la Bomba d’Electrons. Vostè m’impressionà prou perquè a bord de la nau el reconegués, encara que borrosament; i, després, ho he recordat tot. No he consultat la llista de passatgers, però deixi’m confiar en la memòria. No es diu Benjamin Andrew Denison?

El terrestre sospirà.

—Benjamin Allan Denison. Sí, sóc aquell home. Però per què vol remoure ara aquell afer? La veritat és, comissionat, que no m’agradaria desenterrar el passat. Sóc aquí, a la Lluna, i desitjo tornar a començar, i des del principi, si cal. Maleït siga, si he pensat a canviar-me el nom i tot!

—No li hauria servit de res. Vaig recordar la seva cara. No tinc cap objecció a fer a la seva vida, doctor Denison, ni vull interferir-m’hi, però m’agradaria fer-li algunes preguntes per unes raons que no l’afecten directament. No recordo exactament per què s’oposava a la Bomba d’Electrons. M’ho pot dir?

Denison abaixà el cap. El silenci s’allargà i el comissionat no féu res per a interrompre’l, fins i tot reprimí un petit estossec. Denison digué:

—En realitat, no era res. Només una cosa que intuïa, un temor respecte a l’alteració en la intensitat del potent camp nuclear. Res!

—Res? —Ara sí que Gottstein deixà anar l’estossec—. Li prego que no es molesti si miro d’entendre aquesta qüestió. Li he dit que va desvetllar el meu interès aleshores, encara que jo era incapaç de comprendre de què es tractava i dubto que ara en pogués trobar la informació als arxius. Tot l’afer està classificat: el senador no va fer gaire bon paper i no va voler gens de publicitat. No obstant això, en recordo alguns detalls. Hi va haver una temporada que vostè va ser col·lega de Hallam, quan no era físic.

—No. Era radioquímic, i ell també.

—Interrompi’m si m’equivoco, però el seu historial era molt bo, oi?

—Hi havia criteris objectius a favor meu. No era pas cap llumenera, però treballava amb eficiència.

—És sorprenent com ho vaig recordant. Hallam, d’altra banda, no n’era, d’eficient.

—No gaire.

—I, no obstant això, després les coses es giraren en contra de vostè. De fet, quan el vam entrevistar (crec que vostè s’oferí per veure’ns), treballava per a un fabricant de joguines.

—D’articles de cosmètica —corregí Denison amb una veu apagada—. Cosmètica per a homes. Cosa que no m’ajudà gens perquè em fessin cas.

—No, és clar. Ho lamento. Vostè era un venedor.

—Cap de vendes. I continuava treballant-hi amb eficiència. Vaig ascendir a la vicepresidència abans de deixar-ho córrer tot i venir aquí a la Lluna.

—Hallam tingué alguna cosa a veure-hi? Vull dir amb la seva decisió de deixar la ciència.

—Comissionat, li ho prego —digué Denison—. Tot això no té gens d’importància. Jo hi era quan Hallam va descobrir la conversió del tungstè i així va començar el seguit d’esdeveniments que ens van menar a la Bomba d’Electrons. No puc dir exactament què hauria passat si jo no hagués estat allí. Hallam i jo podríem haver mort emmetzinats per la radiació un mes després o a causa de l’explosió nuclear sis setmanes més tard. No ho sé. Però jo hi era i, en part a causa meva, Hallam ha arribat a ser el que es ara, i també per això jo he arribat a ser el que sóc. A fer punyetes amb els detalls! El satisfà, això? Perquè no hi afegiré res més.

—Crec que em satisfà. Vostè sentia una rancúnia personal per Hallam?

—Certament no li tenia gaire afecte, aquells dies. I continuo sense tenir-n’hi.

—Podria ser, aleshores, que aquesta objecció seva a la Bomba d’Electrons fos inspirada pel seu desig de destruir Hallam?

—M’oposo a aquest interrogatori —digué Denison.

—Si us plau! Res d’això que li pregunto no és per a utilitzar-ho en contra seu. Només és per informar-me, perquè la Bomba d’Electrons i unes quantes coses més em preocupen.

—Bé, suposo que no n’hem de descartar alguna mena de complicació emocional. Gràcies al fet que detestava Hallam estava disposat a creure que la seva popularitat i la seva grandesa eren mancades de base. Vaig pensar en la Bomba d’Electrons amb l’esperança de trobar-hi una fallada.

—I, per tant, la hi va trobar?

—No —digué Denison amb força, tot descarregant un cop de puny sobre el respatller de la cadira. Després s’aixecà per l’impuls de la seva reacció—. No pas «per tant». Hi vaig trobar una fallada, però era autèntica, o així ho vaig considerar. Li asseguro que no em vaig limitar a inventar-me una tara per fer la traveta a Hallam.

—No parlo pas d’inventar, doctor —digué Gottstein amb suavitat—. No em passaria mai pel cap de suggerir-li-ho. Tots sabem, però, que, si volem determinar una cosa que és a la frontera de l’inconegut, cal que fem suposicions. Les suposicions es poden fer en una àrea vaga d’incertesa i empènyer-les cap a una direcció o cap a una altra amb una gran honradesa, però d’acord amb… amb les emocions del moment. Tal volta vostè va fer les suposicions basant-se en un cert… anti-Hallamisme.

—Aquesta discussió és inútil, senyor. Aleshores jo pensava tenir un argument vàlid. Tanmateix, no sóc físic. Sóc (era) radioquímic.

—Hallam també era radioquímic, però ara és el físic més famós del món.

—Continua essent radioquímic, i amb un retard d’un quart de segle.

—Contràriament a vostè, que ha treballat amb fermesa fins a arribar a físic.

Denison el mirà fixament.

—Ha investigat profundament sobre la meva persona.

—Ja li ho he dit: em va impressionar. És sorprenent com vaig recordant. Canviaré una mica de tema. Coneix un físic anomenat Peter Lamont?

—Una mica —digué Denison, lacònic.

—Em diria que també és eficient?

—No el conec prou per a dir-ho, i detesto usar tant aquesta paraula.

—Diria que sap de què parla?

—Exceptuant-ne una informació en sentit contrari, jo diria que sí.

Amb molta cura el comissionat es repenjà al respatller. Semblava fràgil i a la Terra no hauria suportat el seu pes. Preguntà:

—Que li faria res dir-me com va conèixer Lamont? O només n’havia sentit dir coses? O és que es conegueren personalment?

Denison féu:

—Vam mantenir algunes converses. Tenia el pla d’escriure una història de la Bomba d’Electrons, com va començar; un relat complet del seu desenvolupament llegendari. Em va afalagar que Lamont vingués a veure’m i semblava haver descobert alguna cosa sobre mi. Maleït siga, comissionat, em va afalagar que sabés que jo existia. Però no n’hi vaig poder dir gran cosa. De què hauria servit? No m’hauria reportat més que burles, i ja n’estava tip, tip de cavil·lar, tip de compadir-me de mi mateix.

—Sap res del que Lamont ha fet darrerament?

—A què es refereix exactament, comissionat? —preguntà Denison amb cautela.

—Fa un any, potser una mica més, Lamont va anar a veure Burt. Jo ja no treballava per al senador, però encara ens vèiem de tant en tant. Em va comentar l’entrevista perquè estava preocupat. Pensava que Lamont podia tenir algun argument vàlid contra la Bomba d’Electrons, però no trobava una manera pràctica d’enfocar l’afer. Jo també estava preocupat.

—Preocupació general —digué Denison amb sarcasme.

—Però ara jo em demano: si Lamont va parlar amb vostè i…

—Prou! Prou! Comissionat, no continuï. Crec que entenc on vol anar a parar i no vull que avanci més per aquí. Si espera que jo li diré que Lamont em va robar la idea, s’equivoca. Permeti’m que li torni a recalcar que jo no tenia cap teoria vàlida. Era tan sols intuïció. Em preocupava; la vaig presentar i no em van creure. Me la tragueren del cap i, com que no tenia cap manera de demostraria, hi vaig renunciar. No la vaig esmentar en la meva conversa amb Lamont, no vam passar dels primers dies de la Bomba. Allò que ell va descobrir més tard, encara que s’assemblés a la meva teoria, n’era completament independent. La seva idea semblava molt més sòlida i basada en una rigorosa anàlisi matemàtica. No pretenc tenir-hi gens de prioritat: gens.

—Vostè sembla conèixer-la, la teoria de Lamont.

—Fa uns quants mesos es va escampar pertot arreu. Lamont no pot publicar res i ningú no el pren seriosament, però tots en vam discutir la idea. Em va arribar a mi i tot.

—L’entenc, doctor. Però jo sí que el prenc seriosament. Tingui present que per a mi era el segon avís. L’informe del primer avís (el de vostè) no va arribar a les mans del senador. No es referia pas a unes irregularitats financeres, que aleshores constituïen la seva preocupació. El cap de l’equip investigador (que no era jo) el va considerar (amb perdó) una estupidesa. No pas jo. Quan la qüestió va tornar a sorgir, em vaig posar nerviós. Tenia la intenció d’anar a veure Lamont, però alguns físics que vaig consultar…

—Incloent-hi Hallam?

—No, no vaig parlar pas amb Hallam. Aquells qui vaig consultar em van dir que el treball de Lamont mancava de tot fonament. Malgrat això, continuava opinant que havia d’anar a veure’l, però de seguida em van demanar que ocupés aquest lloc, i sóc aquí, i ara hi ha vostè. Pot comprendre, doncs, per què l’havia de veure. Segons la seva opinió, hi ha cap mèrit en les teories avançades per vostè i pel doctor Lamont?

—Vol dir que si es continua fent servir la Bomba d’Electrons es farà explotar el Sol o tal vegada la franja sencera de la galàxia?

—Sí, això és exactament el que vull dir.

—Com li ho puc dir? Tot el que tinc és la meva intuïció, que només és això: una intuïció. Quant a la teoria de Lamont, no l’he estudiada amb detall, no ha estat publicada. Si la llegís, pot ser que no n’entengués la part matemàtica. A més, què hi fa? Lamont no convencerà ningú. Hallam l’ha destruït de la mateixa manera que abans em va destruir a mi, i la gent en general, encara que Lamont aconseguís passar per damunt de Hallam, consideraria que creure-se’l aniria en contra dels seus interessos immediats. No volen renunciar a la Bomba i els és molt més fàcil de negar-se a acceptar la teoria de Lamont que intentar fer alguna cosa en aquest respecte.

—Però vostè hi continua preocupat, oi?

—Naturalment, en el sentit que crec que ens podem destruir, i no cal dir que no m’agradaria pas que passés.

—Així que ara ha vingut a la Lluna a fer-hi una cosa que Hallam, el seu antic enemic, li impediria fer a la Terra.

Denison digué lentament:

—A vostè també li agrada endevinar les coses.

—Ho creu així? —replicà Gottstein amb indiferència—. Potser jo també sóc intel·ligent. És correcta, la meva intuïció?

—Ho pot ser. No he renunciat a l’esperança de retornar a la ciència. Si qualsevol cosa que puc fer contribueix a allunyar el mal presagi que penja sobre la humanitat, ja sigui demostrant que no hi ha cap perill o bé demostrant que sí que n’hi ha i que ha de ser eliminat, em sentiré satisfet.

—L’entenc, doctor Denison, i parlant d’una altra cosa, el meu predecessor, el comissionat Montez, m’ha dit que el desenvolupament de la ciència té lloc aquí a la Lluna. Segons li sembla, creu que una gran quantitat, tal vegada desproporcionada, de cervells i d’iniciatives humanes és aquí.

—Pot ser veritat —digué Denison—. No ho sé pas.

—Pot ser veritat —repetí Gottstein, pensarós—. Si ho és, no pensa que això pot ser un inconvenient per al seu propòsit? Faci el que faci, els homes poden dir i pensar que ha estat dut a terme mitjançant l’estructura científica lunar. Vostè, personalment, podria obtenir molt poca celebritat per valuosos que fossin els resultats que presentés… I això, naturalment, seria una injustícia.

—Estic tip d’aquesta cursa per la celebritat, comissionat Gottstein. Vull tenir algun interès en la vida, més interès del que pugui trobar com a vicepresident dels Depilatoris Ultrasònics. En trobaré un si torno a dedicar-me a la ciència. Si aconsegueixo alguna cosa valuosa als meus ulls, estaré satisfet.

—Diguem-ne, doncs, que jo ho consideraria insuficient. Els seus mèrits han de ser reconeguts i seria molt fàcil per a mi com a comissionat presentar els fets a la comunitat terrícola de manera que vostè rebés el que li pertany. Estic segur que és prou humà per a voler el que li pertany.

—Molt amable de part seva. I a canvi de què?

—Molt cínic de la seva. Però té raó. A canvi necessito la seva ajuda. El comissionat sortint, el senyor Montez, no coneix exactament les línies de la investigació científica que es desenvolupa a la Lluna. La comunicació entre els pobles de la Terra i de la Lluna no és pas perfecta, i l’esforç coordinat de tots dos mons resultaria molt beneficiós per a tothom. Suposo que és comprensible que existeixi la desconfiança, però si vostè pot fer res que elimini aquesta desconfiança, serà tan valuós per a nosaltres com ho serien els seus descobriments científics.

—Comissionat, suposo que no s’imagina pas que sóc l’home ideal per a convèncer els selenites de la bondat i la justícia de la ciència de la Terra.

—No ha de confondre un científic venjatiu amb la totalitat dels habitants de la Terra, doctor Denison. Plantegem les coses de la manera següent: jo li agrairia que em tingués al corrent dels seus descobriments científics perquè pugui ajudar-lo a aconseguir la seva part justa del mèrit; i, amb la finalitat d’entendre els seus descobriments en tot el seu valor (recordi que no sóc un científic professional), seria convenient que vostè me’ls expliqués a la llum de l’estat actual de la ciència a la Lluna. D’acord?

Denison respongué:

—Em demana una cosa difícil. Els resultats preliminars revelats prematurament, bé per descurança o bé per un excés d’entusiasme, poden perjudicar moltíssim una reputació. Detestaria parlar a algú d’alguna cosa abans d’estar segur del terreny que trepitjo. La meva experiència anterior en el comitè del qual vostè formava part m’aconsella ser caut.

—Ho entenc perfectament —respongué Gottstein en un to de sinceritat—. Deixo a la seva discreció el moment escaient per a informar-me’n… Però ja l’he retingut massa temps i suposo que deu necessitar dormir.

Allò era un comiat. Denison se’n va anar i Gottstein el va seguir amb la mirada pensarosa.





7


Denison obrí la porta amb la mà. Hi havia un contacte que l’hauria oberta automàticament, però, com que encara estava mig adormit, no el va poder trobar.

L’home de cabells negres, que semblava tenir les celles arronsades sense tenir-les-hi, digué:

—Em sap greu… Que arribo massa d’hora?

Denison va repetir els darrers mots per guanyar temps i entendre la situació.

—D’hora? No, jo… crec que és tard.

—Li vaig trucar. Vam concertar una cita.

I aleshores Denison se’n recordà.

—Sí. Vostè és el doctor Neville.

—Exacte. Puc entrar?

Travessà la porta alhora que ho preguntava. L’habitació de Denison era petita i un llit rebregat n’ocupava la major part de l’espai. El ventilador funcionava silenciosament.

Neville digué amb una cortesia supèrflua:

—Espero que deu haver dormit bé.

Denison féu una llambregada al seu pijama i es passà una mà per damunt dels cabells en desordre.

—No —respongué bruscament—. He passat una nit abominable. Li puc demanar que em disculpi mentre em poso una mica més presentable?

—Naturalment. Li agradaria que mentrestant li preparés l’esmorzar? Potser encara no està prou familiaritzat amb els instruments.

—Em faria un gran favor —digué Denison.

Aparegué uns vint minuts més tard banyat i afaitat, amb pantalons i una samarreta. Digué:

—Confio no haver fet malbé la dutxa. L’he tancada i després no l’he poguda tornar a engegar.

—L’aigua està racionada. No en raja gaire. Això és la Lluna, doctor. M’he pres la llibertat de preparar ous barrejats i sopa calenta per a tots dos.

—Barrejats…

—Nosaltres els anomenem així. Els terrícoles no ho diuen igual, suposo.

—Oh! —exclamà Denison.

I s’assegué amb molt poc d’entusiasme per tastar la mescla groga que evidentment era el que anomenaven ous barrejats. Va intentar no fer cap ganyota a la primera mossegada, després s’ho va empassar tot i va tornar a omplir la forquilla.

—S’hi acostumarà amb el temps —digué Neville—. És molt nutritiu. Li faig avinent que el gran contingut en proteïnes i l’escassa gravetat faran minvar la seva necessitat de menjar.

—Oi que bé! —comentà Denison estossegant.

Neville digué:

—Selene m’ha dit que projecta quedar-se a la Lluna.

—Aquesta era la meva intenció —féu Denison, i després es fregà els ulls—. Però he passat una nit terrible i això fa que no estigui encara gaire decidit.

—Quantes vegades ha caigut del llit?

—Dues… Veig que deu ser una cosa corrent.

—Per als terrícoles és una situació inevitable. Despert, pots caminar si tens en compte la gravetat de la Lluna. Adormit, et mous com ho faries a la Terra. Sort que caure no és dolorós quan la gravetat és tan baixa.

—La segona vegada he dormit una estona a terra abans de despertar-me. No recordava pas haver caigut. Què dimonis hi puc fer?

—No oblidar les revisions periòdiques del cor i de la tensió arterial per assegurar-se que el canvi de gravetat no el perjudica gaire.

—Ja me n’han informat —digué Denison una mica de mala gana—. De fet, ja m’han donat hora per al mes que ve. I píndoles.

—Molt bé, d’aquí a una setmana ja ho haurà superat —féu Neville com descartant una trivialitat—. I necessitarà roba escaient. Aquests pantalons no li serveixen i aquesta peça fina no té cap mena d’utilitat.

—Suposo que hi deu haver algun lloc per a comprar-hi roba.

—Naturalment. Si aconsegueix que Selene l’acompanyi quan no tingui feina, ho farà amb molt de gust. M’ha assegurat que vostè és molt bona persona, doctor.

—Estic content que ho cregui.

Denison, després d’empassar-se una cullerada de sopa, la mirà tot preguntant-se què podria fer de la resta. Amb un gest preocupat continuà l’operació d’empassar-se-la.

—Creu que vostè és físic, però estic segur que s’equivoca.

—Vaig estudiar per a radioquímic.

—Tampoc no ha treballat com a tal durant molt de temps, doctor. Pot ser que estiguem separats de la Terra, però no en som tan lluny. Vostè és una de les víctimes de Hallam.

—Tantes n’hi ha que parla en plural?

—Per què no? La Lluna sencera és una de les víctimes de Hallam.

—La Lluna?

—En certa manera.

—No l’entenc.

—A la Lluna no tenim estacions de la Bomba d’Electrons. No se n’hi ha establert cap perquè no hi ha hagut cooperació amb el paraunivers. No han acceptat les mostres de tungstè.

—Suposo, doctor Neville, que no intenta insinuar que això és obra de Hallam.

—D’una manera negativa, sí. Per què només el paraunivers ha de poder iniciar una estació de la Bomba? Per què no podem nosaltres?

—Pel que tinc entès, ens falten els coneixements necessaris per a prendre’n la iniciativa.

—I continuarem amb aquesta manca de coneixements mentre la investigació d’aquest tema estigui prohibida.

—Està prohibida? —preguntà Denison en un to una mica de sorpresa.

—En efecte. Si en el treball necessari per a adquirir aquests coneixements no es permeten ni es concedeixen les prioritats indispensables, en el protó sincrotó o en qualsevol de les grans instal·lacions (totes controlades per la Terra i totes sota la influència de Hallam), la investigació es pot considerar efectivament prohibida.

Denison es fregà els ulls.

—Crec que hauré d’anar a dormir d’aquí a poca estona… Ho lamento, però no vull pas fer-li l’efecte que em cansa. Però, digui’m: tan important és la Bomba d’Electrons per a la Lluna? Les bateries solars són eficaces i suficients.

—Ens lliguen massa al Sol, doctor. Ens lliguen a la superfície.

—Sí és així… Però per què suposa, doctor Neville, que Hallam s’hi oposa?

—Vostè ho sap més bé que jo si el coneix personalment; jo no el conec. S’estima més que la gent en general no s’assabenti que la creació de la Bomba d’Electrons és exclusivament obra dels parahomes i que nosaltres només en som els criats. I en el cas que a la Lluna avancéssim fins al punt de saber exactament el que fem, el naixement de la veritable tecnologia de la Bomba d’Electrons fóra gràcies a nosaltres, no pas a ell.

Denison preguntà:

—Per què m’explica tot això?

—Per no perdre temps. Normalment, acostumem a donar la benvinguda als físics que arriben de la Terra. Ens sentim molt aïllats aquí a la Lluna, víctimes d’una política terrestre que ens és hostil, i un físic ens pot ser útil encara que només sigui per fer-nos l’efecte d’un aïllament menor. Un físic-immigrant encara ens és més útil, i ens agrada explicar-li la situació i animar-lo a treballar amb nosaltres. Em dol que vostè, al capdavall, no sigui físic.

—Però jo no he dit pas mai que ho sigui —digué Denison amb impaciència.

—I, tanmateix, vol veure el sincrotó. Per què?

—I això realment el preocupa? Estimat senyor, deixi’m intentar explicar-li-ho. La meva carrera científica va ser barrada ja fa molt de temps. He decidit buscar alguna mena de rehabilitació, algun sentit nou per a la meva vida, tan lluny de Hallam com sigui possible…, i això, m’ha menat a la Lluna. Vaig estudiar per radioquímic, però aquest fet no m’ha pas deixat prou paralitzat perquè no hagi aprofundit d’altres camps de la ciència. La parafísica és la ciència de l’actualitat i he fet tot el possible per endinsar-m’hi amb la convicció que m’oferirà la millor esperança de rehabilitació.

—Ho entenc —assentí Neville amb un escepticisme evident.

—Ara, ja que ha esmentat la Bomba d’Electrons… Ha sentit dir res de les teories de Peter Lamont?

Neville mirà fixament el seu interlocutor.

—No, crec que no n’he sentit parlar mai.

—És clar. Com que no és famós… I probablement no ho serà mai, principalment per la mateixa raó per la qual no ho seré jo. Va ensopegar amb Hallam… El seu nom va circular no fa gaire i hi he anat pensant. Ha estat una manera d’entretenir-me durant l’insomni d’aquesta nit. —I badallà.

Neville demanà impacientment:

—I què, doctor? Què passa amb aquest home? Com es diu?

—Peter Lamont. Té algunes idees força interessants sobre la parateoria. Sosté que, amb l’ús continu de la Bomba, la forta interacció nuclear s’intensificarà gradualment dins l’espai del sistema solar, que el Sol s’anirà escalfant cada cop més, i que, en un punt crucial, sofrirà un canvi de fase que produirà una explosió.

—Això són ximpleries! S’imagina el canvi a escala còsmica que pot produir qualsevol utilització de la Bomba a escala humana? Fins i tot tenint en compte que la seva educació en física no és completa, no li ha de resultar difícil entendre que la Bomba no pot generar un canvi apreciable en les condicions generals de l’univers durant tota l’existència del sistema solar.

—S’ho creu, vostè?

—Naturalment. Vostè no?

—No n’estic segur. Lamont esgrimeix una arma personal. El conec poc, però em va fer l’efecte de ser un home molt tossut i emocional. Considerant el que Hallam li ha fet, és probable que una còlera aclaparadora l’impulsi.

Neville arrufà el front i digué:

—Està segur que odia Hallam?

—Sóc un expert en el tema.

—No se li acut pensar que la iniciació d’aquesta mena de rumors (que la Bomba és perillosa) podria ser utilitzada com un altre argument per a mantenir la Lluna sense unes estacions pròpies?

—A costa de crear una alarma i una inquietud universals? És clar que no. Això seria com trencar nous amb explosions nuclears. No, estic convençut que Lamont és sincer. De fet, d’una manera una mica borrosa, jo també vaig tenir una vegada unes idees similars.

—Perquè a vostè també l’impulsa l’odi per Hallam.

—Jo no sóc Lamont. M’imagino que no reaccionaria de la mateixa manera que ell. Tenia una certa esperança de poder investigar l’afer a la Lluna, lluny de la influència de Hallam i de les emocions de Lamont.

—Aquí a la Lluna?

—Aquí a la Lluna. Vaig pensar que potser se’m permetria fer servir el sincrotó.

—Aquesta és la raó per la qual hi està interessat?

Denison mogué el cap afirmativament. Neville digué:

—De debò creu que podrà fer servir el sincrotó? Està informat de l’amuntegament enorme de peticions com ara la seva?

—Pensava que potser podria aconseguir la cooperació d’alguns científics lunars.

Neville mogué el cap tot rient.

—Gairebé tenim les mateixes poques possibilitats que vostè… Tanmateix, li diré què podem fer. Hem muntat uns laboratoris propis. Li hi farem lloc; fins i tot li podrem aconseguir alguns instruments menors. No sé pas si la nostra ajuda li serà útil, però almenys podrà fer alguna cosa.

—Creu que disposaré d’alguns mitjans per a fer observacions útils sobre la parateoria?

—Suposo que això dependrà en part de la seva habilitat. Espera provar les teories d’aquest home, de Lamont?

—O rebatre-les, potser.

—Les rebatrà del tot. No en tinc cap mena de dubte.

Denison afegí:

—És prou clar que no tinc el títol de físic, oi? Per què m’ofereix un lloc de treball tan fàcilment?

—Perquè ve de la Terra. Ja li he dit que valorem aquesta circumstància, i potser el fet que és un físic autodidàctic en resultarà un valor addicional. Selene respon de vostè, un aspecte que tal volta ja li dóna més importància que no cal. A més, tots som unes víctimes a les mans de Hallam. Si desitja rehabilitar-se, l’ajudarem.

—Perdoni si li semblo cínic. Què n’espera treure, d’això?

—La seva ajuda. Hi ha un cert grau d’incomprensió entre els científics de la Terra i els de la Lluna. Vostè és un terrícola que ha vingut voluntàriament a la Lluna i que podria servir de pont entre els uns i els altres, a benefici de tots. Ja ha tingut contactes amb el nou comissionat i és possible que, alhora que es rehabilita, ens rehabiliti a nosaltres.

—Es refereix que, si el que faig afebleix la influència de Hallam, serà a benefici de la ciència lunar?

—Qualsevol cosa que faci ens serà útil… Però ara potser és millor que el deixi dormir una mica més. Vingui a veure’m d’aquí a un parell de dies i m’encarregaré de col·locar-lo en un laboratori. I també —afegí tot mirant a l’entorn— de buscar-li un habitatge més còmode.

Feren una encaixada i Neville se n’anà.





8


Gottstein digué:

—Suposo que, per complicada que hagi estat la seva posició, avui que està a punt d’abandonar-la en deu tenir una mica de nostàlgia.

Montez arronsà les espatlles d’una manera eloqüent.

—Amb molta nostàlgia quan penso en el retorn a la nostra gravetat. La dificultat de respirar…, els peus adolorits, la suor. Em trobaré constantment banyat de suor.

—Algun dia em tocarà a mi.

—Segueixi el meu consell: no s’estigui aquí més de dos mesos seguits. No faci cabal del que els metges li diran ni dels exercicis isomètrics que li imposaran; torni a la Terra cada seixanta dies i quedi-s’hi pel cap baix una setmana. Cal mantenir-hi el contacte.

—Me’n recordaré… Oh! He vist el meu amic.

—De quin amic em parla?

—De l’home que va venir amb la mateixa nau que jo. Em semblava recordar-lo i finalment ho vaig aconseguir. Es diu Denison i és radioquímic. Tot allò que en recordava és ben autèntic.

—Ah, sí?

—Recordava una certa irracionalitat seva i vaig intentar estirar-li la llengua. S’hi va resistir astutament. Les seves paraules semblaven racionals, tan racionals, que em vaig sentir suspicaç. Hi ha certs sonats que saben aparentar una mena de racionalitat molt atractiva; un simple mecanisme defensiu.

—Oh, Déu meu! —exclamà Montez, clarament pertorbat—. No estic segur d’entendre’l. Si no li sap greu, seuré un moment. Entre la preocupació de fer l’equipatge i de pensar en la gravetat de la Terra, estic sense alè… Quina mena d’irracionalitat?

—Una vegada va intentar dir-nos que hi havia perill en l’ús de la Bomba d’Electrons. Es pensava que faria explotar l’univers.

—De debò? I és veritat?

—Espero que no. Aleshores el van fer callar bastant bruscament. Quan els científics treballen en un problema que s’escapa de la seva comprensió, es posen molt nerviosos. Una vegada vaig conèixer un psiquiatre que ho qualificava de fenomen del «Qui sap!». Si res del que fas no aconsegueix proporcionar-te els fets que busques, acabes dient: «Qui sap què passarà!» i deixes que la imaginació t’ho digui.

—Sí, però si els físics van amunt i avall dient aquestes coses, encara que siguin uns quants…

—Però no les diuen. Almenys oficialment. Hi ha una cosa anomenada responsabilitat científica i els diaris no gosen publicar ximpleries… o el que ells anomenen ximpleries. Però ara el tema ha tornat a aparèixer. Un físic anomenat Lamont va parlar amb el senador Burt, amb aquell automessies autòcton del medi ambient, Txen, i amb uns quants més. També insisteix en la possibilitat d’una explosió còsmica. No se’l creu ningú, però la història es va propagant d’una manera encoberta i cada versió nova és més persuasiva.

—I aquest home que ha vingut a la Lluna se la creu?

Gottstein somrigué:

—Sospito que sí. Dimoni, en plena nit, quan em costa aclucar l’ull (a propòsit d’això, caic contínuament del llit), també jo me la crec. És probable que esperi experimentar la teoria aquí.

—I bé?

—Doncs li ho deixarem fer. Li vaig insinuar que podia comptar amb el nostre ajut.

Montez bellugà el cap.

—Això és arriscat. No m’agrada donar la sanció oficial a les idees d’un sonat.

—Veurà, pot ser que no estigui pas tan sonat, però aquesta no és la qüestió. La qüestió és que, si aconseguim retenir-lo a la Lluna, podrem esbrinar, per mitjà d’ell, el que passa aquí. Està frisós per rehabilitar-se i li vaig insinuar que ho aconseguiria amb el nostre ajut a condició que cooperés… El mantindré informat discretament, com entre amics.

—Gràcies i adéu —digué Montez.





9


Neville s’enutjà.

—No m’agrada.

—Per què no? Perquè és un terrícola? —Selene es tragué una mica de borrissol del pit dret, l’atrapà i el mirà críticament—. Això no és pas de la meva brusa. Et torno a dir que la circulació de l’aire és abominable.

—Aquest Denison és un no ningú. No és parafísic. Diu que és un autodidacte en aquest ram de la ciència, i ho prova venint aquí amb unes idees preconcebudes i folles.

—Digue-me’n una.

—Creu que la Bomba d’Electrons farà explotar l’univers.

—Ha dit això?

—Sé que ho pensa… Oh! Ja en conec els arguments. Els he sentit bastant sovint. Però no passarà, i això és tot.

—Potser —digué Selene arquejant les celles— es tracta tan sols que tu no vols que passi.

—No comencis —replicà Neville.

Hi va haver una pausa breu. Després Selene digué:

—I bé, què en faràs?

—Li donaré una ocupació. Tal vegada és un inútil com a científic, però és possible que faci bé alguna cosa. La seva presència ja és prou coneguda: el comissionat hi ha parlat.

—Ja ho sé.

—M’ha explicat la romàntica història que li han fet la traveta en la seva carrera i que intenta rehabilitar-se.

—De debò?

—De debò. Estic segur que t’entusiasmarà. Si li ho preguntes, t’ho explicarà tot. I això és bo. Si tenim un terrícola romàntic treballant a la Lluna en un projecte eixelebrat, serà una cosa perfecta per a preocupar el comissionat. L’utilitzarem per tal de despistar-lo, com a pantalla. I encara pot ser que per mitjà d’ell aconseguim tenir una idea més exacta del que es trama a la Terra… Convé que continuïs sent amable amb ell, Selene.





10


Selene rigué i el so ressonà metàl·licament a la botzina de Denison. La figura de Selene es perdia dins el vestit espacial.

—Anem bé, Ben —digué ella—. No hi ha motius de tenir por. Ja ets un veterà: fa un mes que vas arribar.

—Vint-i-vuit dies —mormolà Denison, que se sentia ofegat dins el vestit.

—Un mes —insistí Selene—. Havia passat mitja Terra quan vas arribar, i ara ha tornat a passar. —Assenyalà la corba brillant de la Terra en el cel meridional.

—Està bé, però espera’t. Aquí fora no sóc tan valent com quan toco de peus a terra. Què passa si caic?

—Què vols que passi? La gravetat és escassa per a tu, el pendent és suau, el teu vestit és fort i resistent. Si caus, deixa’t anar, llisca i roda. Quasi és més divertit que caminar.

Denison mirà entorn seu amb suspicàcia. La Lluna apareixia meravellosa a la llum freda de la Terra. Era blanca i negra; un blanc tènue i delicat comparat amb el viatge d’inspecció a les bateries solars que s’estenien d’un costat a l’altre de l’horitzó al llarg del Mare Imbrium. I el negre també era una mica més suau per la manca del contrast fort del veritable dia. Els estels brillaven amb intensitat i la Terra —la Terra— semblava infinitament atractiva amb els seus remolins de color blanc damunt el blau i alguna altra es tria de color terrós.

—D’acord —digué ell—, però et fa res que em repengi en tu?

—És clar que no. I no pujarem pas fins al cim. Serà la teva primera escalada. Intenta sincronitzar el teu pas amb el meu. Avançaré lentament.

Els passos de Selene eren llargs, lents i oscil·lants, i ell intentà de sincronitzar-hi els seus. El terreny era polsós i cada pas de Denison aixecava una polseta fina que queia en l’espai sense aire. La imitava pas a pas, però amb un gran esforç.

—Molt bé —digué Selene estrenyent el braç contra el d’ell per aguantar-lo—. Ho fas molt bé per a ser un terrícola; no, hauria de dir un immi…

—Gràcies.

—Suposo que és quasi igual. Immi en lloc d’immigrant és tan insultant com terrícola en lloc d’habitant de la Terra. Diré simplement que ho fas molt bé per a un home de la teva edat.

—No! Això és molt pitjor. —Denison panteixava una mica i se li veia el front humitejat per la suor.

Selene explicà:

—Cada vegada que hagis de posar un peu a terra empeny una mica amb l’altre peu. Això allargarà el teu pas i el farà més fàcil. No, no, mira’m…

Denison s’aturà, agraït, i es fixà en Selene, esvelta i gràcil malgrat el seu grotesc vestit espacial, que feia salts baixos i rítmics. Tornà al costat seu i se li agenollà als peus.

—Ara fes un pas lent, Ben, i jo et donaré un cop al peu quan vulgui que l’aixequis.

Ho intentaren diverses vegades i Denison digué:

—Això és pitjor que no pas córrer a la Terra. Serà millor que reposi.

—D’acord. És tan sols que els teus músculs no estan habituats a la coordinació escaient. Ets tu qui ho complica, no pas la gravetat… Bé, seu i recupera l’alè. Ja no ens enfilarem gaire més.

Denison preguntà:

—Faré malbé la càrrega si m’ajec d’esquena a terra?

—No, és clar que no, però no és una bona idea a la superfície. La temperatura és de 51 graus absoluts (o, si t’ho estimes més, de 65 sota zero), i com més petita sigui l’àrea de contacte, millor. Seu.

—Està bé. —Denison s’assegué curosament tot rondinant. Es col·locà deliberadament de cara al Nord, d’esquena a la Terra—. Mira aquests estels!

Selene seia davant seu. Li podia veure la cara vagament a través de la visera quan la claror de la Terra li il·luminava l’angle escaient.

—No veieu els estels de la Terra estant?

—No pas d’aquesta manera. Fins i tot quan no hi ha núvols, l’aire que rodeja la Terra absorbeix una mica de claror. Les diferències de temperatura a l’atmosfera els fan titil·lar i les llums de les ciutats, encara que siguin distants, els extingeixen.

—Sona trist.

—T’agrada ser aquí fora, Selene? A la superfície?

—No és que m’entusiasmi, però tampoc no em disgusta de tant en tant. És clar que portar-hi els turistes forma part de la meva tasca.

—I ara ho has de fer per mi?

—Que és que no et puc convèncer que no és igual, Ben? Per als turistes hi ha una ruta preestablerta. Sempre la mateixa, molt monòtona. No deus pas creure que els portem en aquest pendent, oi? Això és per als selenites… i per als immis. En realitat, per a aquests en especial.

—No pot ser un lloc gaire popular. No hi ha ningú més tret de nosaltres.

—Mira, és que hi ha dies que són especials per a aquesta mena de coses. Hauries de veure aquest lloc el dia de les curses. Però aleshores potser no t’agradaria.

—No estic segur que m’agradi ara. Relliscar deu ser un esport exclusiu per als immis, oi?

—Gairebé. Als selenites no els sol agradar la superfície.

—I què me’n dius, del doctor Neville?

—Vols dir si a ell li agrada la superfície?

—Sí.

—Francament, no crec que hagi pujat mai aquí. És un autèntic home de ciutat. Per què ho preguntes?

—Doncs perquè, quan vaig demanar permís per a anar a fer la inspecció de rutina de les bateries solars, hi accedí de seguida, però tot i fer-li avinent el meu desig que m’acompanyés per tenir algú que pogués respondre a les meves preguntes si se me n’acudia alguna, la seva negativa fou categòrica.

—Suposo que deus haver trobat algú que respongués a les teves preguntes.

—Oh, sí! Ara que hi penso, era un immi com jo. Potser això explica l’actitud del doctor Neville respecte a la Bomba d’Electrons.

—Què vols dir?

—Bé… —Denison es repenjà en els colzes mentre aixecava alternativament les cames mirant tot divertit com pujaven i baixaven amb lentitud—. Ei! Això no està pas malament! Veuràs, Selene… El que vull dir és que Neville està tan frisós d’instal·lar una estació de la Bomba a la Lluna, que sembla oblidar l’efectivitat de les bateries solars. A la Terra no les podríem pas utilitzar perquè el Sol no és mai tan infal·lible, tan prolongat, tan brillant, tan radiant en totes les longituds d’ona. No hi ha un sol cos planetari en el sistema solar, de qualsevol mida, que sigui més escaient que la Lluna per a l’ús de les bateries. Mercuri i tot és massa calent. Però és veritat que utilitzar-lo us lliga a la superfície, i si la superfície no us agrada…

Selene s’aixecà sobtadament i digué:

—D’acord, Ben, ja has reposat prou. Aixeca’t! Amunt!

Ell obeí feixugament i respongué:

—En canvi, una estació de la Bomba significaria que cap selenita no hauria de sortir a la superfície si no ho desitgés.

—Pugem una mica més, Ben. Anirem fins en aquella cresta. La veus? És allà on la claror de la Terra traça una línia horitzontal.

Pujaren aquell tros final en silenci. Denison s’adonà d’un pendent més suau que hi havia a un costat, una franja ampla en què, de tan transitada, amb prou feines hi havia pols.

—Allò és massa relliscós per a un principiant —digué Selene com a resposta dels seus pensaments—. No siguis massa ambiciós o ben aviat em demanaràs que t’ensenyi el salt del cangur.

Féu aquell salt mentre parlava i després, mitja volta en l’aire, abans de quedar de cara a ell.

—Aquí mateix. Seu i ajustaré…

Denison així ho féu contemplant el pendent amb un aire d’incertesa.

—De debò que podeu lliscar per aquí?

—És clar! La gravetat a la Lluna és menor que a la Terra, de manera que fregues a terra amb molta menys força, cosa que implica menys resistència. Tot és més lliscadís a la Lluna que a la Terra, i aquest és el motiu que els paviments dels nostres passadissos i habitatges et semblin mal acabats. T’agradaria sentir la meva petita dissertació sobre el tema? La que faig als turistes?

—No, Selene.

—A més, naturalment, farem servir lliscadors.

Duia un cartutxet a la mà al qual anaven enganxats unes xapes i un parell de tubets prims.

—Què és això? —preguntà Ben.

—Tan sols una petita reserva de gas líquid. Emetrà un raig de vapor sota les teves botes. La capa fina de gas entre les botes i el terra reduirà la fricció virtualment fins a zero. Et bellugaràs com si fossis a l’espai.

Denison digué, intranquil:

—No ho trobo bé. Fer servir el gas d’aquesta manera a la Lluna deu ser una despesa inútil.

—No, home, no. Quina mena de gas t’imagines que fem servir per a lliscar? Biòxid de carboni? Oxigen? És un gas que no ens costa gens d’obtenir, l’argó, que el terra de la Lluna produeix a tones i que és format per bilions d’anys de descomposició del potasi-40… Això també és part de la meva dissertació, Ben… L’argó només té unes aplicacions escasses a la Lluna. Podríem utilitzar-lo per a lliscar durant un milió d’anys sense exhaurir-lo… Molt bé. Ja tens col·locats els lliscadors. Ara espera que em posi els meus.

—Com funcionen?

—Són completament automàtics. Tu només has de començar a lliscar, el contacte es dispararà i el vapor sortirà. La teva provisió només dura uns minuts, però és tot el que necessites.

Selene s’aixecà i l’ajudà.

—Posa’t de cara al pendent… Vinga, Ben, que és un pendent suau. Mira-te’l, sembla pla.

—No —contestà Denison, emmurriat—. A mi em sembla un penya-segat.

—No diguis ximpleries. Ara escolta’m i recorda bé el que et diré. Mantén els peus separats uns quinze centímetres i l’un una mica més avançat que l’altre. Pots avançar qualsevol de tots dos. Doblega els genolls. No t’apuntalis en el vent perquè no en fa. No intentis mirar cap amunt ni cap enrere, però, si vols, pots mirar cap als costats. I la cosa més important: quan finalment arribis a baix, no vulguis aturar-te massa aviat perquè aniràs a més velocitat que no et penses. Limita’t a esperar que el gas del lliscador s’acabi i aleshores la fricció t’anirà frenant a poc a poc.

—No me’n recordaré pas, de tot això.

—Ja veuràs com sí. I jo seré al teu costat per ajudar-te. Però si caus i no et puc atrapar, no facis res. Relaxa’t i continua rodolant o lliscant. No hi ha roques ni res per a topar-hi.

Denison s’empassà la saliva i mirà cap endavant. El pendent resplendia a la claror de la Terra. Les menudes desigualtats absorbien més lluminositat i deixaven unes clapetes de foscor que tacaven la superfície. El semicercle de la Terra apareixia davant d’ells en el cel negre.

—Que estàs a punt? —preguntà Selene amb la mà enguantada entre les espatlles d’ell.

—Ho estic —mormolà Denison.

—Doncs som-hi —digué ella.

L’empenyé i Denison començà a bellugar-se, de primer molt a poc a poc. Es girà cap a ella tot balancejant-se i Selene digué:

—No t’amoïnis. Sóc al teu costat.

Denison notava el terra sota els seus peus… i de cop i volta no el va notar més: el lliscador s’havia engegat. Durant un moment va tenir la impressió d’estar quiet. No hi havia pressió d’aire contra el seu cos, cap sensació de tenir res sota els peus, però quan tornà a mirar Selene observà que les llums i les ombres d’un costat es bellugaven cap enrere a una velocitat que anava augmentant.

—Continua mirant la Terra —li digué Selene a cau d’orella— fins que agafis més velocitat. Com més de pressa vagis, més estabilitat tindràs. Tingues els genolls doblegats. Ho fas molt bé, Ben.

—Per ser un immi… —panteixà Denison.

—Quina sensació et fa?

—Com si volés —respongué. El dibuix de llums i de taques a tots dos costats s’esfumava cap enrere. Mirà un moment cap a un costat i després cap a l’altre en un intent de canviar la sensació de retrocés del paisatge per la del seu propi vol cap endavant. Quan ho assolí, hagué de tornar a mirar fixament la Terra per tal de recobrar el sentit de l’equilibri—. Suposo que no és una bona comparació per a tu la que a la Lluna no teniu experiència del que és volar.

—Però ara ho sé. Volar deu ser com lliscar… i això sé què és.

Selene es mantenia al seu costat amb facilitat. Ara Denison ja anava a la velocitat suficient per a experimentar la sensació de moviment, fins i tot quan mirava cap endavant. El paisatge de la Lluna s’obria davant seu i retrocedia vertiginosament per tots dos costats. Demanà:

—A quina velocitat es pot arribar amb un lliscador?

—Un bon corredor —féu Selene— pot arribar a més de cent milles l’hora en pendents més accentuats que aquest, és clar. És probable que arribis a trenta-cinc.

—Tinc la impressió que corro més del que dius.

—Doncs és falsa. Gairebé ja som a terreny pla, Ben, i no has caigut. Ara continua així; el lliscador es pararà i sentiràs la fricció. No facis res per a ajudar-lo a aturar-se, deixa’t dur.

Així que Selene acabà de parlar, Denison començà a adonar-se de la pressió sota les botes. De seguida va sentir una sensació aclaparadora de velocitat i serrà amb força els punys per evitar d’aixecar els braços en un gest gairebé reflex contra la col·lisió que no podia ocórrer. Sabia que, si els alçava, cauria cap enrere.

Amb els ulls mig aclucats i l’alè contingut, restà quiet una estona fins que li semblà que els pulmons estaven a punt d’explotar. Selene digué:

—Perfecte, Ben, perfecte. No havia vist mai un immi lliscar la primera vegada sense una caiguda, o sigui que, si ara caiguessis, no seria pas cap deshonor.

—No tinc la intenció de caure —mormolà Denison.

Inspirà profundament i obrí bé els ulls. La Terra estava tan serena i immutable com sempre. Ara ja es movia més lentament…, més lentament…

—Que m’he aturat, Selene? —preguntà—. No n’estic segur.

—Sí, ja t’has aturat. Ara no et moguis. Has de descansar abans de tornar a la ciutat… Maleït siga, ho havia deixat per aquí quan hi hem passat abans.

Denison la mirà amb incredulitat. Havien pujat i davallat plegats i, això no obstant, ell es trobava mig mort de cansament i de tensió mentre que ella feia uns grans salts de cangur per l’aire. Semblava trobar-se a unes cent iardes quan exclamà: «És aquí», i la seva veu li semblà tan propera com si fos al seu costat.

Tornà al cap d’una estona amb un tros de plàstic voluminós doblegat sota el braç.

—Te’n recordes que, en venir, m’has preguntat què era i jo t’he dit que el faríem servir a la tornada? —demanà alegrement. El desenrotllà i l’estengué damunt la polsosa superfície de la Lluna—. Es diu matalàs lunar —digué—, però nosaltres l’anomenem simplement matalàs. L’adjectiu ja és sobreentès per als qui vivim en aquest món. Hi inserí un cartutx i pitjà un interruptor. El matalàs començà a omplir-se. Denison esperava sentir una mena de xiulet, però, naturalment, no hi havia aire per a transmetre cap so.

—Abans que tornis a qüestionar la nostra política de despeses —advertí Selene—, et diré que això també és argó.

El tros de plàstic es transformà en un matalàs amb sis potes curtes.

—T’aguantarà —digué ella—. Té poc contacte amb el terra i el buit que l’envolta conserva l’escalfor.

—Que és calent? —preguntà Denison, molt sorprès.

—L’argó s’escalfa mentre és injectat, però només relativament. Arriba fins als 135 graus absoluts, una temperatura gairebé suficient per a fondre el ferro i prou calenta per a evitar que el teu vestit aïllant perdi escalfor més de pressa del que el teu cos triga a fabricar-la. Ajeu-t’hi.

Denison obeí i experimentà una sensació d’immensa comoditat.

—Estupend! —exclamà amb un llarg sospir.

—Mama Selene pensa en tot —digué ella.

Se li apropà per darrere, lliscant amb els peus ajuntats pels talons, com si dugués patins, i llavors els aixecà i es deixà caure graciosament sobre el maluc i el colze al costat d’ell. Denison va xiular.

—Com ho has pogut fer?

—Amb molta pràctica! I no ho intentessis pas: et trencaries el colze. Però t’aviso que, si tinc massa fred, t’obligaré que em facis lloc al matalàs.

—Estaré sa i estalvi —digué ell— mentre tots dos portem aquests vestits.

—Ah, el meu valent disbauxat ja ha parlat! Com et sents?

—Crec que molt bé. Ha estat tota una experiència.

—Oi que sí? Has batut el rècord de no caure. Et farà res que ho expliqui als amics de la ciutat?

—No, les lloances sempre m’han agradat… No pretendràs pas que ho torni a fer, oi?

—Ara? És clar que no. Jo tampoc no ho faria. Descansarem una estona, ens assegurarem que el teu cor batega amb normalitat i aleshores tornarem. Si m’acostes els peus, et trauré els lliscadors. La pròxima vegada t’ensenyaré a manejar-los.

—No estic segur que hi hagi una pròxima vegada.

—Naturalment que n’hi haurà! Que no t’has divertit?

—Una mica. Quan no sentia terror.

—Sentiràs menys terror la pròxima vegada, i menys encara la següent, i acabaràs divertint-t’hi molt… Faré de tu un corredor.

—Ni pensar-hi! Sóc massa vell.

—No pas a la Lluna. Aquí només ho sembles.

Denison, ajagut sobre el matalàs, sentia com la pau suprema de la Lluna anava envaint-lo. Ara estava de cara a la Terra. La seva ferma presència al cel, més que cap altra cosa, li havia fet l’efecte d’estabilitat durant el seu lliscament recent i experimentava gratitud envers el planeta. Preguntà:

—Que hi véns sovint, aquí, Selene? Vull dir que si hi véns tota sola, o amb una o dues persones més, quan no s’hi celebren curses.

—Pràcticament mai. Fora que hi hagi molta gent al voltant, això és massa gran per a mi. El fet de ser ara aquí em sorprèn.

—Mmm, mmm —remugà Denison.

—No ho trobes estrany, això?

—L’hi hauria de trobar? La meva opinió és que cada individu fa les coses o bé perquè vol o bé perquè és el seu deure, i, en tots dos casos, és un assumpte seu, no pas meu.

—Gràcies, Ben. Ho dic de debò: m’agrada sentir-te parlar així. Una de les teves bones qualitats és que, tot i ser un immi, ens acceptes tal com som. Els selenites som gent de passadissos, subterrània, cavernícola. I què hi ha de dolent en això?

—Res.

—Tant de bo no hagués de sentir parlar els terrícoles, però sóc una guia de turistes i els haig d’escoltar. Tot el que diuen ho he sentit un milió de vegades, però el que sento més sovint… —I començà a imitar el típic accent entretallat d’un terrícola a l’hora de parlar el llenguatge planetari—: «Déu meu, com podeu viure sempre en cavernes? Que no sentiu una claustrofòbia terrible? Que no desitgeu mai veure el cel blau, els arbres, l’oceà; notar el vent i flairar les flors…?». Oh, Ben! Et podria esmentar una gran quantitat de frases semblants. De seguida hi afegeixen: «Encara que suposo que no heu vist mai el cel blau, la mar i els arbres, de manera que no en podeu sentir nostàlgia». I també per què no rebem la televisió de la Terra, i per què no disposem lliurement de la literatura terrestre tant en forma òptica com visual… i a vegades olfactòria i tot.

Denison somreia. Preguntà:

—Quina és la resposta oficial a observacions com aquestes?

—Molt curta. Només diem: «Hi estem molt acostumats, senyora». O «senyor» si és un home. Però en general són dones. Els homes estan massa interessats a estudiar les nostres bruses i suposo que a demanar-se quan ens les traiem. Saps què m’agradaria replicar a aquests idiotes?

—Digue-m’ho, si et plau. Si no t’has de treure la brusa que portes sota el vestit, almenys allibera’t del que portes al pit.

—Un joc de paraules graciós, sí, molt graciós! M’agradaria dir-los: «Escolti, senyora, per què ens hem d’interessar pel vostre condemnat món? No ens agrada pas estar penjats de la superfície de cap planeta tot esperant caure o que el vent se’ns endugui. No volem pas que l’aire ens emmetzini i que l’aigua bruta ens mulli. No volem pas els vostres gèrmens maleïts, la vostra herba pudent, el vostre cel blau insípid i els vostres núvols blancs poca-soltes. Podem contemplar la Terra sempre que volem, però no ens passa gaire pel cap de veure-la. La Lluna és la nostra llar i és exactament tal com nosaltres l’hem feta. És propietat nostra i hi fabriquem la nostra pròpia ecologia, i no ens cal la compassió de ningú perquè som com som. Torni al seu món i deixi que la seva gravetat li faci penjar els pits fins als genolls». Això és el que els diria.

Denison digué:

—Està bé. Quan estiguis a punt de dir-ho a alguna terrícola, véns a dir-m’ho a mi i així et trobaràs més bé.

—Saps una cosa? De tant en tant, algun immi suggereix que bastim un parc terrestre a la Lluna, un indret petit on es puguin plantar algunes plantes de la Terra i on hi hagi alguns animals i tot. Un toc casolà: aquesta és l’expressió usual.

—Suposo que hi deus estar en contra.

—És clar, que hi estic en contra! Un toc casolà de quina llar? La Lluna és la nostra llar. L’immi que necessiti un toc casolà la millor cosa que pot fer és tornar-se’n a casa seva. A vegades, els immis poden ser pitjors que els terrícoles.

—Ho tindré en compte —digué Denison.

—No pas tu, per ara —li assegurà Selene.

Es produí un moment de silenci i Denison es demanà si Selene li suggeriria que tornessin a les cavernes. D’una banda, ell no trigaria gaire a sentir una tremenda necessitat de visitar una sala de repòs; de l’altra, no havia estat mai tan relaxat. No sabia fins quan duraria l’oxigen que duia a l’esquena.

Aleshores, Selene li demanà:

—Ben, que et molestaria que et fes una pregunta?

—Gens. Si la meva vida privada és el que t’interessa, no tinc secrets. Faig un metre seixanta-cinc, peso tretze quilos aquí a la Lluna, vaig tenir una muller fa molt de temps però ens vam divorciar, no tinc sinó una filla que ja és casada, vaig anar a la Universitat de…

—No, Ben, parlo seriosament. Et puc fer preguntes sobre la teva feina?

—És clar que sí que pots, Selene. Encara que no sé què en puc explicar que t’interessi.

—Mira… Ja saps que Barron i jo…

—Sí, ja ho sé —interrompé Denison bruscament.

—A vegades parlem i m’explica coses. M’ha dit que creus que la Bomba d’Electrons farà explotar l’univers.

—La nostra part de l’univers. Podria convertir una part de la galàxia en un quàsar.

—De debò? Ho creus de debò?

Denison féu:

—Quan vaig arribar a la Lluna, no n’estava segur. Ara estic completament convençut que passarà.

—I quan creus que passarà?

—No ho puc saber exactament. Potser d’aquí a pocs anys. Potser d’aquí a unes dècades.

Hi va haver un silenci profund entre tots dos fins que Selene el trencà amb una veu tènue:

—Barron no ho creu pas.

—Ja ho sé. I no intento pas de convèncer-l’en. És inútil lluitar contra la negativa de creure en un atac frontal. Aquest és l’error de Lamont.

—Qui és Lamont?

—Em sap greu, Selene. Parlo amb mi mateix.

—No, Ben. Si et plau, explica-m’ho. M’interessa. Si et plau.

Denison es tombà per mirar-la a la cara.

—Molt bé —digué—. No em fa res explicar-t’ho. Lamont, un físic de la Terra, a la seva manera intentà avisar el món dels perills de la Bomba. Hi va fracassar. Els habitants de la Terra volen la Bomba, volen l’energia de franc; la volen tant, que es neguen a creure que no han de tenir-la.

—Però per què la volen, si significa la mort?

—Només han de negar-se a creure que representa la mort. La manera més fàcil de resoldre un problema és negar-ne l’existència. El teu amic, el doctor Neville, fa igual. La superfície li desagrada; per tant, s’obliga a ell mateix a creure que les bateries solars no serveixen tot i que, qualsevol observador imparcial les consideraria la font d’energia perfecta per a la Lluna. Vol la Bomba per continuar sota terra, i per aquesta raó es nega a creure que pot ser perillosa.

Selene digué:

—No m’imagino Barron negant-se a creure una cosa basada en una evidència vàlida. De debò la tens, aquesta evidència?

—Crec que sí. És d’allò més sorprenent, Selene. Tota la qüestió depèn de certs factors subtils de les interaccions del quark-quark. Saps què significa, això?

—No cal que m’ho expliquis. He parlat tant amb Barron sobre tantes coses que potser seré capaç de seguir-te.

—Doncs bé, de primer vaig pensar que necessitaria el protó sincrotó per a aquest propòsit. Fa trenta-cinc milles d’extensió, té magnetos superconductores i disposa d’energies de 20.000 GeV i més[3]. Però resulta que la teva gent té una cosa que anomeneu pionitzador, que cap en una habitació de dimensions normals i que fa la mateixa tasca que el sincrotó. Cal felicitar la Lluna per un progrés realment notable.

—Gràcies de part de la Lluna —digué Selene, satisfeta.

—Els resultats que m’ha donat el pionitzador mostren el ritme creixent de la intensitat de la forta interacció nuclear, i l’increment és el mateix que ha obtingut Lamont i no pas el que proclama la teoria ortodoxa.

—I ho has ensenyat a Barron?

—No, no ho he fet. I, si ho faig, suposo que Neville ho refusarà. Dirà que els resultats són marginals. Dirà que he comès un error, que no he tingut en compte tots els factors, que he fet servir uns controls inadequats… Realment voldrà dir que li cal la Bomba d’Electrons i que no pensa pas estar-se’n.

—Vols dir que no hi ha cap sortida.

—És clar que sí, que hi és, però ha de ser indirecta. No pas la de Lamont.

—Quina és, la seva?

—La solució de Lamont és obligar a abandonar la Bomba, però retrocedir és impossible. No es pot tornar a ficar el pollet a l’ou, el vi al raïm i el nen a l’úter. Si vols que un nen deixi estar el teu rellotge, no li diguis que ho faci: li has d’oferir una cosa que li agradi més.

—I què és, això?

—Ah! Aquest és el punt en què dubto. Tinc una idea, una idea senzilla, potser massa senzilla per a ser eficaç, basada en una cosa tan òbvia com és que el número dos és ridícul i que no pot existir.

Hi va haver un silenci que va durar si fa no fa un minut; llavors Selene, amb una veu tan absorta com la d’ell, digué:

—Deixa’m endevinar en què penses.

—No estic segur de pensar en res —respongué Denison.

—Deixa-m’ho endevinar, de tota manera. Podria tenir sentit suposar que el nostre univers és l’únic que pot existir o que existeix perquè és l’únic en el qual vivim i que coneixem directament. Això no obstant, un cop sorgida l’evidència que també hi ha un segon univers, el qual anomenem paraunivers, aleshores resulta absolutament ridícul suposar que n’hi ha dos, i només dos, d’universos. Si pot existir un segon univers, també pot existir un nombre infinit d’universos. En casos com aquest, entre l’u i l’infinit no hi ha números raonables. No solament dos, sinó que qualsevol número és absurd i no pot existir.

Denison mormolà:

—Aquest és exactament el meu raonament… —I es va tornar a fer el silenci.

Denison s’incorporà fins a asseure’s, mirà la noia encabida en el vestit espacial i digué:

—Crec que serà millor de tornar a la ciutat.

Ella féu:

—Només era una conjectura.

Ell respongué:

—No. Fos el que fos, no era només una conjectura.





11


Barron Neville la mirava de fit a fit, però no digué res durant una bona estona. Ella li tornava la mirada tranquil·lament. El panorama de les seves finestres havia tornat a canviar. Ara n’hi havia una que mostrava la Terra, que es veia una mica més que mig plena.

A la fi, ell exclamà:

—Per què?

Ella féu:

—De fet, fou un accident. Me’n vaig adonar i l’entusiasme em va obligar a parlar. T’ho hauria d’haver dit fa dies, però tenia por que la teva reacció seria exactament aquesta.

—Així que ja ho sap. Ets una ximple!

Selene arrufà el front.

—Què sap? Només una cosa que hauria endevinat més tard o més d’hora: que realment no sóc una guia de turistes, que sóc la teva intuïcionista. Una intuïcionista que no sap matemàtiques. Què hi fa, que ho sàpiga? Què hi fa, que tingui intuïció? Quantes vegades m’has dit que la meva intuïció no té gens de valor si no hi ha l’ajuda del rigor matemàtic i de l’observació experimental? Quantes vegades m’has dit que la intuïció més aguditzada es pot equivocar? Per tant, quin valor vols que atribueixi al simple intuïcionisme?

Neville empal·lidí, però Selene no es va poder adonar de si era a causa de la còlera o de l’aprensió. Replicà:

—Tu ets diferent. No l’has encertada sempre amb la teva intuïció? Sempre que n’estaves segura?

—Ah! Però ell no ho sap, oi?

—Ho endevinarà. Anirà a veure Gottstein.

—I què pot dir a Gottstein? Continua sense saber res del que ens proposem fer.

—Vols dir?

—Sí. —Selene s’havia aixecat i s’havia apartat d’ell. Ara se li encarà i li digué cridant—: Sí! És una mesquinesa per part teva suggerir que us trairia, a tu i els altres. Si no acceptes la meva integritat, accepta almenys el meu sentit comú. No guanyaràs res dient-li-ho. De què els serviria, i de què ens servirà a nosaltres, si tots hem de ser destruïts?

—Si et plau, Selene! —Neville féu un gest de disgust—. No comencis amb això.

—Sí. I m’escoltaràs. M’ha parlat i m’ha descrit la seva tasca. Tu m’amagues com si fos una arma secreta. Em dius que sóc més valuosa que qualsevol instrument o que qualsevol científic ordinari. Jugues a conspirador i insisteixes que tothom continuï pensant que sóc una guia de turistes mentre poso perpètuament el meu talent a disposició dels selenites. A la teva. I què aconsegueixes amb això?

—Et tenim amb nosaltres, oi? Quant de temps et penses que hauries conservat la llibertat si ells…?

—Sempre dius el mateix. Però qui ha estat empresonat? A qui han prohibit de treballar? On hi ha l’evidència de la gran conspiració que veus al teu voltant? Els terrícoles no us permeten, ni a tu ni al teu equip, l’accés als seus grans instruments més aviat per culpa teva que no pas per malícia d’ells. I això ens ha beneficiat en lloc de perjudicar-nos perquè ens ha obligat a inventar d’altres instruments que encara són més subtils.

—Basats en la teva intuïció teòrica, Selene.

Ella somrigué.

—Ho sé. Ben els ha lloat molt calorosament.

—Tu i el teu Ben. Què dimonis t’atreu d’aquest miserable terrícola?

—És un immigrant. I jo vull informació. Que me’n dones gens, tu? Tens tanta por que no t’atrapin que fins i tot tems que no em vegin parlant amb algun físic, només puc parlar amb tu, i tu ets el meu… Probablement, només per aquesta raó.

—Vinga, Selene. —Neville intentà donar un to conciliador a la seva veu, però s’hi advertia massa impaciència.

—No, en realitat no m’importa gaire. M’has dit que tinc aquesta tasca i he intentat concentrar-m’hi, i de vegades penso que ja l’he resolta malgrat les matemàtiques. Veig exactament què cal fer, i aleshores se m’escapa. Però de què ens servirà si la Bomba ens destruirà tots? No et vaig dir que l’intercanvi d’intensitats m’intranquil·litzava?

Neville digué:

—T’ho preguntaré un altre cop: estàs disposada a assegurar-me que la Bomba ens destruirà? No em responguis amb cap mena de condicional, només amb una afirmació categòrica.

Selene bellugà el cap amb força.

—No puc, és massa marginal. No puc pas assegurar-te que realment passarà així. Però en un cas com aquest no n’hi ha prou amb una simple possibilitat.

—Oh, Selene!

—No posis els ulls en blanc. No te’n burlis. No ho has comprovat mai. T’he dit com es pot comprovar.

—L’assumpte no et va angoixar tant fins que vas començar a fer cas d’aquest terrícola.

—És un immigrant. No ho comprovaràs?

—No! Ja et vaig dir que els teus suggeriments no eren pràctics. No ets una experimentalista, i el que la teva ment considera factible no ho és necessàriament en el món real dels instruments, les casualitats i la incertesa.

—L’anomenat món real del teu laboratori. —El rostre de Selene s’havia enrogit i expressava ira mentre mantenia els punys a l’altura de la barbeta—. Perds tant de temps intentant aconseguir un buit escaient… Allà dalt hi ha un buit a la superfície que t’assenyalo amb temperatures que de vegades arriben a mig camí cap al zero absolut. Per què no fas experiments a la superfície?

—Resultarien inútils.

—Com ho saps? Ni tan sols no ho has intentat. Ben Denison sí que ho va fer. Es va prendre la molèstia d’inventar un sistema que es pugui utilitzar a la superfície i el va posar en pràctica quan va anar a inspeccionar les bateries solars. Volia que l’acompanyessis i t’hi vas negar. Te’n recordes? Era una cosa molt senzilla, una cosa que jo i tot et podria descriure ara que ell me l’ha descrita a mi. La va fer funcionar amb temperatures del dia, i després amb temperatures nocturnes, i amb això n’hi hagué prou per a guiar-lo cap a una nova línia d’investigació amb el pionitzador.

—Fas que soni molt planer.

—És molt planer. Quan va descobrir que sóc una intuïcionista, em va parlar com tu no has fet mai. Em va explicar les seves raons per a creure que la intensificació de la forta interacció nuclear es va amuntegant realment d’una manera catastròfica al voltant de la Terra. No passaran gaires anys abans que el Sol exploti i transmeti les ones d’intensificació.

—No, no, no, no! —cridà Neville—. He vist els seus resultats i no m’han pas impressionat.

—Els has vistos?

—Naturalment. Et penses que el deixo treballar als nostres laboratoris sense assabentar-me del que fa? He vist els seus resultats i no tenen gens de valor. Treballa amb unes desviacions minúscules que entren dins l’error experimental. Si vol creure que aquestes desviacions tenen importància, i si tu també ho vols creure, endavant. Però el fet que us ho cregueu no els donarà pas aquesta importància si no en tenen.

—I tu què vols creure, Barron?

—Vull la veritat.

—Però que no has decidit per endavant, segons el teu propi evangeli, el que ha de ser la veritat? Tu vols l’estació de la Bomba a la Lluna, oi?, per no haver de tenir res a veure amb la superfície, i tot el que hi pugui ser un obstacle és fals… per definició.

—No discutiré més amb tu. Sí, vull l’estació de la Bomba, i encara més: tota la resta. Totes dues coses es complementen. Estàs segura que no has…?

—No n’he parlat.

—Ni en parlaràs?

Selene se li tornà a encarar girant els peus amb tanta rapidesa que durant un moment semblà surar a l’aire.

—No li’n diré res —digué—, però n’he d’obtenir més informació. A tu te’n pot faltar, però ell en pot tenir o aconseguir amb els experiments que tu no vols fer. He de parlar-hi i assabentar-me de què està a punt de descobrir. Si t’interposes entre ell i jo, no tindràs mai allò que vols. I no tinguis por que ell ho aconsegueixi abans que jo: està massa acostumat a pensar com a terrícola. No farà pas el darrer pas: el faré jo.

—Molt bé. I no oblidis la diferència entre la Terra i la Lluna. Aquest és el teu món: no en tens pas d’altre. Aquest home, Denison, aquest Ben, aquest immigrant, que ha vingut de la Terra a la Lluna, pot anar quan vulgui de la Lluna a la Terra. Tu no hi podràs anar mai, a la Terra, mai. Ets una selenita per sempre.

—Una donzella selenita —mormolà Selene, burleta.

—No pas una donzella —digué Neville—. Encara que potser t’hauràs d’esperar força temps abans no torni a confirmar-ho.

Ella semblà no immutar-se en sentir-lo i ell hi afegí:

—I pel que fa a aquest gran perill d’explosió: si el risc implícit en el canvi de les constants bàsiques d’un univers és tan gran, per què els parahomes, que estan molt més avançats que nosaltres en tecnologia, no han aturat la Bomba?

Neville va sortir. Selene restà mirant la porta tancada amb les mandíbules en tensió. Aleshores replicà:

—Perquè les seves condicions i les nostres són diferents, tros de quòniam!

Però parlava tota sola: ell ja se n’havia anat.

Pitjà l’interruptor que feia baixar el llit, s’hi ajagué i s’abandonà al seu neguit creixent. En quin grau s’havia apropat al veritable objectiu pel qual Barron i els altres lluitaven des de feia anys?

Continuava al mateix lloc.

L’energia! Tots cercaven l’energia! La paraula màgica! El corn de l’abundància! L’única clau de l’abundor universal! I, tanmateix, l’energia no ho era pas tot.

Si algú trobava l’energia, també podia trobar allò altre. Si algú trobava la clau de l’energia, la clau d’allò altre seria evident. Sabia que la clau d’allò altre seria evident si podia entreveure el punt subtil que resultaria evident en el moment de ser entrevist. (Déu meu, estava tan imbuïda de la suspicàcia crònica de Barron que, fins i tot quan hi pensava, ho anomenava «allò altre»).

Cap terrícola no entreveuria aquell punt subtil, pel fet que cap terrícola no tenia motius per cercar-lo.

Ben Denison el trobaria per a ella sense trobar-lo per a ell mateix.

Llevat que… Si l’univers havia de ser destruït, ja no importaria res en absolut.





12


Denison s’esforçava a vèncer la seva timidesa. Una vegada i una altra féu el mateix gest inconscient de tirar-se amunt els pantalons que no portava: només duia unes sandàlies i un eslip petitíssim que li quedava intolerablement ajustat. I, és clar, una flassada.

Selene, que anava vestida d’una manera similar, reia.

—Va, Ben, que no hi ha res lleig en el teu cos nu fora d’una lleugera flaccidesa. Està perfectament adaptat a la moda d’aquí. Mira, et pots treure l’eslip si et molesta.

—No! —mormolà Denison.

S’enrotllà la flassada per tapar-se l’abdomen, però ella la hi tragué i li digué:

—Vinga, dóna’m això. Quina mena de selenita seràs si conserves el puritanisme terrestre? Saps prou bé que el pudor només és una forma de la sensualitat. Totes dues paraules haurien de ser sinònimes en el diccionari.

—M’hi haig d’acostumar, Selene.

—Podries començar mirant-me de tant en tant en lloc de fer relliscar la teva mirada pel meu cos com si el tingués untat d’oli. He observat que adreces unes mirades molt interessades a les altres dones.

—Si et miro a tu…

—Semblaràs massa interessat i te n’avergonyiràs. Però, si em mires amb atenció, t’hi acostumaràs i deixaràs de donar-hi importància. Mira, m’estaré quieta i tu em miraràs fixament.

Denison gemegà:

—Selene, estem voltats de gent i em fas fer el ridícul més horrorós. Et prego que continuïs caminant i que m’hi deixis acostumar de mica en mica.

—Està bé, però vull que t’adonis que la gent que passa no ens mira pas.

—No et miren a tu, però a mi sí. És probable que no hagin vist mai una persona tan vella i tan mal formada.

—Probablement no —acceptà Selene tot somrient—, però s’hi hauran d’acostumar.

Denison continuà caminant, desanimat, ben conscient de cada pèl gris del seu pit i de cada gram de greix de la seva panxa. No se sentí més apaivagat fins que el corredor es féu més estret i la gent hi començà a escassejar.

Mirà al seu voltant amb curiositat, no tan pendent com abans dels pits cònics i de les cuixes ben modelades de Selene. El corredor semblava interminable.

—Quant fa que caminem? —demanà.

—Que et canses? —Selene tenia la veu compungida—. Podríem haver agafat un cotxe. M’he oblidat que véns de la Terra.

—Espero que continuaràs igual. No és l’ideal per a un immigrant? No estic gens cansat, és a dir, quasi gens. En tot cas, tinc una mica de fred.

—És imaginació teva, Ben —discrepà Selene amb fermesa—. Creus que tens fred perquè vas despullat. Treu-te aquesta idea del cap.

—És una cosa fàcil de dir —sospirà ell—. Suposo que camino bé.

—Molt bé. Aviat t’ensenyaré els salts de cangur.

—I a participar en curses de lliscament. Recorda’t que sóc d’una edat lleugerament avançada. Però digue’m: quant hem caminat?

—Dues milles, si fa no fa.

—Déu meu! Quantes milles de corredors teniu?

—Lamento no saber-ho. Els corredors residencials no constitueixen sinó una part petita del total. Hi ha els corredors de les mines, els geològics, els industrials, els micològics… Estic segura que n’hi ha uns quants milers de milles.

—Que en teniu mapes?

—És clar. No hi podem pas anar a cegues.

—I tu, que en portes?

—No, no em cal cap mapa per a aquest sector perquè el conec molt bé d’ençà que era una nena. Són corredors antics. La majoria dels nous, i crec que en construïm dues o tres milles l’any com a terme mitjà, són al nord. Per aquells sí que no m’hi podria pas endinsar sense mapa, i potser ni tan sols amb mapa.

—Cap a on anem?

—T’he promès una vista fora del que és habitual (no, no sóc jo qui ho diu) i ho compliré. És la mina més peculiar de la Lluna i es troba completament fora del recorregut normal dels turistes.

—No em faràs creure que hi teniu brillants, a la Lluna!

—Encara millor que això.

Les parets del corredor no es veien polides en aquell tros: eren de roca grisa i estaven il·luminades suaument, però d’una manera efectiva per trams d’electroluminescència. La temperatura hi era agradable i fixa, amb un sistema de ventilació tan eficaç com silenciós perquè no s’hi notava gens de corrent d’aire. En aquell lloc era difícil d’endevinar que a uns seixanta metres més amunt hi havia una superfície subjecta alternativament a una calor d’ebullició i a un fred de congelació durant el recorregut quinzenal del Sol d’un horitzó a l’altre i al voltant de l’altra cara.

—Això és totalment impenetrable? —preguntà Denison, que tot d’un plegat recordà amb inquietud que no es trobava gaire més avall del fons d’un oceà il·limitat.

—Oh, sí! Aquestes parets ho són i, a més, totes estan assegurades. Si la pressió de l’aire minvés tan sols un deu per cent en qualsevol secció dels corredors, s’organitzaria l’aldarull més gran de sirenes que mai hagis sentit i apareixeria una quantitat increïble de sagetes i de senyals lluminosos que indicarien les sortides d’emergència.

—Que passa sovint, això?

—No, no crec pas que ningú s’hagi mort per falta d’aire els darrers cinc anys. —Aleshores, amb una agressivitat sobtada, hi afegí—: Vosaltres teniu catàstrofes naturals a la Terra. Un gran terratrèmol o una inundació hi poden causar milers de víctimes.

—No t’ho discuteixo, Selene. —Denison aixecà les mans—. Em dono.

—Molt bé —digué ella—. No era la meva intenció excitar-me… Sents això?

S’aturà en una actitud d’escoltar. Denison també escoltà i bellugà el cap. De sobte mirà al seu voltant.

—Hi ha un gran silenci. On és, la gent? Estàs segura que no ens hem perdut?

—Això no és pas una cova natural amb passadissos desconeguts. En teniu a la Terra, oi? N’he vist fotografies.

—Sí, la majoria de coves són de pedra calcària, formades per l’aigua. Però aquest no pot ser el cas de la Lluna, oi?

—I, per tant, no ens podem pas haver perdut —féu Selene tot somrient—. Si estem sols, atribueix-ho a la superstició.

—A què? —Denison semblava espantat i li aparegué una ganyota d’incredulitat a la cara.

—No facis això —digué ella—: et surten arrugues. Així, ara tornes a tenir la pell llisa. Saps una cosa? Tens molt més bon aspecte que quan vas arribar. Gràcies a la poca gravetat i a l’exercici.

—I a intentar no defraudar les jovenetes nues que frueixen d’una gran quantitat de temps de lleure i d’una estranya manca de coses més agradables a fer que no pas treballar els seus dies lliures.

—Ara em tornes a tractar com si fos una guia de turistes; a més, no vaig despullada.

—Respecte a això, fins i tot la nuesa és menys temible que l’intuïcionisme… Però què volies dir amb això de la superstició?

—Suposo que no és realment superstició, però la majoria de la gent de la ciutat evita aquest sector dels corredors.

—Però per què?

—Per això que ara t’ensenyaré. —Reprengueren el camí—. Ho sents ara?

Tornà a aturar-se i Denison escoltà amb atenció.

Després digué:

—Et refereixes a aquests copets? Tap, tap… És això?

Ella s’avançà amb unes passes lentes i rítmiques amb el moviment característic dels selenites en accelerar el pas d’una manera imperceptible. Denison la seguí, tractant d’imitar-la.

—Aquí…, aquí…

La mirada de Denison seguí l’índex de Selene, que assenyalava un punt tota excitada.

—Déu meu! —exclamà—. D’on ve?

Era un regueró, evidentment d’aigua. Queia gota a gota, ressonava sobre una cavitat de ceràmica i desapareixia després per l’interior de la roca.

—De les roques. Perquè a la Lluna tenim aigua. La major part la traiem del guix i ens basta per a les nostres necessitats, ja que la conservem molt bé.

—Ho sé, ho sé. Encara no m’he pogut dutxar del tot. No entenc com us ho manegueu per anar nets.

—Ja t’ho he explicat. Primerament et mulles. Després tanques l’aixeta i et ruixes amb una mica de sabó. Llavors et fregues… Oh, Ben!, no t’ho repetiré ni una vegada més. A part que a la Lluna no et pots embrutar gaire… Però no parlàvem pas d’això. En un o dos llocs tenim dipòsits d’aigua, generalment en forma de gel, prop de la superfície, en el vessant obac d’una muntanya. Quan el localitzem, veiem que goteja. Aquest ha gotejat d’ençà que el corredor va ser excavat, fa vuit anys.

—Però per què hi ha la superstició?

—Doncs, mira: òbviament l’aigua és el gran recurs material del qual depèn la Lluna. La fem servir per a beure, rentar-nos, conrear el nostre menjar, obtenir l’oxigen, fer que tot funcioni. És natural que l’aigua inspiri molt de respecte. Quan aquest dipòsit va ser descobert, es van abandonar els plans per a allargar els túnels en aquesta direcció i es van ajornar fins que s’extingís. Van deixar sense acabar i tot les parets del corredor.

—Ara sí que sona com una superstició.

—Bé, com una mena de respecte, tal volta. Es creia que només duraria uns quants mesos perquè aquestes goteres no ens són mai útils. Però, quan aquesta va complir el primer aniversari, ens va començar a semblar eterna. Així és com l’anomenen, «l’Eterna». Fins i tot la veuràs marcada així als mapes. Naturalment, la gent ha arribat a donar-li importància: la sensació que el seu exhauriment voldrà significar alguna mena de mal presagi.

Denison rigué. Selene continuà, seduïda pel tema:

—Ningú no s’ho creu de debò, però sí a mitges. És evident que no serà eterna i que algun dia s’extingirà. De fet, el degotament ja no és sinó una tercera part del que hi havia quan va ser descoberta, és a dir, que es va assecant lentament. M’imagino que la gent es pensa que, si s’atura mentre ells hi són, participaran de la mala fortuna. Almenys, aquesta és l’única explicació racional sobre la seva resistència a venir aquí.

—Suposo que no la tens per bona, aquesta creença.

—Que m’ho cregui o no m’ho cregui tant se val. A més, estic segura que no s’exhaurirà tan de sobte que algú se’n sentirà culpable. Anirà degotant, com més temps passarà menys, i ningú no podrà saber mai el moment exacte en què s’eixugarà del tot. Per tant, per què ens hi hem d’amoïnar?

—Estic d’acord amb tu.

—Jo també. Tanmateix —afegí ella canviant de tema ben suaument—, tinc d’altres preocupacions que m’agradaria discutir amb tu ara que estem tots sols.

Estengué la flassada i s’hi assegué amb les cames encreuades.

—I per això m’has portat aquí?

Ell s’estirà a terra tot repenjant-se sobre el maluc i el colze davant d’ella.

—Ho veus? —digué ella—. Ara ja em mires amb tranquil·litat. Et vas acostumant a mi… I, realment, estic segura que a la Terra hi va haver algun temps en què ningú no s’estranyava de la nuesa.

—En unes èpoques i en uns llocs —acceptà Denison—, però no pas després de la Crisi. En els meus temps…

—Home, a la Lluna, fer allò que veus fer als selenites és una bona norma de conducta.

—Al final em diràs per què m’has dut fins aquí? O t’haig de declarar sospitosa de projectar la meva seducció?

—Et podria seduir molt còmodament a casa meva, gràcies. Això és diferent. La superfície hauria anat millor, però els preparatius per a pujar-hi haurien cridat massa l’atenció. Venir aquí ha estat més discret, i aquest és l’únic indret de la ciutat on podem tenir la garantia gairebé segura que no ens interrompran —digué Selene vacil·lant.

—I bé? —digué Denison.

—Barron està enfadat. De fet, molt enfadat.

—No em sorprèn. Et vaig avisar que s’enfadaria quan s’assabentaria que sé que ets una intuïcionista. Per què vas creure tan necessari dir-li-ho?

—Perquè m’és ben difícil amagar les coses durant molt de temps al meu… company. Encara que és molt probable que ell ja no m’hi consideri.

—Em sap greu.

—De tota manera ja ens anàvem refredant. Ha durat massa. M’angoixa més, molt més, que es negui violentament a admetre la teva interpretació dels experiments que vas fer amb el pionitzador després de les observacions a la superfície.

—Ja t’ho vaig dir, jo, que passaria.

—Va dir que havia vist els teus resultats.

—Hi va clavar una llambregada i va botzinar.

—És molt desmoralitzador. És que ningú no es creu res més que allò que es vol creure?

—No pas mentre pugui.

—I què me’n dius, de tu?

—Vols dir que si sóc humà? Certament. No crec que sigui realment vell i em considero molt atractiu. Crec que busques la meva companyia perquè em trobes adorable fins i tot quan insisteixes a portar la conversa cap al terreny de la física.

—No, Ben. Que parlo seriosament!

—Doncs bé, sospito que Neville et va dir que les meves dades no eren pas importants més enllà del marge de l’error, cosa que les fa dubtoses, i això és veritat… I, malgrat tot, m’estimo més creure que tenen el significat que els vaig atribuir de bon començament.

—Només perquè ho vols creure així?

—No solament per això. Mira-t’ho d’aquesta manera: suposa que no hi ha perill en la Bomba però que jo insisteixo a pensar que sí que n’hi ha. En aquest cas és evident que sóc un imbècil i que la meva reputació de científic en resultarà perjudicada. Però el fet és que ja sóc un imbècil als ulls de les persones que compten i que no tinc gens de reputació científica.

—Per què això darrer, Ben? Ho has insinuat diverses vegades. No em pots explicar tota la història?

—Et sorprendrà que hi hagi tan poc a explicar. A l’edat de vint-i-cinc anys jo era encara tan criatura que em vaig haver de divertir insultant un imbècil per la senzilla i única raó que era un imbècil. El meu insult el va enlairar fins a uns cims a què no hauria arribat mai de cap més manera…

—Que parles de Hallam?

—Sí, és clar. I quan ell es va enlairar, jo vaig caure. I, finalment, he anat a parar… a la Lluna.

—Això és tan dolent?

—No, crec que és bastant bo. Diguem, per tant, que em va fer un favor, un favor a llarg termini… I ara tornem al que et deia. T’acabo d’explicar que, encara que m’equivoqui creient que la Bomba és perillosa, no hi puc perdre res. Contràriament si m’equivoco creient que la Bomba és inofensiva, ajudaré a destruir el món. Naturalment, ja he viscut una gran part de la meva vida i suposo que puc arribar a convèncer-me que no tinc uns grans motius per a estimar la humanitat. Tanmateix, només unes quantes persones m’han perjudicat i, si em vengés d’una manera que perjudiqués tothom, cometria una injustícia imperdonable.

»A més, si vols una raó no tan noble, Selene, considerem la meva filla. Poc abans que jo sortís cap a la Lluna havia demanat permís per a tenir un fill. És probable que l’hi donin i, d’aquí a poc temps, jo seré (si no et fa res que ho digui) un avi. Crec que m’agradaria saber que el meu nét podrà gaudir d’una vida llarga. Per tant, m’estimo més creure que la Bomba és un perill i actuar d’acord amb la meva creença.

Selene demanà amb molta intensitat a la veu:

—Però aquesta és la qüestió: és perillosa o no, la Bomba? Vull dir la veritat i no pas el que cadascú vulgui creure.

—Hauria de preguntar-t’ho a tu. Tu ets la intuïcionista. Què diu, la teva intuïció?

—Doncs això és el que m’angoixa, Ben. No puc arribar a una certesa absoluta en cap sentit. Em decanto a creure que la Bomba és perillosa, però potser és perquè ho vull creure.

—D’acord. Suposem que ho vols creure. Per què?

Selene somrigué sense alegria i arronsà les espatlles.

—Seria divertit que Barron s’equivoqués. Quan creu que està segur, ho està d’una manera insultant.

—Ho entenc. Li vols veure la cara quan l’obliguis a rectificar. Sé molt bé com pot ser d’intens el teu desig. Per exemple, si puc provar que la Bomba és perillosa, és quasi segur que seré proclamat el salvador de la humanitat, i, això no obstant, et juro que m’interessarà més l’expressió del rostre de Hallam. No estic pas orgullós d’aquest sentiment, així que sospito que insistiré perquè Lamont comparteixi la meva glòria (de la qual, d’altra banda, és molt mereixedor) i limitaré la meva satisfacció a mirar la cara de Lamont quan ell miri la de Hallam. D’aquesta manera, serà un grau menor de mesquinesa… Però ja començo a dir ximpleries… Escolta, Selene…

—Digues, Ben.

—Quan vas descobrir que eres una intuïcionista?

—No ho sé pas exactament.

—M’imagino que vas estudiar física a la universitat.

—Sí, és clar. I també una mica de matemàtiques, encara que no m’agradaven. Ara que hi penso…, tampoc no era gaire bona en física. Solia endevinar les respostes quan estava desesperada; endevinava què havia de fer per a trobar les respostes correctes. Hi reeixia molt sovint i llavors em demanaven que expliqués per què havia respost d’aquella manera, però allò ja no em sortia tan bé. Sospitaven que recorria a alguna trampa, però no ho van poder provar mai.

—No van sospitar que es tractava d’intuïcionisme?

—Crec que no. I jo tampoc. Fins que… Bé, un dels meus primers amants era físic. De fet, va ser el pare del meu fill, suposant que la mostra d’esperma fos realment seva. Tenia un problema de física i me’l va explicar quan érem al llit, suposo que per parlar d’alguna cosa. I jo li vaig dir: «Saps com ho faria?», i li ho vaig explicar. Ell ho va provar per divertir-se, segons em va dir, i li va sortir bé. En realitat, va ser el primer pas per al pionitzador, que tu dius que és molt millor que el protó sincrotó.

—Vols dir que va ser idea teva? —Denison posà un dit sota el raig d’aigua, però s’aturà quan se l’acostava als llavis—. És potable, aquesta aigua?

—És perfectament estèril —féu Selene— i va a parar al dipòsit general per ser-hi tractada. Està saturada de sulfats, carbonats i d’altres elements. El gust no t’agradarà.

Denison s’eixugà el dit a l’eslip.

—Tu vas inventar el pionitzador?

—No el vaig inventar: en vaig tenir el concepte original. Es van necessitar moltes fases de desenvolupament, fetes principalment per Barron.

Denison bellugà el cap.

—Saps, Selene, que ets un fenomen esparverador? Hauries d’estar sota l’observació dels biòlegs moleculars.

—De debò? Aquesta no és pas la meva idea de divertir-se.

—Fa mig segle aproximadament que la tendència envers la mutació artificial genètica va arribar al punt crucial…

—Ja ho sé. Va fracassar i la van abandonar. Ara aquest tipus d’estudi és il·legal en la mesura en què pot ser il·legal un treball de recerca. Conec gent que hi ha continuat treballant.

—N’estic segur. Sobre intuïcionisme?

—No, crec que no.

—Ah!, doncs jo em referia precisament a això. En el moment crucial de la mutació artificial hi va haver una temptativa d’estimular l’intuïcionisme. Quasi tots els grans científics posseeixen capacitat intuïtiva, naturalment, i es pensava que aquesta era la clau única i autèntica de la facultat creativa. S’especulava amb el fet que una capacitat superior per a la intuïció era el producte d’una combinació determinada de gens i hi va haver moltes conjectures respecte a aquest punt.

—Sospito que hi deu haver molts tipus possibles que resultarien satisfactoris.

—I jo sospito que, si això és dictat per la teva intuïció, tens raó. Però també n’hi va haver que van insistir que un sol tipus de gens, o un petit grup, eren d’una importància especial per a la combinació, fins al punt de poder parlar d’un Gen Intuïtiu… Aleshores, la investigació es va aturar.

—Ja t’ho he dit.

—Però, abans d’aturar-se —continuà Denison—, hi va haver unes temptatives d’alterar els gens per tal d’intensificar l’intuïcionisme i es va afirmar que s’havia assolit un cert èxit. Estic segur que els gens alterats es van barrejar amb la resta i que, si per casualitat tu has heretat… Alguns dels teus avantpassats van estar relacionats amb el programa?

—No que jo sàpiga, però no en puc pas excloure la possibilitat —respongué Selene—. Potser un d’ells… Si no et fa res, no penso investigar l’assumpte. No ho vull saber.

—Potser és millor. Tot aquell estudi es va guanyar l’hostilitat més gran de la gent i qualsevol que pogués ser el resultat de la mutació artificial no seria precisament ben acollit… Per exemple, deien que l’intuïcionisme no es podia separar d’algunes característiques indesitjables.

—Moltes gràcies!

—Ho deien. La possessió d’intuïció equival a inspirar enveja i enemistat. Fins i tot un intuïcionista tan amable i bondadós com Michael Faraday va desvetllar l’enveja i l’odi de Humphry Davy. Qui pot afirmar que no cal una certa imperfecció de caràcter per a desvetllar enveja? I en el teu cas…

—Suposo que no desvetllo ni la teva enveja ni el teu odi.

—Crec que no. Però què passa amb Neville?

Selene restà silenciosa.

Denison digué:

—M’imagino que, quan vas conèixer Neville, ja eres molt coneguda com a intuïcionista.

—Molt coneguda, no. Sé que alguns físics ho sospitaven. Això no obstant, aquí, com a la Terra, no els agrada renunciar a l’èxit i suposo que es van convèncer que tot el que jo els havia dit eren unes simples conjectures sense importància. Però, naturalment, Barron ho sabia.

—Ja ho entenc —mormolà Denison.

Selene va fer una ganyota.

—No sé per què, tinc la sensació que vols dir: «Ah, aquest és el motiu pel qual et faig cas».

—No, és clar que no, Selene. Ets prou atractiva per a ser desitjada per tu mateixa.

—Això ho crec, però tot influeix, i és natural que Barron estigués interessat en el meu intuïcionisme. Per què no havia d’estar-ho? Però va insistir que conservés la meva feina com a guia de turistes. Va dir que jo era un recurs natural important de la Lluna i que no volia que la Terra em monopolitzés tal com monopolitza el sincrotó.

—Una idea estranya. Però potser va ser que, com més reduït fos el nombre de persones que coneguessin l’intuïcionisme, més difícil els seria que sospitessin la teva contribució en el que es volia atribuir ell tot sol.

—Ara parles com Barron!

—De debò? I pot ser que senti ressentiment per tu quan el teu intuïcionisme treballa especialment bé.

Selene arronsà les espatlles.

—Barron és molt suspicaç. Tothom té els seus defectes.

—Aleshores, és assenyat que estiguis sola amb mi?

Selene digué bruscament:

—No t’emprenyis perquè el defenso. En realitat, no sospita la possibilitat de relacions sexuals entre nosaltres. Tu ets de la Terra. De fet, no tinc pas cap inconvenient a dir-te que desitja la nostra amistat. Creu que puc aprendre coses de tu.

—I n’has après res? —preguntà Denison fredament.

—Sí… Però, encara que aquesta sigui la seva raó principal de desitjar la nostra amistat, no és pas la meva.

—Quina és, la teva?

—Com saps molt bé —digué Selene—, i tal com vols que digui, la teva companyia m’agrada. Altrament, podria aconseguir el que vull en moltíssim menys temps.

—Molt bé, Selene. Amics?

—Amics! Del tot.

—Aleshores, digue’m què has après de mi. Ho puc saber?

—Trigaria molt a explicar-t’ho. Saps que el motiu pel qual no podem instal·lar enlloc una estació de la Bomba és que ens resulta impossible de localitzar el paraunivers, tot i que ells ens poden localitzar a nosaltres. Això pot ser pel fet que són molt més intel·ligents o que estan més avançats tecnològicament…

—Una cosa que no és necessàriament el mateix —mormolà Denison.

—Ja ho sé, i per això hi he posat la «o». Però també pot ser que nosaltres no siguem tan estúpids ni estiguem tan endarrerits. Podria ser una cosa tan senzilla com ara el fet que ells ofereixen un fitó més difícil. Si la forta interacció nuclear és més intensa en el paraunivers, és probable que tinguin sols molt més petits i, també, planetes més petits. El seu món individual seria més difícil de localitzar que el nostre.

»O bé —continuà—, suposa que allò que detecten és el camp electromagnètic. El camp electromagnètic d’un planeta és molt més gran que no pas el planeta en si i molt més difícil de localitzar. I això significa que, encara que poden detectar la Terra, no poden detectar la Lluna, que té un camp electromagnètic escàs. Tal volta per això hem fracassat en la instal·lació d’una estació de la Bomba a la Lluna. I si els seus petits planetes no tenen un camp electromagnètic important, nosaltres tampoc no els podrem localitzar.

Denison digué:

—És una idea atractiva.

—Ara considera l’intercanvi interuniversal de propietats que serveix per a afeblir la seva forta interacció nuclear tot refredant els seus sols, mentre que reforça, escalfa i fa explotar els nostres. Què pot comportar, això? Imagina’t que poden absorbir energia sense la nostra ajuda, però només en unes quantitats ruïnosament baixes. En unes circumstàncies normals, això seria impracticable. Necessitarien el nostre ajut per a dirigir l’energia concentrada cap a la seva direcció fornint-los els tungstè-186 i acceptant nosaltres a canvi el plutoni-186. Però imagina’t que la nostra franja galàctica explota i es converteix en un quàsar. Això produiria una concentració d’energia enormement més gran que l’actual al voltant del sistema solar, la qual es podria mantenir més d’un milió d’anys.

»Un cop format el quàsar, fins i tot una energia ruïnosament baixa resulta suficient. A ells, doncs, no els afectaria que ens destruíssim. De fet, podríem dir que la seva situació seria més segura i tot si explotàvem. Fins en aquell moment pot succeir que deturem la Bomba a causa d’una raó qualsevol, de les moltes que hi pot haver, i, aleshores, no la podrien tornar a engegar. Després de l’explosió serien independents: no hi podria intervenir ningú… I, per això, la gent que diu: “Si la Bomba és tan perillosa, per què no l’aturen aquests parahomes superdotats?”, no sap de què parla.

—Neville t’ha donat aquest argument?

—Sí.

—Però el para-sol continua refredant-se, oi?

—Quina importància té, això? —replicà Selene amb impaciència—. Amb la Bomba no dependria del seu Sol per a res.

Denison inspirà profundament.

—No pot ser que ho sàpigues, Selene, però per la Terra va córrer la brama que Lamont havia rebut un missatge dels parahomes en què li deien que la Bomba era perillosa però ells no podien aturar-la. Com és natural, ningú no s’ho va prendre seriosament, però imagina’t que sigui veritat. Afigura’t que Lamont va rebre aquest missatge. No pot significar que alguns dels parahomes eren prou humanitaris per a no desitjar la destrucció d’un món que contenia intel·ligències equiparables a les seves, però que van ser derrotats per l’oposició de la majoria, sempre molt més pràctica?

Selene féu que sí amb el cap.

—Suposo que entra dins de les coses possibles… Jo sabia tot això, o, més ben dit, ho intuïa, abans que arribessis, però aleshores vas dir que res no tenia sentit entre l’u i l’infinit.

—Naturalment.

—Molt bé. Les diferències entre el paraunivers i el nostre univers són tan condicionades per la forta interacció nuclear que fins ara no s’han fet uns estudis posteriors. Però hi ha més d’una interacció: n’hi ha quatre. A més de la nuclear intensa, hi ha l’electromagnètica, la nuclear feble i la gravitacional, amb oscil·lacions d’intensitat entre 130:1:1010:1042. Però, si n’hi ha quatre, per què no pot haver-n’hi un nombre infinit? Qui sap si les altres són massa febles perquè les puguem detectar o perquè influeixin d’una manera o d’una altra en el nostre univers?

Denison digué:

—Si la interacció és massa feble perquè la detectem o per a exercir qualsevol mena d’influència, aleshores, segons qualsevol definició matemàtica, no existeix.

—En aquest univers —concretà Selene secament—. Qui sap el que pot existir o no als parauniversos? Amb un nombre infinit d’interaccions possibles, cadascuna de les quals pot variar infinitament en intensitat, comparada amb qualsevol que prenguem com a model, el nombre de possibles universos diferents existents és infinit.

—Possiblement la infinitat del continuum: alfa-u en lloc d’alfa-zero.

Selene arrufà el front.

—Què significa, això?

—No res d’important. Continua.

Selene prosseguí:

—Aleshores, en lloc de treballar amb l’únic univers que se’ns ha posat al davant i que pot no adaptar-se gens a les nostres necessitats, per què no intentem localitzar, entre les infinites possibilitats, l’univers que ens convingui més i que ens ofereixi més possibilitats? Per què no projectem un univers i el cerquem? Al capdavall, qualsevol cosa que projectem ha d’existir.

Denison somrigué:

—Selene, jo havia pensat exactament en el mateix. I com que no hi ha cap llei que afirmi que estic equivocat del tot, és molt poc probable que algú tan intel·ligent com jo ho pugui estar, tenint en compte que algú tan intel·ligent com tu arriba a una conclusió idèntica d’una manera independent… Saps una cosa?

—Què? —preguntà Selene.

—Que el teu maleït menjar selenita em comença a agradar. O que començo a acostumar-m’hi. Tornem a casa, mengem i fem funcionar els nostres plans… I vols saber una altra cosa?

—Què?

—Com que començarem a treballar plegats, què opinaries d’un petó entre un investigador i una intuïcionista?

—Suposo que tots dos hem fet petons i ens n’han fet moltes vegades. Per què no ho fem com a home i dona?

—Crec que no em serà difícil. Però com ho puc fer sense semblar barroer? Quines normes respecte al petó regeixen a la Lluna?

—Obeeix el teu instint —digué Selene en un to indolent.

Amb molt de compte Denison es posà les mans a l’esquena i es decantà cap a Selene. Al cap d’un moment l’encerclà amb els braços.





13


—I aleshores li vaig tornar el petó —aclarí Selene, pensarosa.

—Oh! De debò? —comentà Barron Neville, mordaçment—. Això sí que és sacrificar-se més enllà del deure.

—No ho sé, però no va ser pas tan dolent. De fet —somrigué—, es portà d’una manera commovedora. Volia no ser barroer i va començar posant-se les mans a l’esquena, suposo que per no aixafar-me.

—Ja et pots estalviar els detalls.

—Per què? Què dimonis t’importa? —explotà ella de sobte—. Tu vas a favor del platonisme, oi?

—Que vols una cosa diferent ara mateix?

—No cal que ho consideris una obligació.

—Però valdria més que recordessis la teva. Quan ens penses facilitar la informació que necessitem?

—Tan aviat com pugui —féu ella en un to fluix.

—Sense que ell ho sàpiga?

—Només s’interessa en l’energia.

—I a salvar el món —se’n burlà Neville—. I a ser un heroi. I a demostrar-ho públicament. I a besar-te.

—Ell ho admet, tot això. I tu, què admets?

—La impaciència —respongué Neville de mal humor—. Tones d’impaciència.





14


—Estic content —digué Denison deliberadament— que el dia s’hagi acabat. —Estengué el braç dret, enfundat en les seves capes protectores, i se’l mirà—. El Sol lunar és una cosa a la qual no puc ni vull acostumar-me. El vestit i tot em sembla natural si l’hi comparo.

—Què tens en contra del Sol? —preguntà Selene.

—No em faràs pas creure que a tu t’agrada, Selene!

—No, és clar que no. El detesto. Però és que no el veig mai. En canvi, tu ets un… Bé, ja hi estàs acostumat.

—No pas al Sol tal com és a la Lluna. Aquí brilla en un cel negre. Neutralitza els estels en lloc d’amagar-los. És ardent, dur i perillós. És un enemic i, mentre és al cel, no em puc estar de creure que totes les nostres temptatives de reduir-ne la intensitat del camp fracassaran.

—Això és una superstició, Ben —digué Selene vagament exasperada—. El Sol no hi té res a veure. A més, som a l’ombra del cràter i és com de nit, amb estels i tot.

—No és pas igual —discrepà Denison—. Sempre que mirem cap al nord, hi veiem brillar la franja de claror solar. Em repugna mirar-hi, però, malgrat això, els ulls se me n’hi van, en aquella direcció. I, quan hi miro, sento que els raigs ultraviolats topen contra la meva visera.

—Això és una imaginació. Primerament, els raigs ultraviolats són insignificants a la llum reflectida; segonament, el vestit et protegeix contra la radiació.

—Però no pas contra la calor. No pas del tot.

—Bé, ara és de nit.

—Sí —admeté Denison amb satisfacció—, i me n’alegro.

Mirà al seu voltant amb una sorpresa creixent. La Terra era al cel, naturalment, en el seu lloc habitual; només una meitat era visible i apuntava cap al sud-oest. La constel·lació d’Orió hi era ben bé a sobre, com un cavall que emergia de la corba brillant de la Terra. L’horitzó resplendia sota la feble claror terrestre.

—És bonic —mormolà Denison. I de seguida afegí—: Selene, indica res, el pionitzador?

Selene, que contemplava el firmament en silenci, s’apropà als complicats instruments que feia tres dies que eren a l’ombra del cràter.

—No encara —digué—, i això és encoratjador. La intensitat del camp es manté lleugerament per damunt de cinquanta.

—No és prou baixa —xiuxiuejà Denison.

Selene respongué:

—Podem abaixar-la més. Estic segura que tots els paràmetres són correctes.

—El camp magnètic també?

—No n’estic tan segura, d’això.

—Si el reforcem, tots els elements es tornaran inestables.

—No hauria pas de ser així: sé que no ho hauria de ser.

—Selene, em refio més de la teva intuïció que no de qualsevol altra cosa, tret dels mateixos fets. I es torna inestable. L’hem provat.

—Ho sé, Ben, però no pas amb aquesta geometria. S’ha mantingut a cinquanta-dos durant un temps increïblement llarg. Estic segura que, si comencem a mantenir-lo així, durant hores, en lloc de minuts només, podrem reforçar deu vegades el camp magnètic en un període de minuts en lloc de segons… Intentem-ho.

—No encara —digué Denison.

Selene vacil·là i després s’apartà dels instruments. Demanà:

—Encara no enyores la Terra, oi, Ben?

—No. És una cosa bastant estranya, però no l’enyoro. Hauria jurat que era inevitable sentir nostàlgia del cel blau, de la terra verda, de l’aigua corrent…, de tots els adjectius i noms coneguts la combinació dels quals és peculiar de la Terra. Però no és pas així. Ni tan sols no els somio.

Selene féu:

—És una cosa que passa de tant en tant. Tanmateix, hi ha immis que diuen que no experimenten cap mena de nostàlgia. Són la minoria, és clar, i ningú no n’ha descobert encara el comú denominador. Se’ls atribueix una greu deficiència emocional, una falta de capacitat per a sentir el que sigui: fins i tot un excés emocional greu, un temor d’admetre la pròpia nostàlgia, cosa que podria significar una depressió nerviosa fatal.

—El meu cas és molt senzill. Durant dues dècades o més, la meva vida a la Terra no va ser gens divertida, mentre que aquí, per fi, treballo en l’única cosa que m’interessa. I tinc el teu ajut… I encara més, Selene: tinc la teva companyia.

—Ets molt amable —digué ella greument— anomenant d’aquesta manera l’ajut i la companyia. No fas pas la impressió d’haver de menester gaire ajut. Fingeixes buscar-lo per aconseguir la meva companyia?

Denison rigué amb suavitat.

—No estic segur de quina resposta t’afalagaria més.

—Intenta dir la veritat, doncs.

—La veritat no és tan fàcil de determinar tenint en compte com valoro totes dues coses. —Mirà cap al pionitzador—. La intensitat del camp continua mantenint-se, Selene.

La visera de Selene resplendí a la claror de la Terra.

—Barron diu que no sentir nostàlgia és una cosa natural i que indica una ment sana. Diu que, encara que el cos humà estigui adaptat a la superfície de la Terra i li calgui reajustar-se a la Lluna, el cervell humà no es troba en el mateix cas. Qualitativament, el cervell humà és tan diferent de tots els altres cervells que el podem considerar un fenomen nou. No ha tingut temps de fixar-se realment a la superfície de la Terra i, sense cap reajustament, pot adaptar-se a d’altres ambients. Diu que el seu confinament a les cavernes lunars pot ser el seu estat ideal perquè equival a una versió més àmplia del seu confinament a la caverna cranial.

—I tu t’ho creus? —preguntà Denison, divertit.

—Quan Barron parla, pot fer que les coses sonin molt plausibles.

—Crec que pot ser igualment plausible dir que la comoditat existent a les cavernes de la Lluna és el resultat de la realització fantàstica del retorn al claustre matern. De fet —afegí reflexivament—, considerant la temperatura i la pressió controlades, la naturalesa i la digestibilitat del menjar, es podria al·legar que la colònia lunar (amb el teu permís, Selene), la ciutat lunar és una reconstrucció deliberada de l’ambient fetal.

Selene replicà:

—No crec pas que Barron coincideixi amb tu.

—Estic segur que no —digué Denison.

Mirà cap a la Terra i l’orla de núvols que l’envoltaven. Es mantingué, silenciós, absort en la contemplació, i no es mogué quan Selene s’apropà un cop més al pionitzador. Contemplava la Terra en el seu niu d’estels i els confins retallats on de tant en tant li semblava veure un núvol de fum en el qual un petit meteorit podia haver caigut.

Durant la nit anterior havia assenyalat a Selene, una mica preocupat, un fenomen similar. Ella li havia respost:

—La Terra es mou lleugerament al cel a causa de l’oscil·lació de la Lluna i, a vegades, un raig de llum terrestre il·lumina un petit promontori i cau en el terreny que l’envolta. Fa l’efecte d’un núvol diminut de pols. És una cosa corrent i no en fem gens de cas.

Denison havia dit:

—Però a vegades podria ser un meteorit. No n’ha caigut mai cap?

—Sí, naturalment. És probable que te’n caigui algun al damunt cada vegada que pugis, però el vestit et protegeix.

—No em refereixo a partícules de pols, sinó a meteorits d’una mida perceptible que podrien aixecar un núvol de pols; a meteorits que ens podrien matar.

—Sí, és clar, de vegades en cauen alguns, però són pocs i la Lluna és gran. No han tocat mai ningú.

I mentre Denison contemplava el cel i pensava en aquella conversa, va veure una cosa que, en la seva preocupació momentània, li va semblar un meteorit. Tanmateix, un raig de llum que travessés el cel només podia ser un meteorit a la Terra amb la seva atmosfera, però no pas a la Lluna.

La llum que veia al cel era una obra humana, i Denison encara no havia analitzat les seves impressions quan va veure que es transformava, amb tota claredat, en un coet que ràpidament prengué terra prop seu. Una figura solitària n’emergí mentre un pilot romania a l’interior, amb prou feines visible, com una taca negra entre els focus. Denison s’esperà. L’etiqueta del vestit espacial requeria que el nouvingut s’anunciés el primer en ajuntar-se amb qualsevol grup.

—Sóc el comissionat Gottstein —digué la nova veu—, com és probable que hagi deduït pel meu balanceig.

—Jo sóc Ben Denison —respongué Denison.

—Sí, ja m’ho pensava.

—Ha vingut a buscar-me?

—Certament.

—En una avioneta espacial? Podria…

—Sí —digué Gottstein—, podria haver fet servir la sortida P-4, que és a menys de mil iardes d’aquí, però no el buscava només a vostè.

—Està bé, no li preguntaré pas què vol dir.

—No hi ha cap raó per a ser reticent. Crec que li deu semblar lògic que m’interessi pels experiments que porta a terme a la superfície lunar.

—No és pas un secret i qualsevol s’hi pot interessar.

—No obstant això, ningú no sembla conèixer-ne els detalls. A part, és clar, que la seva tasca es relaciona en certa manera amb la Bomba d’Electrons.

—Una suposició molt raonable.

—De debò? A mi em semblava que els experiments d’una tal naturalesa, perquè tinguessin gens de valor, requerien una instal·lació enorme. Com que no en tenia la certesa, he consultat algunes persones que ho saben. I veig clarament que no treballa amb una instal·lació així. Per tant, se m’ha acudit que vostè potser no és el focus veritable del meu interès. Mentre la meva intenció se centrava en vostè, d’altres podien fer unes tasques més importants.

—Així que jo seria utilitzat com a distracció?

—No ho sé pas. Si ho sabés, no estaria tan preocupat.

—He estat sota observació, doncs.

Gottstein rigué per sota el nas.

—Això sí! D’ençà que va arribar. I, mentre ha treballat a la superfície, hem observat aquesta regió moltes milles a la rodona. Per estrany que pugui semblar, doctor Denison, vostè i la seva companya són els únics que es troben a la superfície de la Lluna per una tasca que no és rutinària.

—Per què ha de semblar estrany?

—Perquè significa que vostè creu realment que fa una cosa amb uns instruments de joguina, sigui el que sigui. No puc pas concloure que és incompetent, de manera que considero interessant preguntar-li què fa.

—Faig experiments en parafísica, comissionat, tal com diuen els rumors. I hi puc afegir que, per ara, els meus experiments no han tingut sinó un èxit parcial.

—M’imagino que la seva companya és Selene Lindstrom L., una guia de turistes.

—Sí.

—Ha triat una ajuda poc corrent.

—És intel·ligent i treballadora, hi té interès i és extremament atractiva.

—I està disposada a treballar amb un terrícola?

—Força disposada a treballar amb un immigrant que serà ciutadà de la Lluna tan aviat com presenti els papers.

Selene s’acostava ara. La seva veu sonà darrere seu.

—Bon dia, comissionat. Hauria volgut no sentir-los i no sorprendre una conversa privada, però dins un vestit espacial és inevitable sentir tot allò que es diu a tot l’horitzó.

Gottstein es girà.

—Hola, senyoreta Lindstrom. No parlava pas secretament. Està interessada en la parafísica?

—Oh, sí.

—No està desanimada pels fracassos de l’experiment?

—No són pas fracassos totals —respongué ella—: hi hem tingut més èxit del que en aquests moments suposa el doctor Denison.

—Què? —Denison féu una mitja volta brusca, que quasi li féu perdre l’equilibri, i aixecà un núvol de pols.

Ara tots tres miraven el pionitzador, per damunt del qual, a un metre i mig d’altura, brillava una llum com un gran estel. Selene digué:

—He augmentat la intensitat del camp magnètic i el camp nuclear ha restat estable i… aleshores…

—Una filtració! —cridà Denison—. Maleït siga, no creia pas que passés!

Selene explicà:

—Em dol, Ben. De primer estaves absort en els teus pensaments, el comissionat ha arribat després, i no he pogut resistir la temptació de provar-lo tota sola.

Gottstein preguntà:

—Però què és exactament allò que veig allí?

Denison digué:

—Energia emesa d’una manera espontània per la matèria que es filtra des de l’altre univers al nostre.

Mentre deia això, la llum titil·là i s’extingí, i a molts metres de distància aparegué simultàniament un estel més feble.

Denison avançà cap al pionitzador, però Selene, amb la seva gracilitat lunar, saltà per la superfície amb una traça més gran, hi arribà primer i neutralitzà l’estructura de camp. L’estel llunyà s’apagà.

—Com pots veure, el punt de filtració no és estable —digué.

—No ho és pas a petita escala —féu Denison—, però, si considerem que la desviació d’un any llum és teòricament tan possible com una desviació de cent iardes, només cent iardes signifiquen una estabilitat miraculosa.

—No prou miraculosa —digué Selene fermament.

Gottstein interrompé:

—Deixin-me endevinar de què parlen. Diuen que la matèria es pot filtrar fins aquí, o allí, o a qualsevol lloc del nostre univers… a l’atzar.

—No del tot, comissionat —rectificà Denison—. La probabilitat de filtració minva amb la distància a què es troba el pionitzador, i jo diria que a un ritme bastant accelerat. La fixació depèn d’una varietat de factors i crec que hem assolit una aproximació notable. Tanmateix, és molt probable una desviació d’uns quants centenars de iardes; de fet, l’acabem de presenciar.

—I es podia haver desviat cap a l’interior de la ciutat o fins i tot dins els nostres cascs.

Denison replicà amb impaciència:

—No, no. La filtració, almenys amb les tècniques que fem servir, depèn considerablement de la densitat de la matèria ja existent en aquest univers. És virtualment nul el risc que el punt de filtració es desviï d’un lloc de buit essencial a un altre en el qual existeixi una atmosfera, encara que fos cent vegades menys densa que la de la ciutat o l’interior dels nostres cascs. Fóra absurd d’intentar la filtració en qualsevol lloc que no fos el buit i aquesta és la raó que ho hàgim d’intentar a la superfície.

—Aleshores, això no és com la Bomba d’Electrons?

—No, en absolut —féu Denison—. A la Bomba d’Electrons hi ha una transferència de matèria en dues direccions, i aquí, una filtració en una sola direcció. I els universos implicats tampoc no són els mateixos.

Gottstein preguntà:

—Vol sopar amb mi aquesta nit, doctor Denison?

Denison dubtà.

—Només jo? —demanà.

Gottstein intentà fer una reverència a Selene, però només aconseguí una paròdia grotesca de salutació dins el vestit espacial.

—Em complaurà molt fruir de la companyia de la senyoreta Lindstrom en una altra ocasió, però voldria que parléssim tots dos sols, doctor Denison.

—Oh, ja hi pots anar! —digué Selene bruscament mentre Denison continuava dubtant—. Demà tinc molta feina i tu necessitaràs temps per a pensar en la inestabilitat del punt de filtració.

Denison digué, insegur:

—Bé, llavors… Selene, m’avisaràs quan tindràs un altre dia lliure?

—Sempre ho faig, oi? I, de tota manera, estarem en contacte abans del meu pròxim dia lliure… Per què no se’n van tots dos? Jo ja m’ocuparé dels instruments.





15


Barron Neville canviava els peus de posició, un exercici obligat a la Lluna per l’espai reduït dels habitatges i per la gravetat. En una habitació més gran i en una gravetat més densa hauria caminat a grans gambades; aquí es balancejava d’un costat a l’altre amb un moviment rítmic.

—Així que estàs segura que funciona, oi, Selene? Completament segura?

—Sí —respongué Selene—, t’ho he dit cinc vegades; les he comptades.

Neville no semblava pas escoltar-la. Digué en veu baixa i ràpidament:

—No té importància que Gottstein hi fos present? No va intentar aturar l’experiment?

—No, és clar que no.

—No hi va haver cap indicació que intentaria exercir la seva autoritat…?

—Vinga, Barron, quina autoritat pot exercir? Fer que la Terra ens enviï un destacament de policia? A més… Oh!, saps molt bé que no ens pot parar.

Neville romangué immòbil una estona.

—No ho saben? Encara no ho saben?

—Per descomptat que no. Ben mirava els estels i llavors va arribar Gottstein. Ho vaig aprofitar buscant la filtració, la vaig trobar i ja tenia l’altra. La instal·lació de Ben…

—No l’anomenis la seva instal·lació. Va ser idea teva, oi?

Selene bellugà el cap.

—Només vaig fer alguns suggeriments vagues. Els detalls són de Ben.

—Però ara la saps reproduir. Pel bé de la Lluna, no em diguis que depenem del terrícola per a fer-ho!

—Crec que la puc reproduir perquè la nostra gent faci la resta.

—D’acord, doncs. Comencem.

—No encara. Maleït siga, Barron, no encara!

—Per què no?

—També necessitem l’energia.

—Però si ja la tenim.

—No pas del tot. El punt de filtració és inestable, bastant inestable.

—Però això es pot arranjar. Tu mateixa ho has dit.

—He dit que m’ho imaginava. De tota manera, serà millor que Ben calculi els detalls i ho estabilitzi.

Hi va haver un silenci. El rostre prim de Barron Neville tenia una expressió semblant a l’hostilitat.

—No creus que jo ho pugui fer? És això, oi?

Selene preguntà:

—Vols pujar amb mi a la superfície i treballar-hi?

Hi va haver un altre silenci. Neville féu, molt nerviós:

—No aprecio gens el teu sarcasme. I no vull esperar gaire.

—No puc manar sobre les lleis de la naturalesa, però crec que no hauràs d’esperar gaire… Ara, si no et fa res, em cal dormir. Demà tinc els meus turistes.

Per un moment, Neville semblà estar a punt d’assenyalar la seva alcova com per oferir-li-hi hospitalitat, però el gest, si és que tenia aquesta intenció, no arribà a produir-se i Selene semblà no entendre’l o ni tan sols esperar-lo. S’acomiadà amb una vaga inclinació de cap i se n’anà.





16


—Si li haig de ser franc —digué Gottstein somrient mentre menjaven una cosa que representava les postres, una pasta enganxosa i dolça—, havia suposat que ens veuríem més sovint.

Denison féu:

—És molt amable per la seva part d’interessar-se tant per la meva tasca. Si la inestabilitat de la filtració pot ser corregida, crec que la meva labor (i la de la senyoreta Lindstrom) serà molt important.

—Vostè parla amb cautela, com un científic… No l’insultaré oferint-li l’equivalent selenita d’un licor: és l’única imitació dels productes de la Terra que no estic disposat a tolerar. Em pot dir, en un llenguatge profà, per què la seva labor és important?

—Ho intentaré —respongué Denison—. Comencem amb el paraunivers. Té una interacció nuclear més intensa que el nostre, i per aquesta causa les masses relativament petites de protons hi poden suportar la reacció de fusió capaç de sostenir un estel. Les masses equivalents als nostres estels explotarien amb violència en el paraunivers, que té força més estels que el nostre, però més menuts.

»Suposem ara que tinguéssim una forta interacció nuclear molt menys intensa que la que predomina al nostre univers. En aquest cas, masses enormes de protons tindrien tan poca tendència a fondre’s que caldria una gran massa d’hidrogen per a sostenir un estel. Un tal antiparaunivers (en altres mots, un que fos oposat al paraunivers) consistiria en estels considerablement més escassos en nombre però molt més grans que els del nostre univers. De fet, si la interacció nuclear forta s’afeblís prou, podria existir un univers consistent en un sol estel que n’aplegaria tota la massa. Seria un estel molt dens, però relativament no reactiu que emetria, mica més mica menys, la mateixa radiació que el nostre Sol.

Gottstein preguntà:

—O estic equivocat o aquesta era la situació que prevalia en el nostre univers abans de la gran explosió: un cos vast que contenia tota la massa universal.

—Sí —féu Denison—. En realitat, l’antiparaunivers que li descric consisteix en el que alguns anomenen un ou còsmic o, per abreujar-ho, un «cosmou». Un univers cosmou és el que necessitem si volem buscar una filtració de direcció única. El paraunivers que ara utilitzem, amb els seus estels diminuts, és virtualment un espai buit. Podem sondejar-lo i sondejar-lo i no trobar-hi res de res.

—Tanmateix, els parahomes ens han trobat.

—Sí, possiblement seguint els camps magnètics. Hi ha algunes raons per a pensar que al paraunivers no hi ha uns camps magnètics planetaris importants. Això ens priva de l’avantatge que tenen ells. En canvi, si sondegem l’univers-cosmou, no podem fracassar. El cosmou és, en ell mateix, l’univers sencer, i hi trobarem matèria onsevulla que sondegem.

—Però com podem sondejar-lo per trobar-la?

Denison vacil·là.

—Aquesta és la part que se’m fa més difícil d’explicar. Els pions són les partícules mitjanceres de la interacció nuclear forta. La intensitat de la interacció depèn de la massa dels pions, i aquesta massa, en unes certes condicions especialitzades, pot ser alterada. Els físics nuclears han desenvolupat un instrument que anomenen el pionitzador i que pot aconseguir exactament això. Quan la massa dels pions minva o augmenta, segons el cas, és, en efecte, part d’un altre univers; esdevé una sortida, un punt d’encreuament. Si minva prou, es pot transformar en part d’un univers-cosmou, i això és el que volem.

Gottstein demanà:

—I es pot absorbir matèria de… l’univers-cosmou?

—Aquesta part és fàcil. Un cop formada la sortida, l’influx és espontani. La matèria hi entra amb les seves pròpies lleis i és estable quan hi arriba. Les lleis del nostre univers s’hi introdueixen gradualment, la interacció forta s’hi intensifica, i la matèria es fon i comença a emetre una quantitat d’energia enorme.

—Però, si és superdensa, per què s’estén en un núvol de fum?

—Això també emetria energia, però tot depèn del camp electromagnètic; i, en aquest cas particular, la interacció forta té la precedència perquè controlem el camp electromagnètic. Caldria molt de temps per a explicar-ho.

—Així, doncs, el globus de claror que he vist a la superfície era matèria-cosmou en fusió?

—Sí, comissionat.

—I podem dominar aquesta energia amb uns propòsits útils?

—Certament. I en qualsevol quantitat. El que vostè ha vist era l’arribada de masses microscòpiques de cosmou al nostre univers. No hi ha res, en teoria, que pugui impedir d’absorbir-les a tones.

—Així que això pot suplir la Bomba d’Electrons.

Denison negà amb el cap.

—No. La utilització de l’energia del cosmou també altera les propietats dels universos en qüestió. La interacció forta s’intensifica a l’univers-cosmou i s’afebleix al nostre a mesura que les lleis de la natura s’hi introdueixen. Això vol dir que el cosmou sofreix una fusió, com més va més ràpida, i s’escalfa lentament. En un moment donat…

—En un moment donat —interrompé Gottstein encreuant els braços damunt el pit i mig aclucant els ulls— explota amb un gran estrèpit.

—Així ho suposo.

—Creu que això és el que va passar al nostre univers fa deu bilions d’anys?

—Potser sí. Els cosmògrafs s’han demanat per què l’ou còsmic original va explotar en un punt determinat del temps i no pas en un altre. Una de les solucions era imaginar un univers oscil·lant en el qual l’ou còsmic es va formar i va explotar instantàniament. L’univers oscil·lant ha estat eliminat com a possibilitat i la conclusió és que l’ou còsmic devia existir des de feia molt de temps i que aleshores va patir una crisi d’inestabilitat sorgida per alguna raó desconeguda.

—Però que podria haver estat el resultat del trasllat de la seva energia a través dels universos.

—Pot ser, però no pas necessàriament per obra d’alguna intel·ligència. Potser hi havia unes filtracions espontànies ocasionals.

—I, quan es produirà la gran explosió —digué Gottstein—, podrem continuar extraient energia de l’univers-cosmou?

—No n’estic segur, però això no és de cap manera una preocupació immediata. És molt probable que la filtració del nostre camp d’interacció forta a l’univers-cosmou continuï durant milions d’anys abans de traspassar el punt crític. I deu haver-hi d’altres universos-cosmou; un nombre infinit, tal vegada.

—I què me’n diu, del canvi en el nostre univers?

—La interacció forta s’afebleix. Lentament, molt lentament, el nostre Sol es va refredant.

—Podem utilitzar l’energia cosmou per tal de compensar-ho?

—No caldria, comissionat —assegurà Denison seriosament—. Mentre la interacció forta s’afebleix en el nostre univers com a resultat de la bomba cosmou, es reforça a través de l’acció de la Bomba d’Electrons corrent. Si aleshores ajustem la producció d’energia de totes dues, les lleis de la natura no canviaran al nostre univers, contràriament al que passarà a l’univers-cosmou i al paraunivers. Som un camí, no pas un terme de cap de les dues direccions.

»Però no ens hem de preocupar tampoc pel que fa als termes. Els parahomes, d’altra banda, es poden haver adaptat al refredament del seu Sol, que ja deu ser bastant fred per si mateix. Quant a l’univers-cosmou, no hi ha cap raó de sospitar que la vida hi existeix. Ans al contrari, provocant les condicions requerides per a la gran explosió, pot ser que iniciem una nova mena d’univers que eventualment sigui hospitalari per a la vida.

Durant una estona Gottstein no badà boca. El seu rostre rodó, en repòs, semblava absent de tota emoció. Bellugà el cap com assentint als seus propis pensaments. Finalment parlà:

—Crec, Denison, que això farà entrar el món en raó. Ara s’esvairà qualsevol dificultat a l’hora d’intentar convèncer les autoritats científiques que realment la Bomba d’Electrons destrueix el món.

Denison declarà:

—Ja no hi ha la resistència emocional a acceptar-ho. El problema i la solució es podran presentar alhora.

—Quan estarà a punt de preparar un assaig sobre la qüestió si li’n garanteixo la publicació immediata?

—Me la pot garantir?

—En un opuscle publicat pel govern, si no hi ha cap més solució.

—M’estimaria més intentar neutralitzar la inestabilitat de la filtració abans de redactar l’informe.

—Naturalment.

—I crec que seria enraonat —afegí Denisonque el doctor Peter Lamont hi constés com a coautor. Ell pot donar rigorositat a les demostracions matemàtiques, una cosa que jo no sé fer. A més, la seva tasca m’ha assenyalat el camí que caldria seguir. I una altra cosa, comissionat…

—Digui.

—Voldria suggerir la inclusió d’alguns físics lunars. N’hi ha un, el doctor Barron Neville, que podria ser-ne el tercer autor.

—Però, per què? No ens busquem unes complicacions innecessàries?

—Gràcies al seu pionitzador, això ha estat possible.

—En podem fer un esment adequat… Però, el doctor Barron ha treballat amb vostè en el projecte?

—Directament, no.

—Aleshores, per què l’hi hem d’incloure?

Denison abaixà la mirada i es posà la mà, pensarós, pel doblec dels pantalons. Féu:

—Seria un detall diplomàtic. Hauríem d’instal·lar la bomba cosmou a la Lluna.

—I per què no a la Terra?

—Primerament necessitem el buit. És una transferència de direcció única, no pas de dues direccions com la Bomba d’Electrons, i les condicions necessàries perquè sigui pràctica són diferents en cada cas. La superfície de la Lluna ens ofereix el buit en unes grans quantitats mentre que preparar-ho a la Terra exigiria un esforç enorme.

—No obstant això, s’hi podria fer, oi?

—Segonament —continuà Denison—, si disposem de dues vastes fonts d’energia procedents de direccions oposades, amb el nostre univers al centre, s’hi produiria una avaria semblant a quan els fusibles es fonen perquè les dues sortides estan massa juntes. Una distància de 250.000 milles de buit, amb la Bomba d’Electrons operant només a la Terra i la bomba-cosmou només a la Lluna, seria ideal; en realitat necessària. Si hem d’actuar a la Lluna, no és solament diplomàcia, sinó decència, tenint en compte la susceptibilitat dels físics lunars. El nostre deure és fer-los-en copartícips.

Gottstein somrigué.

—Que és un consell de la senyoreta Lindstrom?

—Estic segur que me’l donaria, però el suggeriment és prou raonable per a haver-se’m acudit independentment.

Gottstein s’aixecà, s’estirà i després féu dos o tres bots lents imposats per la gravetat lunar. Cada vegada que ho feia flexionava els genolls. Tornà a seure i digué:

—Que ho ha provat mai, això, doctor Denison?

Denison ho negà amb el cap.

—Se suposa que afavoreix la circulació a les extremitats inferiors. Ho faig sempre que noto que les cames se’m comencen a adormir. Faré una visita curta a la Terra d’aquí a poc i procuro no acostumar-me gaire a la gravetat lunar… Parlem de la senyoreta Lindstrom, doctor Denison?

Denison preguntà en un to completament canviat:

—Per què d’ella?

—És una guia de turistes.

—Sí, ja ho ha dit abans.

—I també he dit que era una ajudanta molt poc corrent per a un físic.

—En realitat, no sóc sinó un físic afeccionat i suposo que ella és la meva ajudanta per afecció.

Gottstein ja no somreia.

—No faci broma, doctor. M’he pres la molèstia d’esbrinar tot el que he pogut sobre ella. El seu historial és molt revelador, o ho hauria estat si a algú se li hagués acudit estudiar-lo abans d’aquest esdeveniment. Crec que és una intuïcionista.

Denison respongué:

—Molts de nosaltres ho som. No hi ha cap mena de dubte que vostè, a la seva manera, és un intuïcionista. I sé que jo també ho sóc en certa manera.

—Hi ha una diferència, doctor. Vostè és un científic eficient i jo sóc (almenys així ho espero) un administrador eficient… Tanmateix, encara que la senyoreta Lindstrom sigui una intuïcionista fins al punt de ser-li útil en la seva física teòrica avançada, realment només és una guia de turistes.

Denison vacil·là.

—No té cap títol acadèmic, comissionat. El seu intuïcionisme arriba a un nivell excepcionalment alt, però li manca un control conscient.

—No és pas el resultat de l’antic programa de mutació artificial?

—No ho sé, però no em sorprendria que sí.

—Que hi confia?

—En quin sentit? M’ha ajudat.

—Sap que és la muller del doctor Barron Neville?

—Hi ha una relació emocional, em sembla que no legal.

—Aquí a la Lluna no hi ha cap relació de les que nosaltres anomenem legals. Es tracta del mateix Neville que vostè vol invitar com a tercer autor de l’assaig que ha d’escriure?

—Sí.

—Que és una pura coincidència?

—No. Neville es va interessar en la meva arribada i crec que va demanar a Selene que m’ajudés en la meva labor.

—Que li ho ha dit ella?

—Em va dir que ell sentia interès per mi. Suposo que era una cosa natural.

—No se li ha ocorregut pensar, doctor Denison, que pot treballar amb vista al seu interès propi i el del doctor Neville?

—El seu interès per què ha de ser diferent del nostre? M’ha ajudat sense reserves.

Gottstein canvià de posició, mogué les espatlles com si exercités els músculs i digué:

—Donada la seva intimitat amb aquesta dona, el doctor Neville deu saber que és una intuïcionista. No la utilitza pas? Per què continua fent de guia de turistes si no és per amagar les seves facultats amb un propòsit determinat?

—Tinc entès que el doctor Neville raona tot sovint d’aquesta mateixa manera. Trobo difícil sospitar unes conspiracions innecessàries.

—Com ho sap, que són innecessàries?… Quan el meu coet espacial sobrevolava la superfície de la Lluna, poc abans que la bola de radiació es formés damunt els seus instruments, el vaig mirar i no el vaig veure al costat del pionitzador.

Denison reflexionà:

—No, és veritat. Mirava els estels: hi tinc tirada quan pujo a la superfície.

—I què feia, la senyoreta Lindstrom?

—No m’hi vaig fixar. Va dir que havia reforçat el camp magnètic, i la filtració finalment es va produir.

—Que és un costum d’ella, manipular els instruments sense la seva presència?

—No, però puc entendre el seu impuls.

—I seria natural que es produís alguna mena de llançament?

—No l’entenc.

—No estic segur d’entendre-ho jo mateix. Vaig veure una resplendor lleugera a la claror de la Terra, com si un objecte volés per l’aire. No sé pas què era.

—Jo tampoc —digué Denison.

—No se li acut res que pugui tenir relació amb l’experiment que…?

—Res.

—Aleshores, què feia, la senyoreta Lindstrom?

—No en tinc ni idea.

Durant un moment hi va haver un silenci profund entre tots dos. Aleshores el comissionat conclogué:

—Quedem, doncs, que intentarà corregir la inestabilitat de la filtració i que pensarà en la preparació d’un informe. Jo engegaré l’afer a l’altre extrem, i durant la meva pròxima visita a la Terra m’encarregaré que l’informe es publiqui i avisaré el govern.

Era un comiat clar. Denison s’aixecà i el comissionat digué simplement:

—I pensi en el doctor Neville i la senyoreta Lindstrom.





17


Es tractava d’un estel amb una radiació més pesant, més gran, més brillant. Denison en sentia l’escalfor a la visera i retrocedí. Hi havia un component clar de raigs X en la radiació i, tot i que el seu casc el protegia, era millor que no s’hi exposés gaire.

—Crec que no ho podem pas posar en dubte —mormolà—. El punt de filtració és inestable.

—N’estic segura —digué Selene fermament.

—Aleshores, desconnectem-lo i tornem a la ciutat.

Es mogueren lentament i Denison notà una desesma estranya. Ja no hi havia cap mena d’incertesa, d’excitació. D’ara endavant no existia la possibilitat del fracàs. El govern hi estava interessat; l’afer se li escaparia cada vegada més de les mans. Digué:

—Crec que ja puc començar a escriure l’informe.

—Crec que sí —féu Selene amb cautela.

—Que has tornat a parlar amb Barron?

—Sí.

—Hi ha cap diferència en la seva actitud?

—No gens. No hi vol participar. Ben…

—Mana.

—Realment em sembla inútil de parlar-hi. No cooperarà en cap projecte amb el govern de la Terra.

—Però ja li has explicat la situació?

—Completament.

—I encara s’hi nega.

—Ha sol·licitat veure Gottstein i el comissionat li ha concedit una entrevista per quan torni de la Terra. Haurem d’esperar fins llavors. Potser Gottstein influirà una mica a fer-lo canviar d’actitud, però ho dubto.

Denison arronsà les espatlles, un moviment inútil dins el vestit espacial.

—No l’entenc.

—Jo sí —digué Selene en veu baixa.

Denison no li va respondre directament. Empenyé el pionitzador i els aparells auxiliars fins al refugi rocós i digué:

—Estàs preparada?

—Sí.

Es ficaren silenciosament a l’orifici de la sortida P-4 i Denison abaixà l’escala. Selene passà pel seu costat aferrant-se amb agilitat a les nanses. Denison havia après a fer-ho, però se sentia abatut i baixà un graó darrere l’altre, com si es rebel·lés a acceptar la climatització.

Es tragueren la roba espacial al vestidor i la desaren a l’armari. Denison preguntà:

—Vols dinar amb mi, Selene?

Ella respongué, inquieta:

—Sembles enfadat. Hi ha alguna cosa que no rutlla?

—La reacció, em penso. Dinem?

—Sí, és clar.

Dinaren a casa de Selene. Ella hi insistí dient:

—Et vull parlar i a la cafeteria no ho puc fer adequadament.

I quan Denison mastegava una cosa que s’assemblava remotament a vedella amb gust de cacauets, li va dir:

—Ben, no has dit ni una paraula i fa una setmana que estàs així.

—No és veritat —respongué Denison arrufant les celles.

—Sí que és veritat. —El mirà als ulls, preocupada—. No estic segura de fins on arriba la meva intuïció fora de la física, però puc deduir que hi ha una cosa que no em vols dir.

Denison arronsà les espatlles.

—A la Terra hi donen molta importància, a aquest afer. Gottstein procura deixar-ne lligats tots els punts abans de tornar aquí. Han enlairat el doctor Lamont i volen que hi torni quan tingui el meu informe escrit.

—Que tornis a la Terra?

—Sí. Pel que sembla, hi sóc un heroi.

—És veritat.

—Una rehabilitació total —digué Denison, pensarós—, això és el que m’ofereixen. És evident que puc obtenir un càrrec a qualsevol universitat o institució del govern de la Terra.

—Que no és el que volies?

—És el que m’imagino que vol Lamont i que ara segurament aconseguirà, però no és pas el que vull jo.

Selene demanà:

—Què vols, tu, llavors?

—Em vull quedar a la Lluna.

—Per què?

—Perquè és la part de la humanitat que es troba en desenvolupament i en vull formar part. Vull treballar a les instal·lacions de les bombes cosmou, que només seran a la Lluna. Vull treballar en la parateoria amb la mena d’instruments que tu pots idear i manejar, Selene… Vull restar amb tu, Selene. Però, tu, vols restar amb mi?

—Estic tan interessada com tu en la parateoria.

Denison preguntà:

—Però Neville no t’acomiadarà, ara que ja s’ha fet tot?

—Barron acomiadar-me? —digué ella, enfurismada—. Que vols insultar-me, Ben?

—No, per descomptat.

—Bé, aleshores és que ho he entès malament. Què intentes suggerir, que treballo amb tu perquè Barron m’ho va manar?

—Que no és veritat?

—Sí, però aquest no és pas el motiu. Ho faig perquè ho vaig escollir. Ell es pot pensar que té autoritat per a donar-me ordres, però passa que només les compleixo quan coincideixen amb la meva voluntat, com en el teu cas. Quin greu que em sap que pensis altrament, i també que ho creguis.

—Sou amants.

—Ho hem estat, sí, però això què té a veure amb aquest assumpte? Segons aquest argument, li puc donar ordres de la mateixa manera que ell me’n dóna a mi.

—Aleshores, pots treballar amb mi, Selene?

—Naturalment —féu ella amb fredor—. Si ho vull.

—I ho vols?

—De moment, sí.

I Denison somrigué.

—La possibilitat que no ho volguessis, o que no poguessis, m’ha preocupat tota aquesta setmana. Em feia feredat acabar el projecte si significava trencar amb tu. Em dol, Selene; no vull amoïnar-te amb el sentimentalisme d’un vell terrícola…

—No hi ha res de vell terrícola a la teva ment, Ben. Hi ha d’altres relacions a més de les sexuals. M’agrada estar amb tu.

Hi hagué una pausa i el somriure de Denison s’esvaí. Quan va reaparèixer, era una mica més mecànic.

—Ho celebro per la meva ment.

Denison desvià la mirada, bellugà lleugerament el cap i la tornà a mirar. Selene el contemplava amb atenció, gairebé amb frisança.

Denison digué:

—Selene, hi ha alguna cosa més que energia en les filtracions a través de l’univers. Crec que hi deus haver anat pensant.

Ara el silenci s’allargà penosament i, a la fi, Selene va dir:

—Oh, això…!

Es miraren de fit a fit una estona… Denison, torbat; Selene, gairebé furtiva.





18


Gottstein digué:

—Encara no he recuperat les meves cames lunars, però això no és res comparat amb el que em va costar adquirir les meves cames terrestres. Denison, val més que no somiï tornar-hi. No aconseguiria adaptar-s’hi mai.

—No tinc pas la intenció de tornar-hi, comissionat —féu Denison.

—Segons com es miri, és una llàstima. El proclamarien emperador per unanimitat. Respecte a Hallam…

Denison digué en un to nostàlgic:

—M’hauria agradat veure-li la cara, però això només és una insignificança.

—No cal dir que Lamont, naturalment, rep tota mena d’honors. S’ha posat de moda.

—No li ho envejo. Es mereix això i molt més… Creu que Neville realment s’ajuntarà amb nosaltres?

—És poc probable. Precisament ara s’adreça cap aquí… Escolti —la veu de Gottstein agafà un to de conspiració—: abans que arribi, li ve de gust una presa de xocolata?

—Què?

—Una presa de xocolata amb ametlla. Una. En tinc unes quantes.

El rostre de Denison, passat el moment de confusió, s’il·luminà amb una comprensió sobtada.

—Xocolata autèntica?

—Sí.

—Segur que… —El seu rostre s’endurí—. No, comissionat.

—No?

—No! Si tasto la xocolata autèntica, durant els breus minuts que la tindré a la boca sentiré nostàlgia de la Terra per tot el que hi ha. No em puc pas permetre aquest luxe. No ho vull… Ni tan sols no vull que me l’ensenyi, ni que me’n faci sentir l’olor.

El comissionat semblava desconcertat.

—Té raó. —Féu un esforç evident per canviar de tema—. L’excitació és aclaparadora a la Terra. Naturalment, hem procurat salvar la reputació de Hallam. Hi continuarà ocupant un càrrec d’importància, però tindrà molt poc poder efectiu.

—Li concedeixen més consideració que no va tenir ell envers els altres —digué Denison amb resignació.

—No ho fan per ell. Destruir una imatge personal que ha assolit tanta importància seria un error: la ciència se’n ressentiria. El bon nom de la ciència és més important que castigar Hallam tal com es mereix.

—Hi estic en desacord per principi —protestà Denison calorosament—. La ciència també ha de rebre si s’ho mereix.

—Cada cosa al seu temps… Aquí hi ha el doctor Neville.

Gottstein canvià d’expressió i Denison col·locà la seva cadira de cara a la porta.

Barron Neville entrà solemnement. La gracilitat lunar es notava menys que mai en la seva figura. Saludà tots dos homes secament, s’assegué i encreuà les cames. Evidentment esperava que Gottstein comencés a enraonar.

El comissionat digué:

—M’alegro de veure’l, doctor Neville. El doctor Denison em diu que refusa afegir el seu nom a l’assaig que, sens dubte, serà un llibre clàssic de la bomba cosmou.

—No cal que ho faci —féu Neville—. El que passa a la Terra no m’interessa.

—Coneix els experiments de la bomba cosmou? I les seves implicacions?

—Totes. Conec la situació tan bé com vostès dos.

—Aleshores prescindiré dels preliminars. Acabo d’arribar de la Terra, doctor Neville, i ja s’hi ha decidit el curs que cal seguir en el futur. S’instal·laran unes grans estacions de la bomba cosmou en tres llocs diferents de la Lluna, de manera que sempre n’hi haurà una a l’ombra nocturna i les altres dues només la meitat del temps. Les que es trobaran a l’ombra nocturna generaran energia sense parar, la major part de la qual s’escamparà simplement per l’espai, ja que la intenció principal no serà pas utilitzar-la per a fins pràctics, sinó contrarestar els canvis d’intensitat introduïts per la Bomba d’Electrons.

Denison interrompé:

—Durant alguns anys haurem de compensar el desequilibri produït per la Bomba d’Electrons i fer que la nostra secció de l’univers torni al punt on era abans que la Bomba comencés a funcionar.

Neville féu que sí amb el cap.

—La Ciutat Lunar en podrà aprofitar part de l’energia?

—Si cal, sí. Creiem que les bateries solars els en forneixen prou, però no hi ha res a dir pel que fa a una quantitat suplementària.

—Són molt generosos —digué Neville sense fer cap esforç per dissimular el seu sarcasme—. I qui construirà les estacions de la bomba cosmou i les farà funcionar?

—Esperem que obrers selenites —féu Gottstein.

—Obrers selenites, és clar —digué Neville—. Els terrícoles serien poc traçuts per a treballar eficaçment a la Lluna.

—Ho reconeixem —digué Gottstein—, i esperem la cooperació dels selenites.

—I qui decidirà quanta energia cal generar, quanta cal aplicar-ne per a fins locals i quanta cal escampar-ne per l’espai? Qui dictarà la política que cal seguir?

Gottstein respongué:

—El govern, naturalment. És una qüestió de competència planetària.

Neville digué:

—Així que els selenites faran la feina i els terrícoles prendran les decisions.

Gottstein digué amb calma:

—No. Tots hi treballarem, i l’administrarà qui estigui més ben qualificat per a sospesar el problema en la seva totalitat.

—Sento les paraules —féu Neville—, però el significat continua essent que nosaltres treballarem i vostès decidiran… No, comissionat. La resposta és no.

—Això vol dir que no construiran les estacions de la bomba cosmou?

—Les construirem, comissionat, però seran nostres. Nosaltres decidirem quanta energia cal produir i com cal utilitzar-la.

—No resultarà eficient. Haurien de tractar constantment amb el govern de la Terra, ja que l’energia de la bomba cosmou haurà de compensar l’energia de la Bomba d’Electrons.

—Potser l’haurà de compensar més o menys, però nosaltres tenim altres coses per a resoldre. Val més que ho sàpiga ara: l’energia no és pas l’únic fenomen constant que esdevé il·limitat quan els universos s’encreuen.

Denison l’interrompé:

—Hi ha moltes lleis de conservació. I ens n’adonem perfectament.

—M’alegro que sigui així —digué Neville tot adreçant-li una mirada hostil—. Hi ha les del moment lineal i també les del moment angular. Mentre un objecte qualsevol respon al camp gravitatori al qual és sotmès, i només a aquest, es troba en caiguda lliure i pot retenir la seva massa. Per a moure’s de qualsevol altra manera que no sigui en caiguda lliure, ha d’accelerar en un camp no gravitatori i, perquè això passi, una part d’ell mateix ha d’experimentar un canvi oposat.

—Com en un coet —digué Denison—, que ha d’expulsar massa en una direcció perquè la resta pugui accelerar en la direcció oposada.

—Estic segur que ho entén, doctor Denison —respongué Neville—, però jo ho explico en atenció al comissionat. La pèrdua de massa pot ser reduïda, si la velocitat és augmentada enormement, ja que el moment és igual a la massa multiplicada per la velocitat. Tanmateix, per gran que sigui la velocitat, una part petita de la massa ha de ser malgastada. Si la massa que cal accelerar és enorme, la part que cal malgastar també és enorme, llavors. Si la Lluna, per exemple…

—La Lluna! —digué Gottstein, explosivament.

—Sí, la Lluna —repetí Neville calmosament—. Si la Lluna hagués de ser menada fora de la seva òrbita i expulsada del sistema solar, la conservació del moment ho convertiria en una empresa colossal i probablement impracticable. No obstant això, si el moment pogués ser transferit al cosmou d’un altre univers, la Lluna podria accelerar a qualsevol ritme convenient sense gens de pèrdua de massa. Seria com empènyer una barcassa contra el corrent, per il·lustrar-ho amb una imatge que vaig llegir una vegada en un llibre terrestre.

—Però per què? Vull dir, per què haurien de moure la Lluna?

—Jo diria que la raó és òbvia. Per què necessitem la presència sufocant de la Terra? Tenim l’energia que ens cal; tenim un món còmode en el qual disposem de prou espai, pel cap baix, per a uns quants segles. Per què no hem de seguir el nostre camí? Doncs el seguirem. He vingut a dir-li que no ens poden aturar i a pregar-li que no intentin d’intervenir-hi. Transferirem el moment i ens apartarem. Els habitants de la Lluna sabem amb exactitud com es basteixen les estacions de la bomba cosmou. Farem servir l’energia que necessitem i en produirem un excés a fi de neutralitzar els canvis que les vostres estacions provoquen.

Denison digué, en un to de burla:

—És molt amable de la seva part produir-ne un excés per al nostre benefici, però no és a benefici nostre, naturalment. Si la nostra Bomba d’Electrons fa explotar el Sol, això passarà molt abans que vostès puguin sortir del sistema solar i seran vaporitzats onsevulla que es trobin.

—Potser sí —digué Neville—, però, sigui com sigui, nosaltres produirem aquest excés perquè això no passi.

—Però no ho poden fer, això! —digué Gottstein amb excitació—. No es poden pas moure. Si se’n van massa lluny, la bomba cosmou ja no neutralitzarà la Bomba d’Electrons, oi, Denison?

Denison arronsà les espatlles.

—Quan siguin més o menys a la distància de Saturn, poden tenir problemes, si un càlcul mental que acabo de fer és encertat. Tanmateix, trigaran molts anys a recórrer aquesta distància i, aleshores, ja haurem posat en òrbita estacions espacials en el lloc que ocupava la Lluna i hi haurem col·locat bombes cosmou. En realitat, no necessitem la Lluna. Es poden allunyar, però és quasi segur que no ho faran.

Neville somrigué breument.

—Què li ho fa pensar, això? No ens poden pas aturar. Els terrícoles no ens poden imposar la seva voluntat de cap manera.

—No se n’aniran perquè no té sentit. Per què arrossegar tota la Lluna? Trigaran anys a assolir unes acceleracions respectables per a la gran massa de la Lluna. Aniran a pas de tortuga. En canvi, poden construir naus-estel, unes naus d’algunes milles de longitud impulsades per cosmous i amb unes ecologies independents. Per mitjà del moment del cosmou podrien fer meravelles. Encara que triguessin vint anys a construir les naus, s’accelerarà a un ritme que els permetrà assolir la Lluna en un any, suposant que la Lluna comencés la seva acceleració avui mateix. Les naus podrien canviar de rumb en una minúscula fracció del temps que la Lluna trigaria a fer-ho.

—I el desequilibri de les bombes cosmou? Quin efecte produiria a l’univers?

—L’energia requerida per una nau, o fins i tot per unes quantes, seria molt menor que la requerida per un planeta i es distribuiria a través de grans sectors de l’univers. Passarien milions d’anys abans que s’hi produís un canvi perceptible. Val força la pena la maniobrabilitat que guanyarien. La Lluna es mouria amb tanta lentitud que seria més còmode abandonar-la a l’espai.

Neville digué en un to de burla:

—No tenim pressa per a arribar enlloc…, però sí per a allunyar-nos de la Terra.

Denison respongué:

—Hi ha alguns avantatges tenint la Terra com a veïna. Tenen l’afluència d’immigrants. Tenen relacions culturals. Frueixen d’un món planetari de dos bilions de persones a l’altra banda de l’horitzó. Volen renunciar a tot això?

—Amb molt de gust.

—Aquesta és l’opinió general dels selenites? O només la seva? Hi ha un xic de fanatisme en vostè, Neville. No vol pujar a la superfície; d’altres selenites ho fan. No els agrada gaire, però ho fan. L’interior de la Lluna no és pas un úter tal com vostè sembla considerar. No és pas una presó com en el seu cas. En vostè hi ha un factor neuròtic que no tenen la majoria dels selenites o que tenen en un grau molt més baix. Si allunya la Lluna de la Terra, la convertirà en una presó per a tothom. Es tornarà un món-presó del qual ningú (no únicament vostè) no podrà sortir ni tan sols per veure un altre món habitat a l’espai. Potser això és el que vostè vol.

—Vull la independència. Un món lliure, un món fora de l’abast de l’exterior.

—Podrà bastir naus, totes les que desitgi. Podrà circular sense dificultat a unes velocitats properes a la de la llum així que el moment s’haurà transferit al cosmou. Podrà explorar l’univers sencer en el curs de la seva vida. No li agradaria navegar a bord d’una nau així?

—No —digué Neville amb una repugnància evident.

—De debò? O és que li resultaria impossible? Ha d’arrossegar la Lluna vagi on vagi? Per què tots els altres han d’acceptar la seva necessitat?

—Perquè és així com ha de ser —féu Neville.

La veu de Denison no canvià de to, però les seves galtes s’envermelliren.

—Qui li ha donat el dret de parlar així? Hi ha molts ciutadans a la Ciutat Lunar que poden opinar d’una altra manera.

—Això no és cosa seva.

—Justament és cosa meva. Sóc un immigrant que molt aviat sol·licitarà la ciutadania selenita. No desitjo que decideixi per mi algú que no pot pujar a la superfície i que pretén que la seva presó personal sigui la presó de tothom. He abandonat la Terra per sempre, però només per venir a la Lluna, només per quedar-me a un quart de milió de milles del meu planeta. No he signat pas un contracte per a ser portat definitivament a una distància il·limitada.

—Aleshores, torni a la Terra —digué Neville amb indiferència—. Encara hi és a temps.

—I què me’n diu, dels altres habitants de la Lluna? I dels altres immigrants?

—La decisió ja s’ha pres.

—No s’ha pres… Selene!

Selene entrà amb una expressió solemne al rostre i un lleuger desafiament a la mirada. Neville bellugà les cames i clavà tots dos peus a terra. Preguntà:

—Quant fa que ets a l’habitació contigua, Selene?

—D’ençà que has arribat, Barron —digué ella.

Neville mirà Selene, després Denison i una altra vegada Selene.

—Vosaltres dos… —començà tot assenyalant-los amb un dit.

—No sé pas què vols dir amb «vosaltres dos» —digué Selene—, però fa temps que Ben va descobrir la qüestió del moment.

—No va ser culpa de Selene —digué Denison—. El comissionat va entreveure una cosa que volava quan ningú no podia saber que ell observava. Jo vaig pensar que Selene devia provar alguna cosa que a mi no se… m’havia acudit, i aleshores vaig recordar la transferència…, el moment. Després d’això…

—Bé, ja ho sap —digué Neville—. Tant se val.

—No és pas el mateix, Barron —respongué Selene—. En vaig parlar amb Ben. Vaig descobrir que no havia d’acceptar la teva paraula sempre. Potser no podré anar mai a la Terra, potser ni tan sols no ho desitjaré mai, però vaig descobrir que m’agradava poder-la veure al cel quan en tenia ganes. El cel buit no m’agradaria. Després en vaig parlar amb els altres del Grup. No tots se’n volen anar. La majoria s’estima més de construir les naus i permetre que se’n vagin els qui vulguin anar-se’n i que es quedin els qui vulguin quedar-se.

Neville respirava molt de pressa.

—N’has parlat. Qui t’ha donat el dret de…?

—M’he pres aquest dret, Barron. A més, ara ja tant és. Votaran en contra teu.

—Per culpa de…

Neville s’aixecà i féu un pas amenaçador cap a Denison. El comissionat hi intervingué:

—Li prego que no s’exciti, doctor Neville. Pot ser un selenita, però no crec pas que ens pugui emmanillar tots dos.

—Tots tres —digué Selene—, i jo també sóc una selenita. Ho vaig fer jo, Barron, no pas ells.

Aleshores Denison parlà:

—Escolti, Neville… A la Terra tant se li’n dóna que la Lluna desaparegui. Pot construir les seves estacions espacials. Aquells a qui sí que importa són els habitants de la Ciutat Lunar. A Selene li importa, i a mi, i a tots. Ni li prenem pas l’espai, ni la fugida, ni la llibertat. D’aquí a uns vint anys, tots els qui se’n voldran anar se n’aniran; vostè i tot, si es pot obligar a abandonar l’úter. I aquells qui s’hi voldran quedar s’hi quedaran.

Neville tornà a asseure’s lentament. La derrota se li reflectia al rostre.





19


Totes les finestres de l’apartament de Selene mostraven ara una vista de la Terra. La noia digué:

—Saps, Ben? Van votar contra ell quasi unànimement.

—Però dubto que dimiteixi. Si hi ha friccions amb la Terra durant la construcció de les estacions, l’opinió pública de la Lluna pot canviar.

—No hi ha motius perquè hi hagi friccions.

—No, no n’hi ha. En tot cas, no hi ha finals feliços en la Història: només moments de crisi que són passatgers. Hem passat aquest sans i estalvis, suposo, i ens ocuparem dels altres a mesura que els puguem preveure. Un cop enllestides les naus-estel, la tensió minvarà força.

—Viurem prou per a veure-ho, n’estic segura.

—Tu sí, Selene.

—I tu també, Ben. No facis drames per la teva edat. Només tens quaranta-vuit anys.

—Te n’aniries en una de les naus-estel, Selene?

—No. Seria massa vella i continuaria volent contemplar la Terra al cel. El meu fill hi podria anar… Ben…

—Digues, Selene.

—He sol·licitat un segon fill i me n’han concedit el permís. Hi vols contribuir?

Denison aixecà la vista i la mirà als ulls. Ella mantingué la mirada. Denison preguntà:

—Inseminació artificial?

Selene respongué:

—Naturalment… La combinació de gens serà interessant.

Denison abaixà la mirada.

—Això m’afalaga molt, Selene.

Ella es defensà:

—És de sentit comú, Ben. Les combinacions de gens són importants. No hi ha res dolent en una mica de genètica natural.

—Res en absolut.

—Això no significa pas que no ho desitgi per unes altres raons… Perquè m’agrades.

Denison assentí i romangué silenciós. Selene digué, gairebé enfadada:

—Què vols? Hi ha alguna cosa més que sexe, en l’amor.

Denison féu:

—Hi estic d’acord. Almenys jo t’estimo, encara que en traguem el sexe.

I Selene digué:

—Posats a pensar-hi, també hi ha alguna cosa més que acrobàcia, en el sexe.

Denison féu:

—També hi estic d’acord.

Selene xiuxiuejà:

—A més a més… Oh, maleït siga! Podries intentar aprendre’n.

Denison respongué suaument:

—Si vols intentar ensenyar-me’n…

Avançà cap a ella tímidament. Selene ni es mogué.

Ell s’aturà, vacil·lant.





ISAAC IÚDOVITX ASIMOV (Petrovitxi, URSS, 1 de gener de 1920 - Nova York, EUA, 6 d’abril de 1992) va ser un prolífic escriptor i científic. Juntament amb els seus pares (jueus ortodoxos) i la seva germana petita, va emigrar el 1923 als Estats Units obtenint la nacionalitat com a estatunidenc l’any 1928. Allà hi desenvoluparia la seva trajectòria vital així com la totalitat de la seva producció literària. Autor de més de 500 texts sobre diversos temes: crítica literària, divulgació científica, psicologia, química, bioquímica, matemàtiques, història, humor o poesia així com de 90.000 cartes i postals, el camp en què fou més popular, però, fou el de la ciència-ficció. En aquest camp cal destacar les seves dues obres més conegudes, la «Saga de la Fundació» i les seves històries sobre robots que, de fet, va acabar combinant. En el marc de les seves obres sobre robots, Asimov fou, per exemple, el creador de les tres lleis de la robòtica. Respecte de la resta de la seva producció literària, va destacar en les obres de caràcter divulgatiu (sobretot ciència i història), si bé la quantitat de temes que va tractar és enormement variada.





Notes


[1] Silly, en anglès, és beneita. S’assembla a la pronunciació anglesa de Selene. (N. del T.) [Torna]



[2] Selene es pot assemblar a sell any: «vendre alguna cosa». (N. del T.) [Torna]



[3] GeV: un bilió d’electró-volts. (N. del T) [Torna]





