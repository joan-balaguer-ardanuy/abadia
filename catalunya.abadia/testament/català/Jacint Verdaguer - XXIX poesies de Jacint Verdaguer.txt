Antologia de poemes escollits de Jacint Verdaguer publicada en l’ocasió de la VI sessió d’«Els poetes i els músics» (1928). Les poesies que conformen aquesta col·lecció són una representació variada de les diferents èpoques creatives de l’autor, algunes més religioses, com «Jesús i Sant Joan» o «La mort de l’escolà», d’altres més naturalistes, com «A Barcelona». Una col·lecció curta de 29 poemes.





Jacint Verdaguer





XXIX poesies de Jacint Verdaguer




ePUB v1.0

Papallona 11.12.23





Títol original: XXIX poesies de Jacint Verdaguer

Jacint Verdaguer, 1928

Edició digital: Papallona (v1.0)

ePUBCat base r1.3





A BARCELONA


Quan a la falda et miro de Montjuich seguda,

m’apar veure’t als braços d’Alcides gegantí

que per guardar sa filla del seu costat nascuda

en serra transformant-se s’hagués quedat aquí.

I al veure que traus sempre rocam de ses entranyes

per tos casals, que creixen com arbres amb saó,

apar que diga a l’ona i al cel i a les muntanyes:

Mirau-la; os de mos ossos, s’és feta gran com jo!

Perquè tes naus, que tornen amb ales d’oreneta,

vers Cap-del-Riu, en l’ombra no es vagen a estellar,

ell alça tots los vespres un far amb sa mà dreta

i per guiar-les entra de peus dintre la mar.

La mar dorm a tes plantes besant-les com vassalla

que escolta de tos llavis lo “codi” de ses lleis,

i si li dius arrera! fa lloc a ta muralla

com si Marquets i Llances encara en fossen reis.

Al nàixer amazona, de mur te coronares,

mes prompte ta creixença rompé l’estret cordó;

tres voltes te’l cenyires, tres voltes lo trencares,

per sobre el clos de pedra saltant com un lleó.

Per què lligar-te els braços amb eix cinyell de torres;

no escau a una matrona la faixa dels infants;

més val que l’enderroques d’un cop de mà i esborres;

muralles vols ciclòpees? Déu te les da més grans.

Déu te les da d’un rengle de cimes que et coronen,

gegants de la marina dels de muntanya al peu,

que ferms de l’un a l’altre les aspres mans se donen,

formant a tes espatlles un altre Pireneu.

Amb Montalegre encaixa Nou-pins; amb Finestrelles,

O orde: amb Colicerola, Carmel i Guinardons;

los llits dels rius que seguen eix mur són les portelles;

Garraf Sant Pere Martir i Montgat, los torreons.

L’alt Tibidabo, roure que sos plançons domina,

és la superba acròpolis que vetlla la ciutat;

l’agut Montcada, un ferro de llança gegantina

que una nissaga d’hèroes clavada allí ha deixat.

Ells sien, ells, los térmens eterns de tos eixamples;

dels rònecs murs a trossos fes-ne present al mar,

a on d’un port sens mida seran los braços amples

que el puguen amb sos boscos de naus empresonar.

Com tu devoren màrgens i camps i es tornen pobles,

los masos que et rodegen, ciutats los pagesius,

com nines vers sa mare corrent a passos dobles;

a qui duran llurs aigües sinó a la mar, los rius?

I creixes i t’escampes; quan la planície et manca

t’enfiles a les costes doblant-te a llur jaient;

en totes les que et volten un barri teu s’embranca,

que, onada sobre onada, tu amunt vas empenyent.

Geganta que tos braços avui cap a les serres

estens, quan hi arribis demà, doncs, què faràs?

faràs com eura immensa que, ja abrigant les terres,

puja a cenyir un arbre del bosc amb cada braç.

Veus a ponent estendre’s un prat com d’esmeragda?

un altre Nil lo forma de ses arenes d’or,

a on, si t’estreja de Montjuich la falda,

podrien eixamplar-se tes tendes i ton cor.

Aquelles verdes ribes florides que el sol daura,

Sant Just Desvern que ombregen los tarongers i pins,

de Valldoreix los boscos, d’Hebron i de Valldaura,

teixeixen ta futura corona de jardins.

I aqueix esbart de pobles que viuen en la costa?

són nimfes catalanes que et vénen a abraçar,

gavines blanquinoses que el vent del segle acosta

perquè amb tes ales d’àliga les portes a volar.

La Murtra, un jorn, la Verge del Port, la Bonanova,

seran tos temples, si ara lo niu de tes amors;

los Agudells, en blanca mudant sa verda roba,

abaixaran ses testes per ser tos miradors.

Junyits besar voldrien tos peus amb ses onades,

esclaus de ta grandesa, Besòs i Llobregat,

i ser de tos reductes troneres avançades

los pits de Catalunya, Monseny i Montserrat.

Llavors, llavors al témer que el vols per capçalera,

girant los ulls als Alpes, lo Pireneu veí

demanarà, eixugant-se la blanca cabellera,

si la París del Sena s’és trasplantada aquí.

—No, —respondrà ma pàtria— de mi i el mar és filla;

d’un bes de ses onades, com Venus, m’ha nascut;

per ço totes les aigües digueren-li pubilla,

per ço totes les terres pagaren-li tribut.

Per ço da Ducs a Atenes i Comtes a Provença,

i per bandera a Espanya un tros del seu penó;

per ço “ni un peix se veia dintre la mar immense

que no dugués gravades les Barres d’Aragó”.

Per ço fou sempre l’astre d’Orient per les Espanyes:

amb una mà hi posava de Gutemberg lo flam,

carrils de ferro amb l’altra; i un fill de ses entranyes

fou qui primer va pendre per missatger lo llamp.

Sos peus dintre l’escuma, son front en ple migdia,

mirau-la allà jaienta si n’és d’hermosa i gran;

apar, o Catalunya!, ton geni que somnia

les glòries que passaren, les glòries que vindran.

Mirau-la: Santa Eulàlia l’abriga amb sa bandera,

Sant Jordi la defensa de l’infernal dragó,

i guia, quan rescata catius, sa nau velera,

apareixent pels aires, l’estel de Cervelló.

La volten de sos hèroes les bèlliques imatges,

los Ataulfos, Jofres, Borrells i Berenguers,

Ramon lo de l’espasa, Ramon lo del “Usatges”,

i arrossegant sa túnica de dol los Fivallers.

Per Barcelona Balmes deixà del Ter les ribes

com àliga novella quan aixecava el vol;

en ella trau del marbre Campeny imatges vives,

i pasta en sa paleta Fortuny la llum del sol.

D’ací Roger de Llúria sortia, al vent de glòria

movent ses naus les ales com un esbart d’ocells;

jamai, jamai lluitaren sense cantar victòria;

sovint dugueren presos rosaris de vaixells.

Aquí Don Joan d’Austria les àncores aferra,

duent-li de Lepanto llorers; allí Colon,

tornant d’aquell viatge que duplicà la terra,

als peus dels Reis catòlics féu rodolar un món.

De Bellesguard li resten perfums; de les despulles

del rusc de Valldonzella, perfums i dolça mel;

entre tallers i fàbriques té campanars i agulles,

com dits que entre boirades de fum signen lo cel.

Com dos soldats que hi resten d’una legió romana,

té dues torres, guaites del seu mural antic;

i gos de presa vora son amo, la Drassana

que per lladrar s’aixeca quan trona Montjuich.

Pla amunt es veu Pedralbes, on s’ou la canticela

dels àngels de la terra pel cel aletejant;

i de Mar vella vora l’espill, la Ciutadela,

per fer de jardinera ses armes trossejant.

Té a un cap Sant Pau, a l’altre Sant Pere de les Puelles;

Santa Maria estrella del mar, i la del Pi;

i entre eixes flors li naixen de l’art gentils poncelles:

jamai tanta florida s’és vista en son jardí.

Mes ai! com entre els arbres del bosc la fulla d’eura,

lo cor s’aferra als temples i monuments més vells,

i, en hores de misteri, d’amants records s’hi abeura,

sentint-los com conversa i conversant amb ells.

De Sant Miquel, oh temple que els Angels construiren!

anys ha que jaus en terra dels hòmens oblidat,

i encara apar que et cerquen i de dolor sospiren

les gòtiques imatges de Casa la Ciutat!

Ja que hem perdut per sempre tan dolça companyia,

vegessin cara a cara Sant Just i Sant Pastor;

Santa Agata en sa hermosa capella somriuria;

en cel i terra els àngels se tenen tant amor!

Sant Jordi de l’Audiència vol veure Santa Clara;

l’antic Palau dels Comtes enyora el del Consell.

Oh! aterra eixa cortina de cases que separa

l’estàtua de Don Jaume del seu reial Tinell.

En mig d’aqueixa plaça, que no tindrà segona,

les tres columnes d’Hèrcules quan miri el viatger

creurà, veure les Gràcies, per fer-te de corona,

de braços enllaçades, dansant en ton verger.

Aplica a tos nous barris aqueix immens escaire,

vestigi de l’acròpolis que Roma te deixà;

per eix gran pòrtic deixa passar la llum i l’aire,

la Creu res ha de témer d’un trípode pagà.

La Creu que allí Sant Jaume plantava ha vint centúries

domina com un cedre los arbres del país,

té nius i fruits de vida, murmuris i cantúries,

més pur tornant al Tàber son “Hort del Paradís”.

Amb un mantell de pedra nuat amb gòtics llaços

l’abriga, alçant als núvols sos campanars, la Seu,

i com si fos Don Jaume que aixeca al cel los braços

apar que se n’esbombe sa tronadora veu:

—Avant, ciutat dels Comtes, de riu a riu ja estesa,

avant, fins on empenga ta nau l’Omnipotent;

t’han presa la corona, la mar no te l’han presa;

del mar ets reina encara; ton ceptre és lo trident.

La mar, un dia esclava del teu poder, te crida,

com dos portells obrint-te Suez i Panamà:

quiscun amb tota una India rienta te convida,

amb l’Àsia, les Amèriques, la terra i l’Oceà.

La mar no te l’han presa, ni el pla, ni la muntanya

que s’alça a tes espatlles per fer-te de mantell,

ni eix cel que fóra un dia ma tenda de campanya,

ni eix sol que fóra un dia faró del meu vaixell;

ni el geni. aqueixa estrella que et guia, ni eixes ales,

la indústria i l’art, penyores d’un bell esdevenir,

ni aqueixa dolça flaire de Caritat que exhales,

ni aqueixa fe… i un poble que creu no pot morir.

Ton cel té encara totes ses flors diamantines;

la pàtria té sos hèroes, ses lires los amors;

Clemència Isaura encara de roses i englantines

fa cada primavera present als Trobadors.

Lo teu present esplèndid és de nous temps aurora;

tot somniant fulleja lo llibre del passat;

treballa, pensa, lluita; mes creu, espera i ora.

Qui enfonsa o alça els pobles, és Déu que els ha creat.—





IDIL-LI


Quan Maria cus,

Sant Josep fusteja,

per fer-li a Jesús

un bressol de perles

Bon Déu, bon Déu

de cor l’estimaveu

la Creu.

L’Infantó no el vol,

n’agafa la serra

del petit bressol

les fustes encreua.

Bon Déu, bon Déu,

de cor l’estimaveu

la Creu.

Maria ho ha vist

l’agulla li’n queia

i així a Jesucrist

plorosa se queixa:

Planteu-me-la al cor

la creu d’olivera,

planteu-me-la al cor

que els ulls no la vegen.

Bon Déu, bon Déu

de cor l’estimaveu

la Creu.

Jesús li respon:

Vull passar per ella

puix ella és el pont,

que uneix cel i terra.

Bon Déu, bon Déu,

de cor l’estimaveu

la Creu.





RECORDS I SOMNIS


Cada gota de rosada

te son arc-de-Sant-Martí,

cada ocell sa refilada,

cada palau son jardí;

te sa llum cada capella,

cada bosc sa fontanella;

lo dia clou sa parpella,

mes tingué son dematí.

De l’albada de la vida

també he vist l’Abril i el Maig

abocar-me llur florida

sobre el front a raig a raig.

Quan recordo ta bellesa,

sol hermós de la infantesa,

a l’ocàs de la vellesa

que depressa i trist m’en vaig!

Quan recordo la hermosura

d’aquell cel asserenat,

on cercà ma ànima pura

somnis bells i veritat;

somni bell que m’hi somreies,

flor divina, com te deies?

Si allí encara t’assoleies,

com mai més jo t’he ovirat!

. . . . . . . . . . . .





CANÇÓ DE L’ESTRELLA


A un brillant Estel

li digué la terra:

“Floreta del cel,

posat en ma serra”;

quan veu que s’hi posa,

ma pàtria ditxosa

li diu amb amor:

Estrelleta o Rosa,

flor d’or,

Estrelleta o Rosa,

queda-t en mon cor.

L’estrellada nit

ne te gelosia

i en son camp florit

ara la voldria;

mes ma pàtria bella

diu a sa Poncella

sempre amb més amor:

Roseta o Estrella,

flor d’or,

Roseta o Estrella,

fes cel del meu cor.





EL PLOR DE LA TÓRTORA


Vora voreta el riu

me n’he guarnit un niu

que’l sol hi toca;

lo cobrecel n’és d’or:

veniu, somnis d’amor;

bressau-m’hi a l’ombra.

Qui em fa de cobrecel,

n’és d’un Colom del cel,

l’aleta hermosa;

que hi fa de bon estar

si es posa a refilar

místiques trobes!

També n’hi refilí

darrera el cant diví

de brosta en brosta;

l’Ocell ara no hi és;

corrandes que hi he après

les canto sola.

Mes ai! no hi canto, no;

com cantaria jo

si el cor s’enyora?

n’enyora el bes suau

d’aquell amor d’ull blau

i cella rossa.

Refile’l rossinyol,

refile al raig del sol

que a mi no’m cova;

des que no’m cova mai;

m’estic sota un desmai

plora que plora.

. . . . . . . . . . . .

L’ocell refilarà,

la flor reflorirà

sobre ma fossa;

sols m’aconhorta a mi,

que a refilar i florî

seré a la Glòria.

. . . . . . . . . . . .





SOSPIRS


Rosada divina,

quan vos copsaré!

oh! vina al cor, vina,

lliri i clavellina,

rosa sens espina

del millor rosê.

Celestial aurora,

quan t’oviraré!

lo meu cor t’enyora,

tórtora que plora,

cridant a tot’hora

l’Aymador si ve.

Ai! en vostra cara

quan m’hi miraré!

hermosura rara,

font de l’alba clara,

si no us veig encara,

d’amor moriré.





LA FADA DE LANÓS


Sols per fer-vos un present,

de llevant fins a ponent

he seguit la terra mia;

vos en porto una arpa d’or

que fa passar la tristor,

que fa venir l’alegria.

Cada cop que la toqueu

vos hi respondrà una veu,

la veu de l’ànima mia.





LA FADA DE ROSES


Que bonica n’és la mar,

que bonica en nit serena!

De tant mirar lo cel blau,

los ulls li blavegen.

Hi davallen cada nit

amb la lluna les estrelles,

i en son pit, que bat d’amor,

gronxades se bressen.

Tot escoltant l’infinit,

sa dolça música ha apresa;

n’apar lo mirall del cel,

lo cel de la terra.

Ahir vespre la vegí

com dormia en la maresma,

com dormia capdellant

escuma i arena.

Los coralers de Bagur

coralen dins llur barqueta.

—Coralers, si m’hi voleu,

fareu bona pesca.

Si voleu saber qui só, só

una fada empordanesa:

les fades del Pireneu

me diuen Sirena.—

Quan ells se tiren al fons,

jo en sortia amb les mans plenes;

ells trauen rams de coral,

jo aquest ram de perles.





L’HOSTAL MILLOR


M’estic a l’hostal

de la Providència,

servit com un rei

per mà de la reina.

Ella em dóna el vi

de la vinya seva:

ella em dóna el pa,

me’l dóna i me’l llesca.

Ella em dóna el llit

i no pas de pedra,

puix la blana son

en mos ulls ne vessa.

Si em veu carregat,

ella em descarrega,

i en dolços plaers

converteix mes penes,

parlant-me dels goigs

de la vida eterna.

És pobre l’hostal,

és nua la cella,

mes és gran virtut

la de la pobresa;

per volar al cel

és una ala immensa.

Pobres que viviu

a sol i a serena,

òrfens que ploreu

solets en la terra,

veniu-hi a l’hostal

de la Providència.





LA FIRA DE SANT JORDI


Qui compra roses?

A la fira de les Roses

a firar-me antany aní,

lo roser de que em firí

ne fa enguany de tan hermoses

que n’he fet parada aquí.

Hi ha la rosa alexandrina,

la vera i la d’esbarzer,

també les de Palestina

que floreixen sense espina

de Gericó en lo roser.

Ne tinc d’encara poncelles

que són un calzê d’olor;

n’hi ha de blanques i vermelles.

Triau roses i roselles,

firetaires de l’amor!

Com en l’hort de l’Amor mia

jo plantí aqueix roseret,

per sos aimadors floria;

preneu, doncs, fills de Maria,

roses del bon Jesuset.





PER QUE CANTEN LES MARES?


En lo piset més humil

del carreró de la Cera

canta un mare gentil,

com ocell en primavera.

Canta una hermosa cançó,

la de l’Infant i la Dida,

tot abraçant l’infantó

que les llàgrimes oblida.

Son espós està ferit

agegut en una estora;

ahir vengueren lo llit

per traure la fam a fora.

De flaçades i llençols

fa deu dies que no en tenen:

un los ne resta tan sols

qu’empenyaran si no venen.

Per menjar no tenen res,

per cremar ni un brot de llenya;

com no s’ha d’encendre més,

lo fogó també s’empenya.

L’infantó no té bressol,

la Mare no te cadira,

mes canta com rossinyol,

però son marit sospira:

—Per què, esposa del meu cor,

per què tan alegra cantes,

quan jo conto amb greu tristor

mes penes, ai! que són tantes?

De tant com a casa he vist,

joies, mobles i moneda,

sols la creu de Jesucrist,

tan sols la creu nos ne queda.

Mai més podré treballar,

sempre creix ma malaltia,

jo me’n vaig cap al fossar,

i ai! hi vaig amb companyia.

I nostre fill, què farà,

tot solet, sens pare i mare!

per ell un arbre hi haurà

que amb la seva ombra l’ampare?

I tu cantes? Valga-m Déu!

vols que ma pena s’ignore?

Per què cantes, amor meu?

—Perque el nostre fill no plore.





EL GRONXADOR


Es fóra al bosc lo sant Fuster,

cap a la font se’n va Maria,

lo bon Jesús és al taller;

quí pogués fer-li companyia!

Sa companyia és, ai! millor,

set Angelets lo cel li envia

d’ales d’argent i rinxos d’or

entreteixits amb llum del dia.

Al bon Jesús, si vol jugar,

quina joguina li plauria?

la de catius a rescatar,

que de jugar no es cansaria.

No vol jugar a fer palaus,

fer una Església li plauria;

per sostenir-la amb ses tres naus

dotze pilars hi posaria.

Si es vol gronxar, tot és dispost:

un banc hi ha a la fusteria,

hi atravessen una post

i al gronxador, alça, qu’és dia!

S’asseu a un cap lo Jesuset,

la post en terra s’humilia;

prou puja a l’altre un Angelet,

mes la balança no es movia.

Puja un altre Angel post amunt,

diu que un Arcàngel hi caldria;

tots set hi pugen d’un a un,

si tenen pes no es conexia.

Aixís que torna de la font

lo joc angèlic veu Maria:—

abaixa el cànter de son front

i als Angelets dóna el bon dia.

—Bons Angelets, no us hi canseu;

mon Fill de terra no es mouria;

quan s’alçarà dalt de la creu

lo món amb Ell aixecaria.—





TERESA


De Jesús crucificat

Teresa està enamorada;

du sa imatge sobre el cor,

son amor dintre de l’ànima.

—Doncs qui us ha clavat aixís?—

plorant un jorn li demana;—

qui us ha clavat a la creu,

doncs per què a mi no m’hi clava?

Quí us foradà, peus divins?

Doncs qui us obrí, mans sagrades,

que agenollats a Bethlem

los Serafins adoraven?—

Una idea ja li’n ve

que li asserena la cara;

arrenca el clau de sos peus,

de sos dits fent estenalles,

canviant-lo amb un clavell,

florit a la matinada:

arrenca el clau de ses mans

i dos clavellets hi encasta.

Posant-los-hi, d’un a un

los clavellets olorava;

olorant los clavellets,

sobre la creu se desmaia.

Lo seu pare es fora al camp,

la seva mare és a l’aigua;

quí vindrà a dar-li socors,

si està soleta a la cambra?

No hi està soleta, no,

que hi és l’Amor que tant aima,

com sos claus ja són clavells,

lo bon Jesús se’n desclava,

i baixant-se de la creu

ja li’n dóna una abraçada.





EL ROSER DE TOT EL MÓN


La Verge seia un dia

vora, voreta el mar,

les ones a ses plantes

no es cansen de jugar,

juguen a dar-li perles,

qui més li’n podrà dar,

perles que diuen totes:

vullau-nos aplegar!

Comença de cullir-ne,

cullir-ne i enfilar,

com més Ella n’enfila

més venen-la a arruixar.

Passava Magdalena,

li’n varen agradar:

—Donau-me’n unes xiques

per fer-me’n un collar.

—Vos ne daré una altra hora,

si les sabeu guanyar.

De perles i de roses

del cèlic roserar,

ne vull fer un rosari

que el món ha de lligar.—





EL CALZE I L’ARPA


Non sum dignus.

De penyores d’amor

Jesús mil me n’ha dades,

me n’ha donades mil,

dues de sobiranes.

M’ha dat un calze d’or

i una arpa d’or i plata:

un calze celestial

per beure sang sagrada,

la del seu cor diví

que pel costat li raja.

Quan n’he beguda un glop

me’n poso a tocar l’arpa,

cantant a terra i cel

l’amor que m’embriaga.

Que sia tan feliç

als homes no els agrada;

m’han pres lo calze d’or

aon ma set s’apaga,

la set d’amor diví

que abrusa la meva ànima.

M’han pres lo calze d’or

i’m volen pendre l’arpa,

ressò de les del cel

que cada nit me parla;

amor de mos quinze anys,

de ma vellor companya,

la esposa del cor meu,

de l’esperit germana.

Quedeu-se el calze d’or,

però deixeu-me l’arpa;

deixeu-me-la tocar

postrat als peus de l’ara,

mentres begau lo Vi

de la sarment sagrada,

voltats de llum i encens

dels àngels en la taula.





SOMNI D’ISABEL


(de “L’Atlàntida”)

Ella es posa la mà als polsos,

com un àngel mig rient;

gira a Ferran sos ulls dolços,

i així diu-li gentilment:

—En apuntar l’alba clara

d’un colom he somniat;

ai! mon cor somnia encara

qu’era eix somni veritat.

Somniava que m’obria

la mora Alhambra son cor,

niu de perles i harmonia

penjat al cel de l’amor.

Part de fora, a voladúries

sospiraven les hurís,

dins l’harem oint cantúries

d’àngels purs del paradís.

Inspirant-me en eixos marbres,

jo et brodava un ric mantell,

quan he vist entre verds arbres

rossejà un bonic ocell.

Saltant, saltant per la molsa,

me donava el bon matí;

sa veu era dolça, dolça

com la mel de romaní.

Encisada amb son missatge,

vegí-m pendrè el ric anell,

ton anell de prometatge,

d’art moresc florit joiell.

“Ocellet d’aletes blanques”,

li diguí, “per mon amor,

tot saltant per eixes branques,

ai! no perdes mon tresor”.

I se’n vola per los aires,

i el meu cor se’n vola amb ell;

ai, anellet de cent caires!

mai t’havia vist tan bell!

Terra enfora, terra enfora,

l’he seguit fins a la mar;

quan del mar fui a la vora

m’asseguí trista a plorar,

puix de veure ja el perdia,

i ai, llavors com relluí!

semblà qu’al naixe es ponia

l’estel viu del dematí.

Quan en ones ponentines

deixà caure l’anell d’or,

d’on, com sílfides i ondines,

veig sortir-ne illes en flor.

Semblava als raigs del migdia,

d’esmeragdes i robins,

petit cel de poesia

fet per mà de serafins.

Ell, cantant himnes de festa,

una garlanda ha teixit;

me’n corona humil la testa,

quan lo goig m’ha deixondit.

Aqueix colom és qui’ns parla,

missatger que ens ve de Déu;

car espós, hem de trobar-la

l’India hermosa del cor meu.

Vetaquí, Colon, mes joies;

compra, compra alades naus;

jo m’ornaré amb bonicoies

violetes i capblaus.—

Diu: i d’anells i arracades

se despulla, amb mans nevades,

com de ses perles un cel;

riu i plora ell d’alegria,

i, amb son cor en harmonia,

perles, ai! de més valia

llisquen dels ulls d’Isabel.





PREDICANT ALS OCELLS


Va l’Apòstol de l’amor

per una selva d’Itàlia;

l’amor que sent per Jesús

ja no cap dins la seva ànima.

Ne parla als rius i a les flors,

i pins i roures abraça.

És desterrat Serafí

que del cel sent enyorança.

D’alegria tot cantant

los ocellets l’acompanyen;

los que trastegen pel bosc

voleien de branca en branca;

los que volen por lo cel

paren atents la volada.

Francesc los vol predicar,

sota un roure s’aturava.

Sobre l’herba es posen uns,

los altres sobre les mates,

los més estimats de tots

damunt sos genolls i espatlla;

cada bri d’herba en porta un,

cada arbre una nuvolada.

—Germans ocellets —los diu,—

lo Criador quant vos ama!

Sense sembrar ni segar

teniu sempre en vostra taula

la llavor d’herbeta humil,

de la font la gota d’aigua,

si en lo calze d’una flor

no voleu beure rosada.

Com no fileu ni cosiu,

Déu vos vesteix i vos calça;

vostre vestit i calçat

valen més que d’or i plata.

Vos dóna per llit un brot,

una fulla per teulada,

gentils boscúries per niu,

lo cel i terra per gàbia.

Ocellets, los meus germans,

lo Criador quant vos ama!

Ameu-lo, vosaltres, bé,

que amor amb amor se paga;

canteu-li a entrada de fosc,

canteu-li a l’hora de l’alba

d’amor la dolça cançó

que els homens han oblidada—

Tot predicant als ocells

Sant Francesc s’extasiava.

Ells, per fer-li reverència,

sos jolius capets abaixen;

l’oreneta estira el coll,

la perdiu estira l’ala,

alçant los ulls cap al sol

obre son bec la calandria,

fa l’aleta el passarell,

saltirons la cogullada,

fent pujar i fent baixar

sa cogulla franciscana.

Quan Francesc los beneeix,

un sospir d’amor exhalen

i algun diví rossinyol

preludia amb la seva arpa.

Del signe sagrat que fa

pren la forma l’ocellada,

que cantant se’n vola al cel

com una creu que s’hi eixampla

de llevant cap a ponent,

de migdia a tramuntana.

Així la creu de Jesús,

que el Màrtir d’amor abraça,

serà duita a tot lo món

pels fills de l’Ordre Seràfica,

que, pobres com los ocells,

ja entonen per monts i planes

d’amor la dolça cançó

que els homens han oblidada.





MARINA


Poesia escrita en el golf de Las Yeguas

després de dar sepultura eclesiàstica en

la mar a una nina d’aqueix nom, morta

no gaires hores després de néixer

Avui, desvetllador, un toc de salva

ressona dins la nau.

Tal volta hi ha caigut l’estel de l’alba,

dormint en lo cel blau?

Matinera com ell nasqué una noia

més rossa que un fil d’or;

enveja el sol sa cara bonicoia,

la lluna sa blancor.

Benhaja qui et parí! vina a mos braços,

colom del paradís,

tu guiaràs volant los nostres passos

vers l’enyorat pais.

Ta mare cantarà per que no plores

en ton llitet daurat,

te somriuran sos ulls perque no anyores

lo cel d’on has baixat.

Farem-te un breçolet de mareperla

que el pèlac ha brunyit,

la més gentil que el bes del sol esberla

dins son verger florit.

Estels del mar darem-te per joguina,

i un arpa de coral

que done a nostres penes medecina

i adorme el temporal.

—Als arbres, mariners, amb les banderes

del més llampant color,

un iris feu de flàmores lleugeres

i gallarets en flor.—

Lo navili com cisne bat ses ales

amb tirs i campaneig,

i s’omple el cel de músiques i gales

a l’hora del bateig.

L’Occeà, mut com un anyell, escolta

del sacerdot la veu,

i apar que als mots sagrats la blava volta

vol fer de tornaveu.

Al caure-li del clot d’una petxina

la celestial regó

lo nom escaigudíssim de Marina

li posa el vell patró.

. . . . . . . . . . . . . . .

En desvari sa mare sent cantúries,

i es posa a sospirar.

Si serà que angelets a voladúries

li vénen a buscar?

Sí, que son ull tot just badat s’enllora,

del cel com mirall viu,

i en mig d’un món que l’afalaga i plora

joiosa ella somriu.

I amb llavis freds encara, sembla dir-nos:

—No ploreu pas ma mort;

per què en tan curt viatge despedir-nos,

si jo us espero a port?—

Mes ai! amb capellina amortallada

lo teu amor te vol?

I ha de servir-te una mateixa onada

de fossa i de breçol?

Per àngel seu la terra te volia,

per sirena la mar;

mes Déu ha dit: —Aqueixa flor és mia,

la vull pel meu altar.—

I sens veure la terra, amb Déu que et crida

te’n voles cap al cel,

ai! d’eixa mar amarga com la vida,

a mar d’ones de mel!

Oh! qui tingués tes blanquinoses ales,

gavina del cel blau,

a mar i terra amb sos tresors y gales

per dir adéusiau!





EL GEGANT I LA CATIVA


Una vegada era un rei

alt i ferm com una torra,

la tenda era son palau,

lo tiçó la seva esposa,

lo llampegueix del combat

era el concert de sa boda.

Catalans, los qui m’oiu,

la seva pàtria és la vostra;

puix de l’arbre sou rebrots,

feu-vos dignes de sa soca.

A voreta de la mar, de la mar

de Tarragona,

com una estrella en son cel

neda una verge amorosa.

L’han vista els moros nedar,

cap a Tunis se l’emporten

dins una barca de flors

que sembla una illa que boga,

una perla en camp d’atzur,

en un cel blau blanca boira.

Blau és lo cel i serè

com a cancell de la Glòria;

no estan serens los seus ulls,

los ulls de la nimfa hermosa,

que cerquen a Jesucrist

i veuen sols a Mahoma,

puix, filla de cristians,

lo rei moro la vol mora.

—Ai! terra de cristians,—

exclama amb veu neguitosa,—

que llunyana et veig avui

tant que ahî’t veia a la vora!

Ja no oviro tes ciutats,

ja tes ciutats ni ta costa,

ja no oviro tos turons

pilars on lo cel reposa!—

No els veu la cativa, no,

que el plorar sos ulls enllora,

mes ja la veu a ella el rei,

lo rei de ma pàtria dolça.

Aquell rei és un gegant,

lo fer camí poc li costa,

amb quatre passes se’n ve

de Puigmal a Tarragona;

com pescador dintre el riu,

ell se n’entra en la mar fonda,

la mar li arriba al genoll,

lo seu front los núvols toca.

Amb quatre o cinc passes més

ja pren la nau per la popa,

com pren sa estela un infant

quan pels aires s’enarbora.

Per la barba agafa al rei,

de cap a la mar lo tomba,

i a la activa li diu:

—Tu seràs reina i senyora;

tu’m donaràs ton amor,

jo’t donaré ma corona.—

No és això rondalla, no,

que ho porta una antiga crònica

escrita per mans d’un rei

a qui Poblet fa de tomba;

sa espasa era de gegant,

si era d’àliga sa ploma.

Si voleu saber qui és, és lo sol de nostra història,

és qui deslliurà a València,

és qui deslliurà a Oriola:

és l’eix d’on aqueixos regnes

ragen com raigs d’una roda.

Don Jaume n’és lo gegant

i la cativa, Mallorca.





LO NOI DE LA MARE


Cançó de bressol

Mentre Maria bressava i vestia

son ros i tendre Fillet que no dorm,

perquè no plori ni en terra s’enyori,

dolça li canta dolceta cançó:

—No ploris, no, Manyaguet de la Mare,

no ploris, no, que jo canto d’amor.

Cada gronxada et daré una abraçada,

cada abraçada un beset amorós;

mes roses trenes seran tes cadenes,

ni i alcoveta les ales del cor.

Que n’és de bella ta falta en poncella!

que en són de dolços tos llavis en flor!

són una rosa que els meus han desclosa

sols per xuclar-ne la mel de l’amor.

Feu-li, orenetes, cançons d’amoretes,

canta-li albades, gentil rossinyol;

si t’és poc fina ma falda de nina,

baixen los àngels del cel un bressol.

Sien ses ales glasser de tes gales,

sien sos braços coixins de ton cos,

jo per tos polsos ne tinc de més dolços,

per embolcar-te les teles del cor.

Sia ta faixa, si el cel no t’en baixa,

quatre palletes de sec poliol,

quatre palletes tot just floridetes

que et servirien de faixa i llençol.

Guarniu-me’l, àngels, bressau-me’l, arcàngels,

d’aire bon aire, tot fent-li l’amor;

mística bresca lo cel li servesca

si en llet de Verge no troba dolçor.

Dels Reis l’estrella claríssima i bella

n’és baixadeta a posar-se en ton front;

quan ells et miren gelosos se’m giren:

“Quina faldada de perles i flors!”

Totes s’esfloren les flors que t’enyoren,

feia-les nàixer ton riure melós,

tornen reviure si els tornes a riure,

mes ai! sols beuen rosada de plors.

Quan se n’adonen los àngels, entonen

càntics de festa que es tornen de dol:

“Amb Tu abans d’hora clareja l’aurora,

amb Tu abans d’hora s’ha de pondre el sol.”—

Mentre Maria el bressava i vestia,

veu ses manetes creuades al cor;

prou l’endevina d’amor la joguina,

que Fill i Mare barregen sos plors.

—No ploris, no, Manyaguet de la Mare,

que en la creu dura morirem tots dos.—





EL FILADOR D’OR


A En Joaquim Cabot i Rovira

N’hi ha un argenter

a l’Argenteria;

de tant filar or

li diuen Orfila.

Lo fila tan prim

que tot just s’ovira;

n’apar un cabell

del front d’una nina.

Lo filador d’or

diu que’n te una filla;

que és un pom de flors

no cal que us ho diga:

fila l’or com ell

i la plata fina,

retalla brillants

i perles enfila.

Qui s’hi casarà

pot plantar botiga;

no es casa ella, no,

que’s fa caputxina

lo primer dijous

de Pasqua Florida.

Quan vora l’altar

son cabell deslliga,

n’apar un riu d’or

que surt de la riva

o un camp de forment

que la falç inclina.

Son pare que’l perd

recull les espigues,

i trist i solet

torna a la botiga

la garba de rulls

qu’al matí n’eixia.

Nh’hi ha un argenter

a l’Argenteria;

de tant filar or

li diuen Orfila.

Mes ai! pel veinat

no falta qui diga

que ven per fils d’or

cabells de sa filla.





LA CREU DE CANIGÓ


FRAGMENT

Chor de monjos, sota la montanya

Abans que’l comte moria,

pugem, pugem al cim de Canigó,

amb lo signe sagrat de la victòria

a coronar lo front del Rosselló.

La nuvolada obscura,

mortalla immensa d’un gegant difunt,

abriga la altura,

apagant d’una a una les estrelles;

mes nos guia la Creu més alta que elles:

en nom de Déu, amunt!

Chor de fades dalt

Per los núvols lo tro i per les muntanyes

va rodolant com carro que s’estimba,

aprop d’ací ressonen veus estranyes

mentres la nostra minva.

A profanar nostre palau qui puja?

Caldrà per ells que fuja,

bresques i ruscs deixant-los, nostre exam?

Cau damunt seu, tempesta que rodoles,

oh núvol que braoles!

desenveina lo glavi de ton llamp.

Chor de monjos

Com un volcà que esclata, la tempest

del Canigó la cima ha somoguda,

s’adreça sollevada la congesta,

del torb per l’ala bategant rompuda,

que brunz com una roda

de corcers esverats per la batuda.

Esbrosta el bosc com vinya en temps de poda,

grossos penyals de llur sient desbanca,

remou, capgira, arranca,

amb terratrèmol, fetes nius de fúries,

pregunten les boscúries

si, amb sos cimals de neu i arrels de marbre,

com un esqueix de l’arbre,

del Pirineu lo Canigó s’esbranca.

Però la Creu nos guia:

de nostra companyia

ni de nostres cabells no’n caurà un;

ni moure’s pot la fulla

sense que Déu ho vulla.

En nom de Déu, amunt!

Chor de goges

Avall los ermitans i cenobites,

com est palau no en daura un altre el sol;

si volen fer-ne monestirs i ermites

per dar-s’hi cites,

per son platxeri Flordeneu s’el vol.

Mes, ai! com fortalesa

que escala per set bandes l’enemic,

nostra muntanya és presa

al so d’himnes monàstics i cantúries

de cent campaneries al repic.

Anem, anem! Nostre palau s’aterra,

trencades ses columnes de cristall,

i, ai! com la neu que coronà eixa serra,

nostra glòria que es fon va riu avall!

Chor de Monjos

Per entre la boirada que s’esqueixa

a Catalunya es va veient més gran,

pujant de feixa en feixa

per les espatlles d’eix turó gegant.

L’aurora lo corona

de raigs d’argent amb nívea madeixa

que d’or se va tornant.

Lo bes últim li dona

l’estrella matutina,

perdent-se entre l’aurifea boirina,

com entre cabells rossos un brillant.

Oh! salve, Catalunya,

la fosca nit s’allunya,

la nuvolada es fon,

i com àurea corona gegantina,

lo sol se posa en ton puríssim front.





LA MORT DEL ROSSINYOL


Per l’aixerit infant de la masia

la mare avui no troba cap consol;

tirant pedres enlaire aquest migdia

vegé caure a sos peus un rossinyol.

Lo vegé tremolar sobre les fulles

i extendre ses aletes expirant,

i gelar-se, esllanguides, ses despulles,

lira trencada aprés son últim cant.

Agegut aprop seu sobre l’herbatge,

plorà tota la tarda sobre d’ell,

i apetonant-lo, li parlà eix llenguatge,

propi d’un nin parlant amb un ocell:

—Rossinyolet, dels boscos alegria,

per què jo he hagut de ser lo teu butxí,

jo que a ton cant al vespre m’adormia,

i em desvetllava amb ell cada matí?

Mes germanes petites, d’escarnir-te

provaven amagant-se en la verdor;

les grans l’alè aturaven per oïrte,

recordant, somnioses, son amor.

Ma bona mare, en èxtasis tranquila,

bevia el cant, com rajolí de mel,

dient: “Si en terra així un ocell refila,

com cantaran los angelets al cel!”

Ei són ullets dels angels les estrelles

del cel al vespre en lo balcó blaviç,

n’eixien a escoltar tes cantarelles,

ai! ressò dels concerts del Paradís.

I eix salari et doní per tes albades,

de la boscúria angèlic trobador!

arpa del cel, tes cordes he trencades

quan vessaves més himnes en nom cor!

Quin mal m’has fet, per què’t llevàs la vida?

Te podria ab sang meva retornar?

ai no! que al cor t’arriba la ferida;

mai més, mai més te sentiré cantar!—

I plora l’infantó tot aquell dia,

ni es vol aconortar de sa dissort;

plora també a la nit, i si somnia,

gamegant anomena l’ocell mort.

Cusit a les faldilles de sa mare,

l’endemà, qu’és diumenge, a missa va,

i agenollat, com fill als peus del pare,

son delicte al vicari confessà.

Aliviant sa pura conciència,

plora l’hermós i tendre pecador,

i al perfum de sa angèlica ignocència,

lo capellà barreja al seu son plor.

—Torna a ta casa, fillet meu, no plores,

—li diu— Jesús perdona el pecat teu;

del paradís al músic no l’anyores;

t’el tornarà la gran bondat de Déu.—

L’infantó amb sa mareta s’entornava,

son cor ple d’esperança i de consol,

i en ser a casa seva, refilava,

com ahí, en la bardiça’l rossinyol.





DON JAUME EN SANT JERONI


Per veure bé Catalunya,

Jaume primer d’Aragó

puja al cim de Sant Jeroni

a l’hora en què hi surt lo sol:

quin pedestal per l’estàtua!

pel gegant, quin mirador!

Les àguiles que hi niaven

al capdamunt li fan lloc;

sols lo cel miraven elles,

ell mira la terra i tot;

que gran li sembla i que hermosa

l’estimada del seu cor!

Té en son cel ocells i àngels,

en sos camps vèrgens i flors,

en sos aplecs l’alegria,

en ses famílies l’amor,

té guerrers en ses muralles,

naus veleres en sos ports,

naus de pau i naus de guerra

frisoses de pendre el vol.

Les ones besen ses plantes,

l’estrella besa son front

sota un cel d’ales immenses

que és son reial pavelló.

En son trono de muntanyes

té el Pirineu per redós,

per coixí verdosos boscos,

per catifa prats de flors

per on juguen i s’escorren

rieres i rierons,

com per un camp d’esmaragdes

anguiles de plata i or.

Del Llobregat veu les ribes,

les marjades del Besòs

que coneix per les arbredes

com les roses per l’olor.

Los vilatges a llur vora

semblen ramats de moltons

que abeurant-s’hi a la vesprada

hi esperen la llum del jorn.

Llena li parla de Lleyda

que el graner de Roma fou;

Albiol, de Tarragona,

tan antiga com lo món;

Puigmal, de dues Cerdanyes,

talment dos cistells de flors;

Montseny, de Vich i Girona;

Albera, del Rosselló;

Cardona, de ses salines;

Urgell, de ses messes d’or;

Montjuich, de Barcelona

la que estima més que tot.

Tot mirant a Catalunya

s’ha sentit robar lo cor:

—Què puc fer per ma estimada?

—va dient tot amorós,—

si del cel vol una estrella,

des de ací l’abasto jo.

—No vol del cel una estrella,

—una veu dolça respon,—

la més bella que hi havia

se li és posada al front.

Torna-li dues germanes

que prengué el moro traïdor,

l’una anant a collir perles

vora la mar de Montgó,

l’altra nedant entre els cignes

prop d’on volava el voltor.—

Ell gira els ulls a Mallorca,

l’obira com un colom,

nedant entre cel i aigua,

vestida d’un raig de sol;

a València no l’obira,

mes obira sos turons

que de l’hort de la sultana

són muralla i miradors.

Se n’arrenca de l’espasa

i aixeca sa veu de tro:

—Germanes de Catalunya,

i encara porteu lo jou?

Rei moro que les tens preses,

jo et vull veure a mos genolls.—

Si l’obirassen los moros,

les deixarien de por,

com deixaren Catalunya

quan, d’Otger entre els lleons,

Roland los tirà la maça

des del cim del Canigó.

Quan torna els ulls a la serra,

cerca aquell qui li ha respost:

dintre l’ermita més alta

té la Verge un altar d’or,

no hi ha ningú a la capella

i ella té el llavi desclòs.

Posant a sos peus l’espasa,

cau en terra de genolls:

—A rescatar les catives,

Maria, guiau-me Vós;

a mon pit donau coratge,

a mon braç força i braó,

i si al pujar a la serra

vui me deien rei hermós,

quan tornaré a visitar-vos

me diran Conqueridor!—





OIDÀ


Oidà, pescadors

de la Galilea,

lo bon Jesuset

vos fa una barqueta,

la fa, com la Creu,

d’un troç d’olivera,

mentres va teixint

Maria la vela.

Ell mateix un jorn

baixarà a la pesca,

seguint d’un a un

les mars de la terra,

pescant pecadors

per la Glòria eterna.





CANÇÓ DE LA MORENETA


Moreneta en sou,

és que el Sol vos toca,

és que us toca el Sol,

lo Sol de la Glòria.

Moreneta en sou,

moreneta i rossa.

Angels d’ales d’or

vos farien ombra;

Vós no en voleu, no,

oleu ser pastora,

tan sols per vetllar,

des d’un cim de roca,

vostre blanc ramat

de viles i pobles.

Per besar-li els peus

Llobregat s’acosta,

i al veure’ls tan purs

s’atura en sa vora;

besa’l sitial

el besa i se’n torna.

Catalans, veniu,

Maria us enyora;

té el sol per vestit,

lo cel per corona,

per trono un mont d’or,

per cambra una glòria;

veniu-la a adorar,

que els àngels no gosen.





L’EMIGRANT


Dolça Catalunya,

pàtria del meu cor,

quan de tu s’allunya

d’enyorança es mor.

I

Hermosa vall, breçol de ma infantesa,

blanc Pirineu,

màrgens i rius, ermita al cel sospesa,

per sempre adéu!

Arpes del bosc, pinsans i caderneres,

cantau, cantau,

jo dic plorant a boscos i riberes:

adéusiau!

II

On trobaré tos sanitosos climes,

ton cel daurat?

mes ai, mes ai! On trobaré tes cimes,

bell Montserrat?

En lloc veuré, ciutat de Barcelona,

ta hermosa Seu,

ni eixos turons, joiells de la corona

que et posà Déu.

III

Adéu, germans: adéusiau, mon pare,

no us veuré més!

oh! si al foscar on jau ma dolça mare,

jo el llit tingués!

Oh mariners, lo vent que m’en desterra

qu’em fa sofrir!

estic malalt, mes ai! tornau-me a terra,

que hi vull morir!





JESÚS I SANT JOAN


Jesús i Sant Joan

se’n van

per un boscatge alegre;

que hermosos són tots dos,

l’un ros,

l’altre de cabell negre!

Un ramadet que’ls plau

s’hi escau

al peu d’unes alzines;

petits són los anyells

com ells;

los prenen per joguines.

Jesús fa de sos dits

petits

pinteta de sa llana,

mentre los va arruixant

Joan

al doll d’una fontana.

Los donen d’herba’ls brins

més fins

de pèixer quan és hora,

de sa maneta’l bell palmell

fent-los d’abeuradora.

Xopegen dintre’l riu

ombriu

de cap entre la fulla;

com és nuet son peu

de neu,

son calçadet no es mulla.

Abans de fer-se fosc,

al bosc

vers Nazaret que’ls plora

van, com ocells al niu

on riu

la mare que’ls enyora.

Jesús munta l’anyell

més bell,

Joan davant camina:

Jesús porta la creu

de Déu.

Joan una petxina.





LA MORT DE L’ESCOLÀ


A Montserrat tot plora,

tot plora d’ahî ençà,

que allí a l’Escolania

s’és mort un escolà.

L’Escolania, o Verge,

n’és vostre colomar:

aquell que ahî us cantava,

qui avui no el plorarà?

En caixa blanquinosa

mirau que hermós està,

n’apar un lliri d’aigua

que acaben de trencar.

Té el violí a l’esquerra

que solia tocar,

lo violí a l’esquerra,

l’arquet a l’altra mà.

Sos companyons de cobla

lo duen a enterrar.

Lo rossinyol salmeja,

salmeja més enllà;

quan veu l’Escolania,

calla per escoltar.

Lo cant de les absoltes

comencen a entonar;

lo primer vers que entonen

del cel sembla baixar,

lo segon vers que canten

se posen a plorar.

Lo mestre de la cobla

los aconhorta en va,

les fonts ja són rieres,

i les rieres mar.

O patges de la Verge,

bé teniu de plorar,

al qui millor cantava

venint de soterrar.

Los monjos també ploren;

sols canta un ermità,

sentint cantar los àngels

i amb ells lo nou germà,

ocell d’ales obertes

que cap al cel s’en va.

Mentre ell canta pels aires,

lo violí sonà.





JACINT VERDAGUER i SANTALÓ neix a Folgueroles (Osona) el 1845, en una humil família pagesa d’una certa cultura i ja de ben jove la seva mare l’instrueix en la lectura d’alguns llibres.

El 1855 comença els estudis al Seminari de Vic, on hi estudia durant quinze anys. La formació acadèmica que hi rep es divideix en tres fases: Humanitats i Retòrica; Filosofia i Teologia; i Moral, Dret canònic i Pràctica. Gràcies als seus propis descobriments a les biblioteques de Vic i a la influència de professors i companys llegeix clàssics greco-llatins, com Virgili, Ovidi i Plató; clàssics italians; autors castellans de totes les èpoques; autors romàntics francesos i autors catalans antics i moderns. Encara estudiant, el 1865, li són premiades dues poesies als Jocs Florals de Barcelona: Els minyons d’En Veciana i A la mort d’En Rafel de Casanova. D’altra banda, aquell mateix any publica al periòdic Eco de la Montaña el poema de dos cants Dos màrtirs de ma pàtria, o siga Llucià i Marcià i entra en contacte amb personatges rellevants de l’època com Milà i Fontanals i Marià Aguiló. Dos anys després funda l’Esbart de Vic, format per un grup d’estudiants entusiastes amb sentiments i idees romàntiques que es troben a la font del Desmai amb l’objecte de practicar la poesia.

El 1870 és ordenat sacerdot. En comptes de ser enviat a Barcelona a ampliar estudis —com la majoria dels seus companys de Vic— és destinat a una petita parròquia a Vinyoles d’Orís. En cap moment deixa de dedicar-se a la poesia (treballa sobretot en el poema èpic L’Atlàntida, tot i haver de portar a terme les tasques de vicari i de la greu malaltia que hi contrau). El 1874 marxa a Barcelona per recuperar-se d’aquesta malaltia; hi està vuit mesos en què freqüenta «la penya dels minyons» —en la qual coneix els futurs bisbes Torras i Bages, Estalella i Cortès—, veu els membres de l’Esbart de Vic i participa en tertúlies on observa lluites polítiques i tendències literàries. Aquell mateix any, entra com a capellà de vapor de la Companyia Transatlàntica, propietat dels marquesos de Comillas. Són gairebé dos anys i nou vegades la travessia d’Amèrica (en la línia de Cuba) un període d’equilibri necessari per recuperar la salut i enllestir L’Atlàntida, que és premiada als Jocs Florals de 1877 i aconsegueix un èxit clamorós immediat. L’obra és entesa ja a l’època com la culminació de la Renaixença. A més, aleshores s’inicia l’etapa de triomfs i prosperitat del poeta, que dura disset anys. A partir de finals del 1876 resideix al palau dels marquesos de Comillas contractat com a capellà de la família i té, per tant, ocasió de freqüentar els ambients socials més elevats i de crear amb el mecenatge dels marquesos alguns dels seus poemes més importants. Des del 1883, amb el càrrec d’almoiner, pel qual ha d’administrar la beneficència del marquès a famílies necessitades, té més maldecaps però també una gran influència. És un període en què fa nombrosos viatges (Occitània, Castella, Tolosa de Llenguadoc, Roma, Comillas, Donostia…).

A Barcelona, el poeta se centra en la divulgació dels ideals de joventut aprofitant el seu prestigi i l’ajut de Jaume Collell —membre de l’Esbart. Verdaguer publica textos a La Veu de Montserrat i en una col·lecció de llibres gràcies al seu amic. Tots dos preparen les festes del mil·lenari de Montserrat, en què es convoquen concursos i on assisteixen autoritats i escriptors. Mossèn Cinto escriu per a l’ocasió obres com ara Llegenda de Montserrat i Cançons de Montserrat, entre les quals hi ha les estrofes del Virolai. El 1879, simultàniament a l’organització del mil·lenari, Verdaguer publica Idil·lis i cants místics que són, en paraules de Carles Riba, «un llarg, insadollable enyor de la natura angèlica». Poemes, doncs, de tema religiós que contraresten la sensació creada per L’Atlàntida, considerada obra profana pels més crítics. El 1882 apareix Lo somni de Sant Joan. Llegenda del Sagrat Cor de Jesús, refós i ampliat el 1887. L’oda A Barcelona, publicada el 1883 per l’ajuntament de la ciutat en una edició de cent mil exemplars, constitueix una mitificació de l’esperit progressista i de les ànsies d’expansió de la nova burgesia industrial catalana. Amb l’objectiu d’arribar a la sensibilitat popular, Verdaguer insisteix en la poesia religiosa, arma per fer devots al catolicisme i també a la llengua catalana.

El punt culminant de l’etapa de plenitud és Canigó (1886). Aquest segon gran poema èpic serveix al poeta per vèncer les insatisfaccions i rectificar els defectes de L’Atlàntida. L’escriu prenent com a base elements de primera mà aplegats a partir de resseguir, entre el 1879 i el 1884, el Pirineu català. Allí pot veure detalladament el que seria l’escenari del poema, completat posteriorment amb llibres d’història, folklore i geografia. L’any 1886 és important, d’altra banda, per dos fets de signe contrari: per un costat, la coronació a Ripoll com a poeta de Catalunya pel bisbe de Vic —fet que mostra el cim de la glòria de Verdaguer— i, per l’altre, el viatge a Terra Santa —que significa el començament de la crisi espiritual.

Efectivament, tot i que després d’aquest any publica obres destacades deslligades del canvi espiritual —per exemple, Pàtria (1888)—, el poeta viu immers en una crisi profunda provocada pel viatge a Palestina i Egipte, del qual torna trasbalsat. Dietari d’un pelegrí a Terra Santa (1888) són les anotacions que mossèn Cinto va pren mentre fa el viatge i que expliquen el desig de purificació i el canvi d’orientació en la seva vida. Aquest canvi consisteix a dedicar-se més a les tasques eclesiàstiques que no pas a les d’escriptor, cosa que inclou una pràctica desordenada de la caritat, que l’omple de deutes i, més tard, el posa en contacte amb un grup d’exorcistes. És aleshores que entra en la vida del poeta la família Duran, formada per una dona vídua i dues filles, a les quals promet que no abandonaria. Aquesta actitud d’ajuda incondicional als desvalguts i els comportaments que se’n deriven li valen la desconfiança dels marquesos de Comillas i, finalment, la decisió de prescindir dels seus serveis com a capellà domèstic. Tampoc és entès per les autoritats eclesiàstiques, que, amb un diagnòstic de follia, l’allunyen de Barcelona. Al santuari de la Gleva, prop de Vic, va descobrint que el lloc de repòs era realment de reclusió. Després de visitar el marquès i el bisbe Morgades, és obligat a romandre a la Gleva, vigilat per un capellà que escampa rumors negatius sobre el seu comportament. El 1895, davant d’una situació d’empresonament insostenible, Verdaguer s’escapa de la Gleva i torna a Barcelona. Només la casualitat fa que Verdaguer no sigui detingut per la policia, enviada pel bisbe Morgades; això provoca que el poeta trameti un breu comunicat a la premsa en què demana justícia i ajut a la gent de Barcelona. La notícia va impactar tant que va prendre dimensions d’escàndol. Un mes després, un tribunal eclesiàstic el suspèn de poder exercir les seves funcions sacerdotals i, per tant, de poder fer missa. Verdaguer contraataca amb un seguit de cartes enviades a la premsa diària (anomenades Un sacerdot perseguit), gràcies a les quals guanya força i noves amistats. El mateix 1895, un grup d’amics li publiquen aquests articles sota el títol Mossèn Jacinto Verdaguer en defensa pròpia, considerats la millor prosa del primer periodisme català modern. El 1896 es publica el llibre Flors del Calvari. Llibre de consols, com a justificació personal amb atacs contra els seus enemics, i escrits i pamflets com ara Verdaguer reivindicat, que mostra un Verdaguer ferit i rebel decidit a demostrar la seva raó. A més, escriu La Pomerola, poema autobiogràfic. El 1897 publica a la premsa una segona sèrie d’articles encara més agressius que els de 1895. El 1898, es retracta i és rehabilitat. Passa els seus darrers anys de beneficiat de l’església de Betlem, de Barcelona.

En els darrers quatre anys de vida, Verdaguer torna a l’activitat literària. Dirigeix algunes revistes literàries de tema religiós: «Lo Pensament català», «L’Atlàntida» i «La Creu del Montseny»; prepara nous llibres i participa en actes públics. Els últims llibres publicats en vida van ser: Santa Eulària. Poemet (1899), Aires del Montseny (1901) i Flors de Maria, aquest darrer uns mesos després de la mort del poeta, el 10 de juny de 1902, a Vallvidrera. Va ser enterrat a Montjuïc enmig d’una manifestació espectacular de dol popular que va acompanyar el poeta per la Rambla de Barcelona.

La producció verdagueriana, musicada per diversos compositors (Nicolau, Morera, Millet, Falla, etc) i àmpliament imitada, editada i estudiada, ha estat traduïda a moltes llengües. De les edicions d’obres completes 1905-08, 1913-25, 1928-36, 1943, 1946, 1949 i 1964, destaca com a més acurada l’edició popular (1913-25), en trenta volums. El 1995, Eumo editorial n’emprèn una nova edició.





