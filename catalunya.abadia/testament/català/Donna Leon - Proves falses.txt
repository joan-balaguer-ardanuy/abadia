Una vella vídua rabiüda i rondinaire apareix assassinada a la seva casa de Venècia. La policia sospita de la minyona, una immigrant romanesa que ha mort atropellada per un tren mentre fugia cap el seu país. Els diners que duia a sobre proporcionen el mòbil del crim i el cas es dóna per tancat, però el comissari Brunetti no ho veu clar i comença a investigar pel seu compte. ¿No serà l’avarícia el motiu del crim? ¿La gola? ¿La supèrbia? ¿Quina és la pista falsa? Entre mentides i suborns ministerials, enmig de funcionaris, polítics i policies corruptes, l’adorable pare de família i comissari Brunetti s’endinsa en la Venècia contemporània a la recerca de la veritat.





Donna Leon





Proves falses


Comissari Brunetti - 13



ePUB v2.0

Josep M. 05.09.13





Títol original: Doctored Evidence

Donna Leon, 2004

Traducció: Núria Panadès, 2005

Edició digital: Josep M. (v1.0)

Segona edició: EpubCat (v2.0)

ePUBCat base r1.3





1


Era una vaca vella i l’odiava. Com que ell era el metge i ella la seva pacient, se’n sentia culpable, però no per això l’odiava menys. Desagradable, cobdiciosa, malhumorada, sempre queixant-se de la salut i de la poca gent que encara tenia prou estómac per suportar-la, la Maria Grazia Battestini era una dona de qui res de bo no es podia dir, ni tan sols l’ànima més generosa no hauria trobat bones paraules per a ella. El capellà l’havia deixada ja feia temps, i els veïns parlaven d’ella amb aversió i hostilitat. La seva família hi tenia només el contacte necessari per preservar l’herència. Però ell era el metge, per tant no tenia cap més remei que fer-li una visita setmanal, encara que en aquell moment tan sols consistís en unes preguntes mecàniques sobre l’estat general, seguides d’una presa ràpida del pols i de la pressió. Ja feia més de quatre anys que hi anava, i l’odi que sentia era tan fort que ja havia perdut tota l’esperança de trobar-li algun dia un signe de malaltia. Passava dels vuitanta. Semblava i actuava com si tingués deu anys més, però viuria més que ell; els enterraria a tots.

Tenia clau per entrar. Tota la casa era seva, totes tres plantes, encara que només ocupés mig pis de la segona. El despit i la mesquinesa li feien mantenir la ficció que l’ocupava tota, per evitar que la filla de la seva germana Santina s’instal·lés en un dels pisos buits. No recordava quantes vegades havia insultat la seva germana; després li explicava a ell com li agradava poder frustrar els plans de la família pel que feia a la casa. Parlava de la seva germana amb una rancúnia que no havia parat de créixer d’ençà que eren petites.

Va fer girar la clau a la dreta, i com que les portes de Venècia no s’obren mai a la primera, va fer, al mateix temps, una estrebada. La porta es va obrir. L’entrada era fosca, la llum del sol no podia travessar les dècades de greix i brutícia que cobrien les dues finestres estretes que donaven a la calle. S’havia acostumat a aquella penombra i com que ja feia anys que la signora Battestini no podia baixar escales, no era gaire probable que ningú netegés les finestres. La humitat havia espatllat la instal·lació elèctrica anys enrere, però la signora Battestini no volia pagar un electricista, i ell finalment havia perdut l’hàbit d’intentar encendre el llum en va.

Va pujar el primer tram d’escales, content que aquella ja fos l’última visita del matí. Compliria el seu deure professional, aquell vell horror, i llavors aniria a prendre alguna cosa i més tard a dinar. No havia de tornar al consultori fins a les cinc; no tenia plans per després de dinar i no volia fer res en particular, només deslliurar-se una estona dels cossos inflats i malmesos dels seus pacients.

Quan pujava el segon tram d’escales, va desitjar que la dona nova —li semblava que era romanesa, perquè era com la vella s’hi referia, tot i que mai no es quedaven prou temps perquè ell n’arribés a aprendre els noms— s’hi estigués força temps. Des que havia arribat, la vella bruixa anava més neta i no feia aquella fortor d’orina. Durant tots aquells anys les havia vist arribar i marxar. Arribaven atretes per les perspectives de feina, fins i tot si es tractava de rentar i alimentar la signora Battestini i deixar-se insultar de manera implacable; i llavors les veia marxar poc temps després perquè ni la persona més servil podia aguantar els atacs continuats d’aquella dona dolenta.

L’hàbit de la bona educació el feia trucar sempre, tot i que sabia que era una cortesia inútil. La televisió, que sempre tenia a tot volum, i que se sentia fins i tot des de fora l’edifici, ofegava qualsevol so: fins i tot les orelles més joves de la romanesa —¿com es deia?— amb prou feines sentien la porta.

Va agafar la segona clau, li va fer donar dues voltes i va entrar al pis. Almenys estava net. Recordava una vegada, un any després de morir el seu fill, que la vella s’havia quedat sola al pis més d’una setmana. Encara podia recordar la pudor que havia sentit quan havia obert la porta per fer la seva visita, que aleshores era bimensual. I la imatge de la cuina, amb tots els plats bruts, apilonats damunt la taula, amb sobres de menjar podrint-se a la calor del juliol. I ella, el cos com una bola de greix, despullada i empastifada de baves i de les restes del que havia intentat menjar, aclofada en una cadira davant el televisor eternament engegat. Aquella vegada havia acabat a l’hospital, deshidratada i desorientada, però se n’havien volgut desempallegar al cap de només tres dies, i com que ella deia que volia tornar a casa, van aprofitar l’ocasió i li van donar l’alta. Aleshores havia arribat la dona ucraïnesa, la que va desaparèixer al cap de tres setmanes amb una safata de plata, i llavors es va acordar que li faria una visita setmanal. Però la vella estava igual: el cor li bategava, els pulmons seguien respirant l’aire del pis, i les capes de greix es feien cada dia més gruixudes.

Va deixar el maletí sobre la taula del costat de la porta, agraït de trobar una superfície neta, un senyal segur que la romanesa encara hi era. Va agafar l’estetoscopi, se’l va penjar darrere les orelles, i va entrar a la sala.

Si el televisor no hagués estat engegat, segurament hauria sentit el brunzit abans d’entrar. Però la rossa de pell estirada i tirabuixons a l’estil Shirley Temple de la pantalla estava donant la informació del trànsit. Avisava els conductors del Vèneto del traffico intenso de l’A4 i afogava el zum-zum aplicat de les mosques dedicades de ple al cap de la signora Battestini.

Estava acostumat a veure gent gran morta, però la mort en els vells solia ser més decorosa que el que tenia a terra davant seu. Els vells moren més o menys suaument, però com que la mort comptades vegades es presenta sense avisar, són molt pocs els que hi oposen resistència. Ella tampoc ho havia fet.

L’assassí l’havia agafat del tot per sorpresa, ja que la signora Battestini estava estirada a terra al costat d’una taula intacta on hi havia una tassa buida i el comandament a distància del televisor. Les mosques havien dividit l’atenció entre un bol de figues fresques i el seu cap. Tenia els braços tirats endavant i la galta esquerra repenjada a terra. La ferida era a la part posterior del cap, i li va fer pensar en una pilota de futbol que el gos del seu fill havia mossegat una vegada, i que s’havia desinflat d’una banda. La pilota, però, havia quedat suau i neta; no li havia degotat res de l’interior.

Es va aturar a la porta, va fer una mirada circular a l’habitació, massa atordit amb tot aquell caos per tenir una idea clara del que estava buscant. Potser buscava el cos de la romanesa; potser tenia por que la persona que havia fet allò no li sortís sobtadament d’alguna habitació. Però les mosques li van dir que fos qui fos aquella persona havia tingut molt temps per fugir i ja devia ser lluny. Va mirar amunt, enmig de l’astorament, va sentir una veu humana, però només deia que hi havia hagut un accident amb un camió a l’A3, prop de Consenza.

Va travessar la sala i va apagar el televisor, i un silenci que no era ni profund ni respectuós va omplir l’habitació. Va pensar que aniria a donar un cop d’ull a les altres habitacions a buscar la romanesa per ajudar-la en cas que encara fos viva. Però en comptes d’això, va anar al rebedor, es va treure el telefonino de la butxaca, va marcar el 113 i va informar que hi havia hagut un assassinat a Cannaregio.

A la policia no els va costar gaire trobar-ho, perquè el metge els havia explicat que la casa de la víctima era al començament de la calle, a la dreta del Palazzo del Camello. La llanxa es va aturar al cantó sud del Canale della Madonna. Dos policies uniformats van saltar a la riva; tot seguit un d’ells va recular cap a la barca per ajudar els altres tres homes de la brigada d’investigació a descarregar l’equipament.

Era gairebé la una. La suor els regalimava per la cara, i les jaquetes se’ls arrapaven al cos. Maleint la calor, i eixugant-se inútilment la suor, quatre dels cinc homes van començar a deixar el material a l’entrada de la Calle Tintoretto i a portar-lo cap al davant de la casa, on un home alt els esperava.

—¿Dottor Carlotti? —va demanar l’agent que no ajudava a descarregar la llanxa.

—Sí.

—¿Ha estat vostè qui ha trucat? —Tots dos sabien que la pregunta era sobrera.

—Sí.

—¿Em vol dir alguna cosa més? ¿Què hi fa aquí?

—He vingut a visitar una pacient. Vinc cada setmana. La Maria Grazia Battestini, i quan he arribat al pis, me l’he trobada a terra. És morta.

—¿Té clau? —va demanar el policia. Tot i que el seu to era neutre, la pregunta va omplir l’aire de sospita.

—Sí. Ja fa anys que tinc la clau. Tinc les claus de casa de molts dels meus pacients —va dir en Carlotti. Llavors va callar perquè es va adonar que allò que estava dient podia sonar molt estrany a la policia i es va sentir incòmode.

—¿Vol explicar-me exactament el que ha vist? —va demanar el policia, mentre els altres continuaven descarregant la llanxa.

—És morta. L’han assassinat.

—¿Com sap que l’han assassinat?

—Perquè l’he vista —va dir en Carlotti, i ho va deixar estar així.

—¿Té alguna idea de qui ha pogut ser, dottore?

—No, és clar que no sé qui és l’assassí —va contestar el metge, que volia semblar indignat però que més aviat va semblar nerviós.

—¿L’assassí?

—¿Què? —va dir en Carlotti.

—Ha dit «assassí», dottore. ¿I com ho sap, que ha estat un home?

En Carlotti va començar a parlar, intentava contenir-se però va perdre el control.

—Faci un cop d’ull al cap de la signora Battestini i ja em dirà si ha pogut fer-ho una dona.

La seva pròpia ràbia el va sorprendre; o més ben dit, la força amb què ho va dir. Estava molest no pas per les preguntes del policia, sinó més aviat per les seves respostes covardes. No havia fet res de dolent, només havia trobat per casualitat el cos de la vella, i, tot i així, la reacció inconscient que havia tingut havia estat de por, com si qualsevol contacte amb l’autoritat el pogués perjudicar. Mira que en som, de covards, els homes, pensava quan el policia li va interrompre els pensaments i li va demanar:

—¿On és?

—Al segon pis.

—¿Hi ha la porta oberta?

—Sí.

El policia va entrar a l’escala fosca, on els altres s’havien reunit per protegir-se del sol, i va fer un moviment amb la barbeta per indicar que pugessin. Llavors es va girar i va dir al metge:

—Hauria de venir amb nosaltres.

En Carlotti els va seguir, decidit a parlar tan poc com pogués i a no semblar ni inquiet ni espantat. Estava acostumat a la visió de la mort; per tant, veure el cos de la dona morta, tot i que era terrible, no l’havia afectat tant com la por instintiva que havia experimentat de veure’s involucrat amb la policia.

Quan van arribar a dalt, els policies van entrar al pis sense molestar-se a picar; el doctor es va estimar més esperar-se fora al replà. Per primera vegada des de feia quinze anys va necessitar un cigarret. Era una necessitat tan forta que va notar que se li accelerava el cor.

Sentia els policies córrer per la casa, sentia com es cridaven, tot i que no feia cap esforç per escoltar-los. Les veus es van allunyar quan van entrar a l’habitació on hi havia el cos. Va anar cap a l’ampit i es va mig asseure, sense fer cas de la brutícia acumulada. Es va preguntar quin servei els feia ell allà i va decidir que marxaria i els diria que si volien alguna cosa el podien trobar al consultori. Però no es va moure d’on era i tampoc no els va dir res.

Al cap d’una estona, el policia amb qui havia parlat abans va sortir al passadís. Duia uns guants de plàstic i sostenia uns papers.

—¿Vivia sola?

—No.

—¿Amb qui vivia?

—No sé com es deia, però em penso que era romanesa.

El policia li va allargar un dels papers. Era un imprès omplert a mà. Al capdamunt a l’esquerra hi havia una foto de passaport d’una dona cararodona que podia molt ben ser la romanesa.

—¿És aquesta? —va demanar-li el policia.

—Sí, em penso que sí —va contestar-li el dottor Carlotti.

—Florinda Ghiorghiu —va llegir el policia, i a l’acte va recordar el nom.

—Ah, sí, la Flori —va dir el metge—. ¿És aquí? —va demanar encuriosit, esperant que el policia no trobés estrany que no l’hagués buscada, i esperant al mateix temps que no l’haguessin trobat també morta.

—No —va dir el policia, sense dissimular la impaciència—. No hi ha rastre d’aquesta dona, i està tot cap per avall. S’han endut totes les coses de valor.

—¿Creu que…? —va començar en Carlotti, però el policia el va tallar.

—És clar que sí —va respondre el policia amb una ràbia que el va sorprendre—. És de l’Est. Tots són iguals, aquests. Xusma. —Abans que en Carlotti pogués protestar, el policia va continuar, escopint les paraules—: A la cuina hi ha un davantal tot ple de sang. La romanesa l’ha matat.

I llavors, improvisant un epitafi per a la Maria Grazia Battestini que segurament no era el que el dottor Carlotti hauria escollit, el policia va murmurar:

—Pobra dona.





2


El lloctinent Scarpa va dir al dottor Carlotti que se’n podia anar a casa, però que no podia deixar la ciutat sense el permís de la policia. Ho va dir en un to tan ric en insinuacions i culpabilitats amagades que qualsevol resistència que en Carlotti hagués volgut oposar va morir abans de sortir-li per la boca. El doctor va marxar.

La següent persona que va arribar va ser el dottor Ettore Rizzardi, el medico legale de la ciutat de Venècia, i, per tant, el responsable de declarar la mort de la víctima i de fer les primeres especulacions sobre l’hora en què s’havia produït. En Rizzardi va declarar que la signora Battestini havia mort aparentment com a conseqüència d’una sèrie de cops al cap, una opinió que l’autòpsia havia de confirmar. Sobre l’hora de la mort, el dottor Rizzardi va dir, després de prendre la temperatura del cos, que, malgrat les mosques, segurament s’havia produït entre dues i quatre hores abans, o sigui, entre les deu del matí i les dotze del migdia. Quan el dottor Rizzardi va veure la cara que posava l’Scarpa, va afegir que un cop feta l’autòpsia podria precisar més, però que era molt poc probable que fes gaire més estona que estava morta. Sobre l’arma del crim, en Rizzardi tan sols va dir que havia estat un objecte pesat i cantellut, que tant podia ser metàl·lic com de fusta. Va dir tot això sense adonar-se de la figura de bronze tota tacada de sang del Padre Pio, just acabat de beatificar, que ja estava guardada en una bossa de plàstic a punt per anar al laboratori per analitzar-ne les empremtes.

Quan el cos va ser examinat i fotografiat, l’Scarpa va ordenar que el portessin a l’Ospedale Civile per fer-li l’autòpsia, i li va dir a en Rizzardi que accelerés el procés. Va ordenar als membres de l’equip d’investigació que comencessin a registrar el pis, tot i que amb el desordre que hi havia pertot arreu era clar que algú ja ho havia fet abans que ells. Quan en Rizzardi va haver marxat sense fer gaire soroll, el lloctinent va anar a escorcollar l’habitació petita de la part del darrere de la casa, la que semblava que havia estat de la Florinda Ghiorghiu. L’habitació no era pas gaire més gran que un armari, i semblava que no havia sofert les atencions de qui havia registrat la sala d’estar. Hi havia un llit estret i uns quants prestatges tapats amb una cortina feta amb un tros de roba gastada que semblava d’unes estovalles. Quan l’Scarpa va fer córrer la cortina a un cantó, va veure dues bruses plegades i dos recanvis de roba interior. A terra hi havia un parell de vambes negres. A l’ampit de la finestra, al costat del llit, hi havia una fotografia en un marc barat de cartolina de tres nens petits, i un llibre que no es va prendre la molèstia d’examinar. Dins d’una carpeta de cartró va trobar fotocòpies de documents oficials: les primeres dues pàgines del passaport romanès de la Florinda Ghiorghiu i còpies del permís de treball i del de residència. Era nascuda el 1953, i com a ocupació constava la d’assistenta domèstica. Hi havia un bitllet d’anada i tornada de segona classe entre Bucarest i Venècia, amb la segona part encara per utilitzar. Com que no hi havia cap taula ni cap cadira, no va tenir cap més superfície per inspeccionar.

El lloctinent Scarpa va treure el telefonino i va trucar a la Questura per demanar el número de telèfon de la policia de la frontera de Villa Opicina. Quan hi va trucar, va dir qui era i els va fer una breu relació de l’assassinat. Va demanar quan estava previst que el proper tren procedent de Venècia passés per l’estació per travessar la frontera. Els va dir que era molt possible que la persona de qui sospitaven viatgés en aquell tren i va ressaltar que era una dona romanesa, tot afegint que si arribava a Romania hi hauria molt poques possibilitats d’extradició, i que per tant era de vital importància que se la detingués i se la fes baixar del tren.

Va dir que els passaria la foto de la sospitosa per fax tan aviat com arribés a la Questura, va recalcar l’atrocitat del crim i va penjar.

L’Scarpa va deixar la brigada d’investigació a l’escena del crim perquè acabessin d’examinar el pis i va ordenar al pilot que el portés a la Questura, on va enviar l’imprès de la senyora Ghiorghiu a la policia fronterera, confiant que la foto arribés clara. Un cop fet això, el lloctinent Scarpa va anar a parlar amb el seu superior, el vicequestore Giuseppe Patta, per informar-lo de la velocitat amb què es perseguien els delictes violents.

A Villa Opicina, va arribar el fax mentre l’oficial en cap de la policia de la frontera, el capità Luca Peppito, estava trucant al capostazione de l’estació de ferrocarril i li deia que s’hauria d’aturar l’exprés de Zagreb per permetre que ell i els seus homes busquessin una assassina violenta que volia fugir del país. En Peppito va penjar el telèfon, es va assegurar que tenia la pistola carregada i va baixar a buscar els seus homes.

Al cap de vint minuts, l’Intercity de Zagreb es va aturar a l’estació per fer una parada que normalment durava el temps just per al canvi de màquines i per al control dels passaports del viatgers. Ja feia uns quants anys que la inspecció fronterera entre aquestes dues petites peces del tauler de l’Europa unida havia esdevingut una cosa mecànica que es limitava al pagament de drets de duana per algun cartró de tabac o alguna ampolla de grappa, un tràfic que ja no era vist com una amenaça per a la supervivència econòmica de cap país.

En Peppito havia col·locat uns quants homes a l’andana, a cada extrem del tren i dos més a l’entrada de l’estació; tenien ordres de demanar els passaports a totes les dones que baixessin del tren.

Tres homes van pujar a la cua del tren i van començar a tirar endavant, mirant-se els passatgers dels compartiments i comprovant que no hi hagués ningú amagat als lavabos, mentre en Peppito i un parell de policies més van començar el mateix procés en sentit invers, des del primer vagó.

Va ser el sergent d’en Peppito qui la va veure, asseguda al seient de la finestra en un compartiment de segona, al primer vagó de darrere la màquina. Gairebé li va passar per alt perquè estava dormint o almenys ho feia veure, amb el cap repenjat al vidre. Tenia trets eslaus, les arrels dels cabells blanques i el cos robust tan comú de les dones de l’Est. Hi havia dues persones més al compartiment, un home gros i caravermell que llegia un diari alemany, i un altre de més vell que es barallava amb un dels encreuats de la Settimana Enigmistica. En Peppito va obrir la porta d’una revolada. El soroll va despertar la dona, que el va fitar amb ulls espantats. Els dos homes van mirar els policies uniformats.

—¿Sì? —va dir el més gran en to irritat.

—Senyors, facin el favor de sortir del compartiment —els va ordenar en Peppito. Abans que poguessin protestar, va passar com aquell qui res la mà dreta per la culata de la pistola. Els homes van sortir sense endur-se les maletes. La dona, en veure que els homes se n’anaven, es va aixecar per marxar com si l’ordre també anés dirigida a ella.

Quan la dona li va passar pel costat, en Peppito la va agafar pel braç amb mà ferma.

—Els papers, signora —va dir de mala manera.

La dona se’l va mirar, sense deixar de parpellejar.

—¿Cosa? —va dir, nerviosa.

—Documenti —va repetir amb veu més alta.

La dona va somriure nerviosament, amb una expressió tranquil·litzadora, com si volgués demostrar que era inofensiva i que volia col·laborar, però el policia va veure com mirava cap al passadís en direcció a la porta amb un moviment gairebé imperceptible dels ulls.

—Sì, sì, signore. Momento. Momento —va dir amb un accent tan marcat que costava d’entendre.

—La borsa —va dir en Peppito, assenyalant la bossa de plàstic de Billa que duia penjada al braç dret.

Quan va fer aquest gest, la dona va estirar la bossa i la va amagar al seu darrere.

—Mia, mia —va dir amb cara de por.

—La borsa, signora —va repetir en Peppito, mentre intentava agafar-l’hi.

La dona es va girar d’esquena, però en Peppito, que era un home valent, va fer-la girar cap a ell. Va deixar-li anar el braç i va agafar-li la bossa d’una revolada. La va obrir i va mirar a dins. Només hi havia dos préssecs madurs i un moneder. Va agafar el moneder i va deixar caure la bossa a terra. Llavors es va mirar la dona, que tenia la cara tan blanca com les arrels dels cabells, i va obrir el petit moneder de plàstic. A dins hi havia uns quants bitllets de cent euros.

Un dels homes havia anat a buscar els seus col·legues per dir-los que ja l’havien trobada mentre l’altre s’esperava al passadís, intentant explicar als dos homes que podrien tornar als seus seients tan bon punt s’emportessin la dona.

En Peppito va tancar el moneder i va fer el gest de guardar-se’l a la butxaca de la jaqueta. La dona, quan ho va veure, l’hi va voler agafar, però en Peppito li va apartar la mà i es va girar per parlar amb l’home que s’esperava al passadís, que estava dret a l’entrada del compartiment. Quan la dona el va envestir amb tot el seu pes, el va fer retrocedir violentament cap al passadís, on va perdre l’equilibri i va caure de costat. La dona, sense perdre un sol moment, es va esquitllar per un costat i va córrer cap a la porta oberta del vagó. En Peppito va fer un crit, mentre intentava aixecar-se, però quan va ser dret, ella ja havia baixat les escales i corria esperitada per l’andana.

En Peppito i l’altre policia van córrer cap a la porta i van saltar a l’andana; tots dos van treure les pistoles. La dona, que encara corria i ja era lluny del tren, es va girar per veure si la seguien. Quan va veure les pistoles va fer un gran crit i va saltar de l’andana cap a les vies. A la distància es va sentir l’arribada del tren directe de mercaderies que anava en direcció sud procedent d’Hongria.

Els policies seguien la dona cridant. Ella va veure el tren que s’acostava, llavors va mirar enrere per calcular la distància que la separava dels homes i va decidir arriscar-se. Va córrer endavant una mica més, sense allunyar-se de les vies, i de sobte va girar bruscament i va fer un salt cap a l’esquerra, per travessar la via. Els policies van cridar, es va sentir el xiulet del tren al mateix temps que el xiscle dels frens omplia l’aire. Potser va ser el soroll que la va fer vacil·lar un moment; potser va trepitjar la via en comptes de la grava. Fos quina fos la raó, la qüestió és que va caure de genolls, que va intentar aixecar-se, i que va caure endavant. Però tal com els policies van veure des d’un tros més enrere, va ser massa tard, el tren se li va tirar a sobre.

Després d’haver fet l’informe aquella mateixa tarda, en Peppito no va parlar mai més del que va passar. Ni tampoc el policia que l’acompanyava, ni els homes que conduïen la màquina del tren de mercaderies, tot i que un d’ells ja ho havia vist una vegada, tres anys abans, a la sortida de Bucarest.

Els diaris van dir més tard que al moneder de la dona s’hi havien trobat set-cents euros. La neboda de la signora Battestini, a qui la seva tia havia donat poders, va declarar que el dia anterior havia anat a recollir-li la pensió a l’oficina de correus i que més tard l’hi havia anat a portar: set-cents dotze euros.

Com que el cos de la romanesa havia quedat en molt mal estat, no es va fer cap intent de trobar restes de sang de la signora Battestini. Un dels homes que estava al seu compartiment va dir que quan va pujar al tren a Venècia semblava molt alterada, però que s’havia anat calmant a mesura que s’allunyaven de la ciutat, i l’altre va dir que no havia deixat la bossa de plàstic ni un moment, ni tan sols per anar al lavabo.

Com que no hi havia cap més sospitós, es va decidir que la romanesa era l’assassina, i la policia va optar per aparcar el cas i gastar les energies en altres coses més urgents. No es va tancar, només es va deixar de banda, com si estigués resolt. Si les coses seguien el seu curs, el cas aniria desapareixent per falta d’atenció i, quan els titulars sensacionalistes dels primers dies que parlaven de l’assassinat i la fugida de la romanesa s’haurien oblidat, ningú en parlaria mai més.

La policia es va limitar a establir les proves més rutinàries relacionades amb l’assassinat de la Maria Grazia Battestini. La seva neboda va dir que la romanesa, que coneixia pel nom de Flori, feia quatre mesos que s’estava amb la seva tia. No, la neboda no l’havia pas contractada, d’això se n’havia cuidat l’advocada de la seva tia, la Roberta Marieschi. Va resultar que la dottoressa Marieschi tenia com a clients molta gent gran de la ciutat, i a molts els procurava minyones i assistència domèstica, sobretot de Romania, on tenia contactes amb diverses organitzacions caritatives.

La dottoressa Marieschi no sabia res de la Florinda Ghiorghiu, tret del que deia el seu passaport, del qual tenia una còpia. L’original es va trobar en una bosseta de roba que la dona duia lligada a la cintura. Quan es va netejar i examinar va resultar ser fals, i no pas una falsificació gaire bona. Quan se li va demanar a la dottoressa Marieschi què en sabia, va contestar que certificar la validesa dels passaports no era pas feina seva. Havien passat pel control d’immigració de la policia i els havien acceptat com a autèntics. Ella només es cuidava de trobar una feina a les persones que duien aquells passaports, que com ja havia dit abans i tornava a dir ara, havien passat pel control de la policia i els havien acceptat com a autèntics.

Només havia vist la senyora Ghiorghiu una vegada, feia quatre mesos, quan l’havia acompanyat a casa de la signora Battestini i les havia presentat. Des d’aquell dia no hi havia tingut cap més contacte. Sí, la signora Battestini s’havia queixat de la romanesa, però la signora Battestini tenia el costum de queixar-se sempre. L’ajuda que ella li enviava no li estava mai bé.

Com que el cas semblava estar als llimbs, ningú no sabia respondre a la neboda sobre la situació del pis, si estava precintat o s’hi podia accedir. Cansada de la falta de resposta, la neboda va consultar-ho amb la dottoressa Marieschi, que li va assegurar que les disposicions del testament de la seva tia eren prou clares per garantir-li la possessió indiscutible de tot l’edifici. Una setmana després de la mort de la signora Battestini, les dues dones es van trobar i van parlar detingudament de l’herència de la morta. L’endemà, la neboda, més tranquil·la per les paraules de l’advocada, va anar al pis i el va netejar. Va posar en caixes de cartró tot el que li va semblar que podia ser de valor i les va pujar a les golfes. La resta, la roba i les possessions personals de la seva tia, ho va posar en bosses grans d’escombraries i ho va treure fora al carrer. El dia següent hi van anar els pintors; la dottoressa Marieschi havia convençut l’hereva que el millor que podia fer era comprar mobles nous i llogar el pis als turistes. Ella l’ajudaria a trobar bons llogaters, i no, si l’acord es feia de manera informal i els pagaments es feien al comptat, no veia cap raó perquè aquells ingressos s’haguessin de declarar. Després de consultar-ho una vegada més amb la dottoressa Marieschi, l’hereva va decidir arreglar els pisos, amb la intenció d’obtenir-ne uns lloguers substanciosos.

I les coses estaven així tan sols tres setmanes després de la mort de la Maria Grazia Battestini. Les seves possessions mundanes estaven abandonades a les golfes. La neboda les havia posat en caixes de qualsevol manera amb la vaga esperança que algun dia, quan tingués temps de fer-hi un cop d’ull, potser hi trobaria alguna cosa de valor; i el pis, acabat de pintar, ja havia despertat l’interès d’un fabricant de cigars holandès que el volia llogar per a l’última setmana d’agost.





3


I d’aquella manera tothom estava content: la policia, que era com si hagués tancat el cas encara que no l’hagués resolt; la Graziella Simionato, la neboda de la signora Battestini, que ja es fregava les mans davant d’aquells ingressos benvinguts, i la Roberta Marieschi, que es felicitava per haver mantingut el nom de Battestini a la llista de clients. I segurament les coses s’haurien quedat d’aquella manera si no hagués estat pel déu preferit dels venecians, i, de fet, de tots els pobles i ciutats: la xafarderia.

A última hora de la tarda del tercer diumenge d’agost, es van obrir els finestrons d’un pis de la segona planta al costat del Canale della Misericordia, no gaire lluny del Palazzo del Cammello. La propietària del pis, l’Assunta Gismondi, era una dissenyadora gràfica que havia viscut a Venècia tota la vida, tot i que darrerament treballava bàsicament per a un estudi d’arquitectes de Milà. Després d’haver obert els finestrons per deixar circular l’aire i refrescar una mica el pis, la signora Gismondi va fer el que feia anys que feia, va mirar a l’altra banda del canal, a les finestres que tenia ben bé al davant, i es va sorprendre de veure els finestrons del segon pis tancats. Va quedar sorpresa, però no pas decebuda.

Va desfer la maleta, va penjar algunes peces a l’armari i en va posar d’altres a la rentadora. Es va mirar el correu que s’havia acumulat durant les tres setmanes que havia estat a Londres i va llegir els faxos, però com que ja s’havia mantingut en contacte via Internet amb el seu amant i amb la gent de la feina que l’havien enviat a Londres a fer el curs, no es va molestar a obrir l’ordinador per veure si hi tenia missatges. El que va fer va ser agafar el cabàs d’anar a comprar i anar al Billa de l’Strada Nuova, l’únic lloc on trobaria prou menjar per preparar-se un bon sopar per a aquell vespre. La idea de menjar en un altre restaurant la va esgarrifar. S’estimava més estar-se a casa i menjar-se un bon plat de pasta amb olio e peperoncino que asseure’s tota sola i menjar enmig de desconeguts.

El Billa de l’Strada Nuova estava obert, i la signora Gismondi va poder omplir la bossa de tomàquets frescos, albergínies, all, enciam, i, per primera vegada des de feia tres setmanes, va trobar fruita i formatge decent sense que hagués de deixar-hi la setmanada. Un cop va ser al pis, va abocar oli d’oliva en una paella, va tallar ben petits dos, tres, quatre grans d’all i els va deixar enrossir a poc a poc, respirant l’aroma amb un plaer que de tan intens gairebé era religiós. Estava contenta de ser un altre cop a casa, entre els objectes i les olors que estimava.

El seu amant va trucar mitja hora després i li va dir que encara era a l’Argentina, que les coses s’havien complicat, però que tenia previst tornar al cap d’una setmana més o menys, i que agafaria l’avió des de Roma per quedar-se tres dies. No, li diria a la seva dona que havia d’anar a Torí per negocis; de totes maneres, a ella tant li era. Quan va penjar el telèfon, l’Assunta es va asseure a la cuina i es va menjar un plat de pasta amb salsa de tomàquet i albergínies; després es va menjar dos préssecs i es va acabar mitja ampolla de cabernet sauvignon. Mentre contemplava la finestra de la casa del davant, va xiuxiuejar una pregària demanant que aquells finestrons no es tornessin a obrir mai més, i va pensar que si es complia no demanaria cap més favor en tota la seva vida.

L’endemà al matí, quan es dirigia al seu bar preferit per prendre un cafè i un brioix, es va aturar al quiosc per comprar el diari.

—Bon dia, signora —la va saludar l’home de darrere el taulell—. Feia molts dies que no ens vèiem. ¿Vacances?

—No, he estat a Londres, però per feina.

—¿I s’ho ha passat bé? —va demanar en un to que posava en dubte que allò fos possible.

L’Assunta Gismondi va agafar un Gazzettino del pilot i va fer un cop d’ull als titulars més destacats que pronosticaven un col·lapse polític imminent, un desastre ecològic i un crim passional a la Llombardia. Que bonic era tornar a ser a casa. Va arronsar les espatlles en resposta a la pregunta que feia una estona que li havien fet, com volent dir que era gairebé impossible treballar i passar-s’ho bé alhora, tant aquí com en qualsevol ciutat, com en qualsevol país.

—Sí, va anar bé —va dir finalment—. Però m’agrada tornar a ser a casa. ¿I per aquí? ¿Que hi ha hagut res de nou?

—Veig que encara no ho sap —va dir, amb la cara il·luminada pel plaer de ser el primer de fer-li saber les males notícies.

—No, ¿què ha passat?

—La signora Battestini, la que viu davant de casa seva. ¿No ha sentit res?

Va pensar en els finestrons tancats, amb un deix d’esperança continguda.

—No, res. ¿Què ha passat? —Va deixar el diari al taulell i es va inclinar cap a ell.

—És morta. L’han assassinat —va dir, acariciant les paraules.

La signora Gismondi va fer un bot de sorpresa, llavors va exclamar:

—¿Què diu? ¿Quan?

—Deu fer tres setmanes. El metge la va trobar; ja sap qui vull dir, aquell metge que visita la gent gran a casa seva. Doncs la va trobar amb el cap obert. —Va fer una pausa per veure l’efecte de les seves paraules, va considerar que la signora Gismondi estava satisfactòriament esbalaïda, i va continuar—: El meu cosí coneix un dels polis que hi van anar, i em va dir que li havia dit que l’assassí havia d’odiar-la molt. Bé, això és el que em va dir que li havia dit. I suposo que sí, vull dir que suposo que sí que l’odiava.

—¿Què? —va exclamar la signora Gismondi, confosa per aquella notícia inesperada i per l’estrany comentari—. ¿Qui? No sé de qui em parla, ara.

—La romanesa. La romanesa la va matar. —El venedor va veure la cara de sorpresa i es va llançar de ple al segon i millor acte del seu drama—. Sí, i llavors va mirar de fugir del país, però la van trobar al tren, el que va cap a Romania.

La signora Gismondi va empal·lidir, però allò no va fer més que augmentar l’entusiasme del venedor.

—La van trobar just a la frontera, a Villa Opicina, em penso. Estava tan tranquil·la allà al tren, com si no hagués trencat mai cap plat, i acabava de matar aquella pobra dona. Va pegar a un policia i va intentar fer-lo caure a les vies, però no va poder, i al final va ser ella qui va anar a parar sota el tren. —Va veure que la signora Gismondi estava cada cop més alterada i llavors va afegir—: Bé, és el que deien els diaris i el que diu tothom, és clar.

—¿Qui va anar a parar sota el tren? ¿La Flori?

—La romanesa. ¿Es deia Flori? —va demanar, tot parat i recelós que ella sabés el seu nom.

—Sí —va dir la signora Gismondi—. ¿I què li va passar?

El venedor va semblar desconcertat per la pregunta. ¿Què volia que li passés a una persona que l’atropellava un tren?

—Ja l’hi he dit, signora —va dir, fent un esforç de paciència—, el tren la va atropellar. Allà, a Villa Opicina o on sigui.

No era un home gaire intel·ligent i no li sobrava imaginació. Aquelles paraules eren buides, no significaven res per a ell. En el sentit que, quan les deia, no invocava cap imatge de rodes d’acer i del fatal punt de contacte d’aquestes rodes amb els rails metàl·lics de sota. Era incapaç de fer-se una imatge del que passa quan alguna cosa, qualsevol cosa, queda atrapada inexorablement entre aquestes dues coses.

La signora Gismondi va posar la mà sobre un pilot de diaris, com si volgués recuperar l’equilibri.

—¿És morta? —va preguntar, com si l’home no s’hagués explicat prou bé.

—És clar —va dir, impacient davant d’aquella lentitud per entendre les coses—. I la pobra signora Battestini també —va dir en un to indignat que es va filtrar al cervell de la signora Gismondi.

—És clar —va dir suaument—. Quina cosa tan terrible. —Es va treure unes monedes, les va posar sobre el taulell i va marxar de la botiga sense agafar el diari i jurant que no hi tornaria mai més. Pobra dona, pobra dona.

Va tornar a casa seva i va fer una cosa que encara no havia fet mai i que ni tan sols estava segura que es pogués fer, va anar a Internet i va entrar a la pàgina del Gazzettino per buscar l’edició del dia després de la seva partida a Londres. Va lamentar la decisió de fer una immersió total en l’anglès durant el temps que va ser allà: ni diaris ni notícies de casa, ni tampoc mirar de posar-se en contacte amb altres italians. Era com si les últimes tres setmanes no haguessin existit mai. El Gazzettino, però, la va posar al dia en un moment, i tant que sí.

Va llegir només les notícies que feien referència a l’assassinat i, a mesura que passaven els dies i les edicions, va poder anar seguint la història, que era més o menys tal com l’hi havia explicat el venedor de diaris: Dona gran trobada morta pel metge, criada romanesa que desapareix, tren aturat a la frontera, intent de fugida, mort. Documents falsos, família trasbalsada per l’assassinat de la tia predilecta, funeral celebrat en la intimitat.

L’Assunta Gismondi va tancar l’ordinador i es va quedar mirant fixament la pantalla fosca. Quan se’n va cansar, va girar la vista cap als llibres que cobrien una paret del seu estudi i va llegir els noms dels autors del primer prestatge: Aristòtil, Plató, Èsquil, Eurípides, Plutarc, Homer. Llavors va mirar per la finestra, als finestrons tancats de l’altra banda del canal.

Finalment va estirar el braç i va agafar el telèfon. Va marcar el 113 i va dir que volia parlar amb un policia.

Quan mitja hora més tard entrava per la porta de la Questura, es va dir que havia estat una estúpida d’haver pensat que li enviarien algú a casa per parlar amb ella. Era una ciutadana complint amb la seva obligació cívica, que proporcionaria informació de gran importància; per tant, un policia ensopit, que no va voler donar-li el nom, li va dir que si volia parlar amb ells havia de desplaçar-se a la Questura. Tan bon punt havia sentit aquella veu sol·lícita per telèfon, es va penedir d’haver dit qui era. Si no els hagués donat el seu nom, li haurien vingut temptacions d’oblidar l’assumpte i deixar que se’n preocupessin ells. Però el problema era que ella sabia que no se’n preocuparien, que l’última cosa que els passaria pel cap, si és que el feien servir per a alguna cosa, seria canviar totes aquelles suposicions i complicar-se la vida buscant-ne de noves.

Es va dirigir a la dreta, a una finestreta darrere la qual seia un policia d’uniforme.

—He trucat fa mitja hora —va començar—, per dir que tenia unes informacions sobre un crim. M’han dit que havia de venir i ja sóc aquí. —El policia va continuar impassible, i ella va afegir—: Voldria parlar de l’assassinat de fa unes quantes setmanes.

El policia va considerar la qüestió durant una estona, com si allò fos Dodge City i hagués de rumiar a quin assassinat es referia.

—La signora Battestini —va dir al final.

—Sí.

—Doncs haurà de parlar amb el lloctinent Scarpa —va dir l’agent.

—¿Que hi és?

—Ara l’hi miro —va dir l’home, despenjant el telèfon. Es va girar d’esquena i va parlar en veu molt baixa. La signora Gismondi va tenir la impressió que ell i el lloctinent Scarpa estaven planejant una estratègia per fer-li confessar la seva participació en el crim. Després d’una estona que a la signora Gismondi li va semblar molt llarga, el policia va sortir de la cabina. Va assenyalar cap a la part del darrere de l’edifici i va dir—: Al capdavall del passadís, signora. Giri a la dreta i és la segona porta a l’esquerra. El lloctinent l’està esperant —va dir, i llavors va girar cua i se’n va tornar a la cabina.

La signora Gismondi va anar passadís avall, sorpresa que la deixessin córrer per la Questura amb aquella llibertat. ¿Que no havien sentit a parlar mai de les Brigades Roges?

Va trobar la porta, va trucar, i una veu li va dir que entrés. Un home més o menys de la seva edat estava assegut darrere una taula metàl·lica en un despatx no pas gaire més gran que la cabina de l’entrada. Va calcular que si es posava dret devia ser molt més alt que ella. Tenia els cabells foscos i uns ulls que semblava que es limitessin a mirar la superfície de les coses. Davant d’aquell home uniformat assegut darrere la taula tan sols hi havia dues cadires sense braços.

—¿El lloctinent Scarpa? —va preguntar.

El policia va alçar el cap i va assentir abans d’abaixar els ulls per mirar els papers que tenia sobre la taula.

La signora Gismondi li va donar el seu nom i l’adreça, i llavors va preguntar:

—¿És vostè qui s’encarrega de la investigació de l’assassinat de la signora Battestini?

—Sí, era jo —va dir, tornant a alçar la vista. Llavors va assenyalar una cadira i li va dir que fes el favor de seure.

Amb una camada va ser a la cadira i es va asseure; llavors es va adonar que el sol que entrava per la petita finestra li tocava de ple a la cara, es va aixecar i va canviar de lloc.

La signora Gismondi no tenia cap experiència amb la policia, però havia estat casada durant sis anys amb un home gandul i violent, i va decidir tornar enrere i actuar com ho feia en aquell temps i aquella situació.

—Diu que vostè se n’encarregava, lloctinent —va dir amb veu calmada—. ¿Vol dir que ara la investigació la porta alguna altra persona? —Si era així, va pensar, ¿per què l’havien enviat a parlar amb aquell home?

El lloctinent va acabar de llegir el que estava llegint, va enretirar els papers a una banda de la taula i la va mirar.

—No.

La signora Gismondi va esperar una explicació i, com que no n’hi va donar cap, va dir:

—¿Vol dir que la investigació està tancada?

—No —va repetir el policia després d’una pausa llarga.

Sense cap senyal d’impaciència o d’exasperació, la signora Gismondi va preguntar:

—Doncs, em sap greu, però no l’acabo d’entendre.

—Vol dir que actualment la investigació no s’està seguint de manera activa.

Sentint aquell accent de vocals torturades, la signora Gismondi va deduir que era del sud, potser sicilià, i automàticament va incorporar la nova informació i va ajustar la seva manera d’actuar.

—¿Llavors a qui he de veure per parlar d’aquesta qüestió? —va preguntar, fingint indiferència.

—Si el cas s’estigués investigant, hauria de parlar amb mi. —Li va deixar temps per copsar les implicacions de l’afirmació i es va tornar a dedicar als papers de la taula. Li estava dient que marxés, no tenia el més mínim interès per saber el que ella havia de dir-li.

La signora Gismondi va dubtar un moment. Tot allò li portaria complicacions i si no la creien encara seria pitjor, fins i tot podria córrer un risc real. Hauria estat d’allò més fàcil aixecar-se i marxar, deixar tot aquell assumpte i perdre de vista aquell home d’ulls indiferents.

—Vaig llegir al Gazzettino que la va assassinar aquella romanesa que vivia amb ella, ¿oi? —va dir la signora Gismondi.

—Sí —va dir, i llavors va afegir—: La romanesa la va assassinar. —Tant el seu to com les seves paraules no admetien discussió possible.

—Doncs, potser sí que el diari ho deia, però no és cert, la romanesa no la va matar —va dir, empesa per la seguretat amb què l’home havia parlat i decidida a llançar-se de cap a la veritat.

La indiferència del policia, però, era inexpugnable.

—¿Té alguna prova d’això, signora? —va demanar, en un to que deixava clar que encara que la tingués no hi estava interessat en absolut.

—Vaig parlar amb la dona romanesa el matí de l’assassinat —va dir la signora Gismondi.

—Sí, i em temo que la signora Battestini també devia parlar-hi —va dir el lloctinent, convençut d’haver fet una observació enginyosa.

—També la vaig acompanyar a l’estació.

Això ja va cridar-li més l’atenció. Va ajuntar les mans sobre la taula i es va inclinar endavant cap a la signora Gismondi, com si volgués fer un bot i arrencar-li una confessió.

—¿Què? —va preguntar, sorprès.

—La vaig acompanyar a l’estació perquè agafés el tren de Zagreb. El que passa per Villa Opicina. Llavors a Zagreb havia de canviar i agafar el tren de Bucarest.

—¿Però què diu? ¿M’està dient que la va ajudar? —Es va mig aixecar, però va tornar a seure.

La signora Gismondi no es va dignar a contestar la pregunta, i va repetir:

—Li dic que la vaig acompanyar a l’estació i la vaig ajudar a comprar el bitllet per al tren de Zagreb.

El lloctinent es va quedar callat una estona, mentre li estudiava la cara i considerava el que acabava de sentir.

—Vostè viu a Venècia —va dir en un to sever, com si l’estigués jutjant per algun delicte. Abans que ella li pogués preguntar per què l’hi demanava, el lloctinent va continuar—: ¿Què li ha passat? ¿S’acaba de recuperar d’un atac d’amnèsia, que ens vingui a explicar tot això al cap de tres setmanes?

—He estat fora —va dir, sorpresa pel to de culpa amb què parlava.

—¿Sense telèfon ni diaris? —va saltar ell.

—Era a Anglaterra, fent un curs intensiu d’anglès. I vaig decidir no parlar gens d’italià mentre fos allà —va explicar, sense parlar-li de les converses telefòniques amb el seu amant—. Vaig tornar ahir al vespre i no n’he sabut res fins aquest matí.

El lloctinent va canviar de tema, però tenia la veu plena de recel.

—¿La coneixia, la romanesa?

—Sí.

—¿Li va explicar el que havia fet?

La signora Gismondi va fer un esforç de paciència. Era l’única arma que tenia.

—No va fer res. La vaig trobar al matí davant de la casa. Jo visc ben bé a l’altra banda de la calle. Estava tancada a fora, i la signora Battestini era a dins.

—¿A dins?

—Treia el cap per la finestra. La Flori estava tancada a fora, picava al timbre, però la vella no la deixava entrar. —L’Assunta Gismondi va alçar l’índex de la mà dreta, i el va fer anar a poc a poc d’una banda a l’altra, imitant el gest que havia vist fer a la signora Battestini.

—Li ha dit Flori —va dir el lloctinent Scarpa—. ¿Eren amigues?

—No. La solia veure des de la finestra de casa meva. De tant en tant ens saludàvem o ens dèiem alguna cosa. Gairebé no parlava italià, però ens enteníem.

—¿I quina mena de coses li explicava?

—Que es deia Flori, que tenia tres filles i set néts. Que una de les seves filles treballava a Alemanya, però no sabia ben bé on, no es recordava del nom de la ciutat.

—¿I de la signora Battestini? ¿Li parlava mai d’ella?

—Em deia que era una dona difícil. Però això ho sap tot el barri.

—¿No li agradava?

La signora Gismondi va perdre la paciència per un moment.

—No li agradava a ningú —va etzibar-li.

—¿L’odiava prou per matar-la? —va dir l’Scarpa, àvidament.

La signora Gismondi es va allisar la faldilla per sobre els genolls, va ajuntar els peus, va respirar fondo i va dir:

—Lloctinent, em sembla que no ha prestat gaire atenció al que li he dit. La vaig trobar al carrer al matí. La signora Battestini era a la finestra, fent-li que no amb el dit. No la deixava entrar. Vaig endur-me la dona, la Flori, a un cafè i vaig intentar parlar amb ella, però estava massa nerviosa per pensar amb claredat. Va plorar gairebé tota l’estona. Va dir que la dona l’havia tancat a fora, que tenia la seva roba i les seves coses a dins, però que el passaport el duia a sobre. Va dir que no sortia mai sense el passaport.

—Era fals —va declarar l’Scarpa.

—No veig quina importància té això, ara —va contestar ràpidament la signora Gismondi—. Li hauria permès entrar a Romania —va dir, i llavors va afegir enrabiada—: Bé que va poder entrar a Itàlia, ¿no?

La signora Gismondi es va sentir la ràbia a la veu i va fer una pausa per recuperar la calma i va afegir:

—Era tot el que volia. Tornar a casa amb la seva família.

—Sembla que s’entenien molt bé, tenint en compte que ella no parlava italià —va dir l’Scarpa.

La signora Gismondi va considerar la resposta i va dir:

—No sabia dir gaires coses: basta, vado, treno, famiglia, Bucaresti, signora cattiva. —Tan bon punt va pronunciar aquesta última paraula, se’n va penedir.

—¿Així diu que la va acompanyar al tren?

—No només ho dic, lloctinent. Ho afirmo. És la veritat. La vaig acompanyar a l’estació i la vaig ajudar a comprar el bitllet.

—¿I com s’explica que aquesta dona amb passaport fals que diu que estava tancada a fora amb totes les coses a dins dugués prou diners a sobre per comprar un bitllet per a Bucaresti? —va demanar, amb una imitació barroera del seu accent.

—El bitllet li vaig comprar jo —va declarar la signora Gismondi.

—¿Què? —va fer l’Scarpa, com si la dona li acabés de confessar que havia perdut el seny.

—Li vaig comprar el bitllet i també li vaig donar diners.

—¿Quants? —va preguntar l’Scarpa.

—No ho sé. Sis o set-cents euros.

—¿I vol que em cregui que no sap els diners que li va donar?

—És la veritat.

—¿Com que és la veritat? ¿La va trobar al carrer i només va haver de fer petar els dits i li van aparèixer set-cents euros, i llavors va pensar que seria molt bonic donar-los a aquella pobra romanesa que estava tancada fora de casa i no tenia on anar?

La signora Gismondi va respondre amb veu d’acer:

—Tornava del banc i acabava de cobrar el xec d’un client. Portava diners i quan em va dir que volia tornar a Bucarest, li vaig demanar si la signora Battestini li havia pagat el que li devia. —Es va mirar l’Scarpa com buscant un senyal de comprensió. No en va veure cap, però tot i així va continuar—: Va dir que tant li era, que el que volia era tornar a casa. —Va fer una pausa, de sobte es va sentir avergonyida de confessar la seva debilitat a aquell home—. I llavors li vaig donar diners. —La cara del lloctinent va canviar. Hi va veure una expressió de menyspreu per la seva ingenuïtat—. Feia tres mesos que treballava per a aquella dona, llavors la deixa al carrer sense pagar-li el que li deu ni deixar-li agafar les seves coses. —Li van venir ganes de demanar-li al lloctinent què volia que fes en una situació com aquella, però s’ho va pensar més bé—: No podia permetre que hagués treballat tots aquells mesos per a res —va dir, i va callar.

—¿Llavors què va passar?

—Li vaig demanar què faria i, tal com ja li he explicat, em va dir que l’únic que volia era tornar a casa amb els seus. Aleshores s’havia calmat una mica i ja no plorava, i li vaig dir que l’acompanyaria a l’estació i l’ajudaria a demanar informació sobre els trens. Em va dir que li semblava que hi havia un tren que anava a Zagreb pels volts del migdia i vam anar a l’estació a comprovar-ho.

—I el bitllet, diu que també l’hi va pagar, ¿oi? —va preguntar, en un intent de sondejar les profunditats de la seva ingenuïtat.

—Sí.

—¿I després què va passar?

—Després vaig tornar a casa. Havia de marxar cap a Londres.

—¿Quan?

La signora Gismondi va rumiar una estona i va dir:

—El vol era a dos quarts de dues. El taxi em va venir a buscar al migdia.

—¿I es va quedar a l’estació fins aquell moment, signora?

—No ho sé. Devien ser les deu, dos quarts d’onze.

—¿I quan va començar tot? ¿A quina hora ha dit que havia trobat la dona?

—No n’estic segura, pels volts de dos quarts de deu.

—¿Havia de marxar fora per tres setmanes, un taxi l’havia de venir a recollir, i encara va tenir temps d’endur-se aquella dona, que assegura que amb prou feines coneixia, a l’estació i comprar-li un bitllet?

La signora Gismondi va ignorar aquella provocació. Li volia explicar que mai no havia suportat les últimes hores d’abans de marxar de viatge, que no suportava córrer amunt i avall pel pis, comprovant i tornant a comprovar si la clau del gas estava tancada, que les finestres i els finestrons fossin tancats, el cable del telèfon desconnectat de l’ordinador, però no volia donar-li tantes explicacions. Només va dir:

—Tenia temps.

—¿I en té cap prova, d’això?

—¿De què?

—Que va estar allà.

—¿On?

—A Londres.

Va estar temptada de demanar-li a veure quina importància tenia allò, però va recordar el seu marit i com es posava de violent quan se li oposava qualsevol tipus de resistència i només va dir:

—Sí.

—¿I la va deixar allà? —va preguntar, deixant de banda Londres.

—Sí.

—¿On?

—A l’estació, al costat de la taquilla.

—¿I va tardar molta estona?

—¿A fer què? A comprar-li el bitllet?

—No, a tornar cap a casa.

—Onze minuts.

El lloctinent Scarpa va alçar les celles i es va repenjar al respatller de la butaca.

—¿Onze minuts, signora? És molt exacte, això. No s’ho deu haver preparat, ¿oi?

—¿Què vol que m’hagi preparat?

—Tota aquesta història.

La signora Gismondi va respirar fondo dues vegades abans de contestar.

—Lloctinent, és exacte no perquè estigui preparat, sinó perquè són onze minuts. Fa gairebé cinc anys que visc al mateix lloc, i vaig i vinc de l’estació almenys dos cops a la setmana. —Va notar que la ràbia li pujava a la veu, va mirar de controlar-la, però no va poder—. Si és capaç de fer uns simples càlculs aritmètics, veurà que això és més de cinc-centes vegades d’anar i venir. Per tant, si li dic que són onze minuts, és perquè són onze minuts.

—Així ella també hauria tardat el mateix, ¿oi? —va dir el lloctinent, ignorant del tot el seu to.

—¿Qui vol dir ella?

—La romanesa.

Volia dir-li que la romanesa tenia un nom, que es deia Flori, però es va mossegar la llengua i només va dir:

—Tothom tardaria el mateix, lloctinent.

—¿I a quina hora van començar aquests onze minuts, signora?

—Ja l’hi he dit. A dos quarts d’onze, potser una mica més tard.

—I el tren de Zagreb no surt fins a tres quarts de dotze —va dir amb la seguretat que li donava haver consultat els horaris.

—Sí, em penso que sí.

—Això és més d’una hora, signora —li va dir com si parlés amb una persona que havia arribat a l’edat adulta sense haver après a comptar.

—Això és ridícul —va dir la signora Gismondi, davant l’absurditat de tot plegat—. No era la mena de persona que hauria tornat per matar algú.

—¿I hi té gaire experiència, vostè, a tractar amb aquesta mena de persones, signora?

Va resistir l’impuls de clavar-li un bolet, va respirar fondo i va dir:

—Jo li he dit el que va passar.

—¿I espera que em cregui tot això, signora? —va dir el lloctinent Scarpa en to burleta.

Ella sabia que havia fet el que havia de fer, que havia complert el seu deure com a persona; i no esperava que el lloctinent la cregués.

—Tant si em creu com si no em creu, lloctinent, el que li he explicat és la veritat. —I abans que ell pogués afegir-hi res, va continuar—: No tinc cap raó per mentir. De totes maneres, la seva reacció em fa pensar que hauria estat molt més fàcil no haver dit res. Però vaig veure que la vella no la deixaria entrar al pis. Vaig donar els diners a la Flori i la vaig acompanyar a l’estació. —El lloctinent va començar a posar-hi pegues, però la signora Gismondi va alçar una mà per aturar-lo i va seguir—: I és veritat, lloctinent, tant si s’ho creu com si no s’ho creu: la Flori no va matar la signora Battestini.





4


Es van quedar asseguts, l’un davant de l’altre, durant una estona, fins que, al final, l’Scarpa es va aixecar i va sortir del despatx, deixant la porta oberta. La signora Gismondi va estudiar els objectes de la taula del lloctinent, però no hi va trobar gaire cosa que li permetés veure la mena d’home amb qui tractava: un parell de safates metàl·liques plenes de papers, un bolígraf, un telèfon. Va alçar els ulls cap a la paret: Jesucrist li va tornar la mirada des de la creu, com si tampoc volgués dir-li el que la proximitat amb el lloctinent Scarpa li havia ensenyat.

L’habitació només tenia una finestra petita, i estava tancada. Al cap de vint minuts, la signora Gismondi no va poder suportar més la incomoditat. Encara que tingués la porta de darrere seu oberta, cada cop feia més calor, i es va aixecar per veure si al passadís passava una mica més d’aire. Però al mateix moment que s’aixecava, el lloctinent Scarpa va entrar al despatx amb una carpeta a la mà dreta. Va veure que tenia intenció d’aixecar-se i li va dir:

—No devia pas voler marxar, ¿oi signora?

El to no era pas amenaçador, però la signora Gismondi, amb els braços caiguts al costat del cos, es va tornar a asseure i va dir:

—No, de cap manera.

De fet era exactament el que tenia ganes de fer, marxar i no pensar més en tot allò, deixar que s’espavilessin sols.

L’Scarpa va tornar a la seva cadira, es va asseure, va mirar els papers de la taula, com si busqués algun senyal que la signora Gismondi els hi hagués remenat quan ell era fora, i va dir:

—Ha tingut temps per pensar-hi, signora. ¿Encara segueix mantenint que va donar diners a aquella dona i la va acompanyar a l’estació?

Tot i que el lloctinent no ho havia de saber mai, va ser aquella insinuació, aquell to de menyspreu que va acabar de convèncer-la que havia fet bé acudint a la policia. Va pensar en el seu marit, que era baix i ros i no s’assemblava de res al lloctinent, i es va adonar que, malgrat tot, eren com dues gotes d’aigua.

—No «mantinc» res, lloctinent —va dir amb una calma estudiada—. Ho afirmo, ho declaro, ho proclamo, i, si se’m dóna l’oportunitat de fer-ho, puc jurar ara mateix que la romanesa, el nom de la qual és Flori, estava tancada fora de la casa de la signora Battestini i que la signora Battestini estava viva i a la finestra quan vaig trobar-me la Flori al carrer. A més, declaro que al cap de poc més d’una hora, quan la vaig acompanyar a l’estació, estava calmada i tranquil·la, i no presentava cap indici de voler matar ningú. Siguin quins siguin aquests indicis. —Volia continuar, per deixar-li clar a aquell salvatge que era impossible que la Flori, la pobra Flori, hagués pogut cometre aquell crim. El cor li bategava furiós amb el desig de fer-li entendre a aquell home que s’equivocava; la suor se li acumulava enmig dels pits i hauria volgut plantar-li cara, però l’hàbit de la precaució la va fer callar i no va dir res més.

L’Scarpa, impassible, es va aixecar, va agafar la carpeta i va tornar a marxar. La signora Gismondi es va repenjar a la cadira i va mirar de relaxar-se, es va dir que ja ho havia explicat tot i que ja havia acabat. Es va obligar a respirar fondo, va tirar el cap enrere i va tancar els ulls.

Després d’uns llargs minuts va sentir un soroll al seu darrere, va obrir els ulls i es va girar cap a l’entrada. Un home de la mateixa alçada de l’Scarpa, però que no anava uniformat, se la mirava des de la porta, amb la mateixa carpeta a la mà. Quan els seus ulls es van trobar, va sacsejar lleugerament el cap i va fer-li un mig somriure.

—Si li sembla bé, signora, podem pujar al meu despatx, estarà més còmoda. Té dues finestres i suposo que s’hi estarà més fresc —va dir fent un pas cap a dins i invitant-la a sortir.

La signora Gismondi es va aixecar.

—¿I el lloctinent? —va demanar.

—A dalt no ens molestarà —va dir i li va allargar la mà—. Sóc el commissario Guido Brunetti, signora, i m’interessaria molt sentir tot això que explica.

La signora Gismondi li va escrutar la cara i li va semblar que deia la veritat, que realment hi estava interessat, i li va estrènyer la mà. Després d’aquest intercanvi formal, el comissari li va fer un senyal indicant-li la porta. Quan van ser al capdavall de les escales, unes elegants supervivents en un edifici que havia sofert ultratges de tota mena en nom de l’eficàcia, el comissari se li va posar al costat.

—Em sembla que el conec —va dir-li la signora Gismondi.

—Sí —va dir ell—. A mi també m’ho sembla. ¿Que treballa prop de Rialto?

La signora Gismondi va somriure i es va relaxar.

—No, treballo a casa, al costat de la Misericordia, però vaig al mercat almenys tres cops per setmana. Em sembla que ens devem haver vist per allà.

—¿Al Piero’s? —va dir en Brunetti, que era el nom de la botiga minúscula on ella comprava el parmigiano.

—És clar. I em penso que jo l’he vist alguna vegada al Do Mori —va afegir la signora Gismondi—. ¿Pot ser?

—Sí, tot i que cada vegada hi vaig menys.

—¿Des que en Roberto i en Franco s’ho van vendre?

—Sí —va dir—, ja sé que els que ho han agafat són una gent molt agradable, però no ho sé, no és el mateix.

Que exasperant havia de ser agafar un negoci en aquella ciutat, va pensar la signora Gismondi. Ja ho podies fer tan bé com volguessis, ja podies fer mil i una millores, que al cap de deu o vint anys d’haver-lo agafat, la gent encara rondinaria dient que quan en Franco, en Roberto o en Pinco Pallino portaven el local era molt millor. Els dos nous propietaris, encara no se n’havia après els noms, eren tan agradables com els anteriors, tenien el mateix vi, fins i tot feien els entrepans més bons, però per molt bo que fos tot el que venien, per molt bé que ho fessin tot, estaven condemnats a passar les seves vides professionals patint les comparacions i a no sortir-ne gens ben parats, fins que arribava el dia en què els clients més vells es morien o se n’anaven, i llavors ells es convertien en el nou referent amb què es compararia la incapacitat de qualsevol que n’agafés el relleu.

Al capdamunt de les escales, en Brunetti va girar a l’esquerra i va portar la signora Gismondi per un passadís; llavors es va aturar fora d’una de les portes i la va fer passar a dins. El primer que va veure quan va entrar van ser les finestres altes que donaven a l’església de San Lorenzo i l’armari gran de la paret. Igual que a baix, hi havia una taula de despatx amb una cadira al darrere i dues al davant.

—¿Vol prendre res, signora Gismondi? ¿Un cafè? ¿Un vas d’aigua? —va dir amb un somriure franc, però la signora Gismondi encara estava ressentida amb el comportament de l’Scarpa i va refusar, tot i que amb bones maneres.

—Potser d’aquí a una estona —va dir, i es va asseure a la cadira del costat de la finestra.

El comissari no es va voler allunyar darrere la taula, es va estimar més asseure’s a la cadira del costat. Va deixar la carpeta a la taula i va dir amb un somriure:

—El lloctinent Scarpa m’ha explicat el que li ha dit, signora, però m’agradaria sentir-ho amb les seves paraules. I voldria que em donés tants detalls com pogués.

La signora Gismondi es va preguntar si la gravaria en una cinta o si prendria notes. Havia llegit novel·les policíaques. Però el comissari es va asseure de cara a ella, silenciós, amb el colze sobre la taula, disposat a escoltar-la.

Llavors li va explicar tot el que havia explicat a l’Scarpa: que venia de cobrar un xec al banc; que va veure la Flori amb la bossa de plàstic a la mà; la signora Battestini a dalt de la finestra, mirant avall, sense dir res i fent moure el dit d’una banda a l’altra, en senyal de negació absoluta.

—¿Es recorda de la quantitat exacta de diners que li va donar, signora? —va demanar-li el comissari quan va haver acabat.

La signora Gismondi va sacsejar el cap.

—No, el xec era d’uns mil euros. Vaig comprar algunes coses tornant cap a casa: cosmètics, piles per al CD portàtil i alguna altra cosa, però no recordo què. Sé que quan vaig treure els diners per donar-los-hi, me’n vaig quedar alguns —tots eren en bitllets de cent— i li vaig donar la resta. —Va fer memòria, va mirar de recordar si quan havia arribat a casa havia comptat els diners—. No, no me’n recordo exactament, però devien ser sis o set-cents euros.

—És una dona molt generosa, signora —va dir el comissari amb un somriure.

Si aquelles paraules haguessin sortit de la boca de l’Scarpa, haurien estat una declaració sarcàstica d’incredulitat; venint d’aquell altre home, en canvi, eren més aviat com un compliment, i es va sentir afalagada.

—No sé per què ho vaig fer —va dir la signora Gismondi—. Era allà a fora al carrer, amb una mena de bata de roba sintètica, i amb vambes de lona. Recordo que en duia una d’esparracada d’un costat. I feia mesos que treballava per a ella. No estic segura de quan va començar, però sé que va arribar quan les finestres encara eren tancades.

—Una manera ben estranya de datar les coses, signora.

—No ho diria pas si visqués prop d’ella —va dir amb vehemència. I com que va veure la cara de desconcert del comissari va afegir—: La televisió. Sempre està engegada, tot el dia i tota la nit. A l’hivern, amb les finestres tancades, no és tan terrible. Però a l’estiu, de maig a setembre, em fa parar boja. Les finestres de casa meva són ben bé al davant de les seves, ja sap què vull dir. I té la tele engegada tota la nit, i tan alta que he hagut de trucar a la policia més d’una vegada. Bé, «la tenia engegada», vull dir —va corregir la signora Gismondi quan es va adonar del temps verbal que feia servir.

El comissari Brunetti va sacsejar el cap en senyal de comprensió, com hauria fet qualsevol venecià, habitant d’una ciutat amb els carrers més estrets i amb una de les poblacions més velles de tot Europa.

Animada pel gest, la signora Gismondi va continuar:

—Solia trucar a la policia per queixar-me, però ningú no va fer mai res. L’estiu passat, però, un dels homes amb qui vaig parlar em va aconsellar que truqués als bombers. I quan ho vaig fer em van dir que només pel soroll no podien venir, que hi havia d’haver algun perill o una situació d’emergència. —En Brunetti va fer un cop de cap que semblava indicar que trobava aquella explicació molt interessant.

—Per tant, si ella es deixava la tele oberta, encara que jo la veiés ben adormida al llit (des de la finestra de la meva habitació veig perfectament el seu llit) podia trucar als bombers i dir-los que no la veia i que tenia por que no li hagués passat alguna cosa. —La seva veu va agafar un to robòtic, com si estigués llegint el que deia. Va mirar amunt, va somriure, i llavors va somriure encara més quan va veure l’expressió comprensiva del comissari—. Aleshores la llei els obligava a venir —va dir, i llavors, tornant a la realitat, va afegir, seriosa—: I ara li ha passat una cosa ben horrible, a aquesta pobra dona.

—Sí —va dir en Brunetti.

Es van quedar callats una estona fins que en Brunetti li va demanar:

—¿Pot explicar-me més coses d’aquella senyora, de la Flori? ¿Li va dir mai el seu cognom?

—No, no —va dir—, amb prou feines ens coneixíem i ningú no ens va presentar mai. Ens vèiem des de la finestra molt sovint, i, allò que passa, ens somrèiem i ens saludàvem, i llavors jo li demanava com estava o bé m’ho demanava ella. I ens dèiem quatre coses. No parlàvem de res en concret, ens dèiem «hola» i poca cosa més.

—¿Li va parlar mai de la signora Battestini? —va demanar-li amb un to que era més de curiositat que de sospita.

—Bé —va dir la signora Gismondi—, jo sabia prou bé quina mena de persona era. Ja sap què passa als barris, tothom ho sap tot dels altres, i sé que aquella dona no agradava a ningú. I, a més a més, amb aquella tele que no parava mai. Un dia li vaig demanar com era la signora, i la Flori va somriure, va alçar les espatlles i amb un cop de cap em va dir: «difficile», o alguna cosa per l’estil, però vaig veure que ja s’havia adonat amb quina mena de dona tractava.

—¿I no li va dir res més?

—Alguna vegada li havia trucat i li havia demanat que apagués la televisió —va dir—, a la Flori, vull dir. Havia parlat amb la signora Battestini per telèfon moltes vegades, i a vegades fins i tot em feia cas i l’apagava; en canvi, d’altres, m’escridassava. Una vegada fins i tot em va penjar el telèfon de mala manera i va apujar encara més el volum, vés a saber per què —va dir, tot mirant el comissari per veure quina cara feia davant d’aquelles xafarderies de poble, però li va semblar d’allò més interessat—. En canvi, la Flori em deia sempre molt amable « sì, signora» i apagava la tele. Suposo que per això em queia bé, o potser em feia llàstima, no ho sé.

—Suposo que una estona de silenci devia ser un gran alleujament. No hi ha res pitjor que ser destorbat quan vols dormir —va dir el comissari en to comprensiu.

—A vegades, a l’estiu era completament impossible dormir. Tinc una casa a la muntanya, prop de Trento, i de tant en tant havia de pujar-hi per fer una bona dormida —va dir la signora Gismondi amb un somriure, i va sacsejar el cap—. Ja sé que sembla una bestiesa que una persona et pugui fer marxar de casa teva, però era el que em passava —va afegir amb un somriure maliciós— fins que vaig descobrir els bombers.

—¿I com hi entraven els bombers? —va preguntar en Brunetti.

La signora Gismondi va contestar amb un plaer evident.

—La porta del carrer era sempre tancada amb clau, i no la podien obrir. Anaven a Madonna dell’Orto, o a algun lloc de per allà, i tornaven amb una escala. La muntaven al davant de les finestres.

—¿Al segon pis? —va preguntar.

—Sí. Suposo, no ho sé, devia fer set o vuit metres. I llavors pujaven un o dos bombers, entraven per la finestra i anaven a l’habitació a despertar-la.

—¿I vostè ho veia? —va preguntar en Brunetti.

—Sí, jo m’ho mirava des de la finestra de casa meva. Quan entraven a dins, me n’anava cap a la meva habitació i des d’allà veia com la despertaven. —Va somriure mentre ho recordava—. Eren molt amables, els bombers. Eren tots de Venècia, la signora Battestini els entenia bé. Li demanaven com es trobava i li suggerien que apagués la televisió. Llavors se n’anaven.

—¿Com?

—¿Perdoni? —va dir la signora Gismondi.

—¿Per on marxaven? ¿Tornaven a baixar per l’escala?

—Oh, no —va dir la signora Gismondi, rient—. Sortien per la porta i, un cop eren a baix, desmuntaven l’escala i marxaven.

—¿Quantes vegades ho va fer això, signora?

—¿Per què? ¿Que és il·legal? —va dir la signora Gismondi, que per primera vegada en tota la conversa semblava preocupada.

—No veig per què —va respondre tranquil·lament el comissari—. Més aviat al contrari, de fet. Si no la podia veure des de la finestra de casa seva, sembla que tenia raons per estar preocupada que no li hagués passat alguna cosa.

El comissari no va repetir la pregunta, però la signora Gismondi l’hi va contestar.

—Quatre vegades, em penso. Sempre solien arribar al cap d’un quart d’hora.

—Mmm —va fer en Brunetti, i la signora Gismondi no va saber si era de sorpresa o de satisfacció. Després va dir—: Tot això es devia acabar quan la Flori va arribar, ¿oi?

—Sí.

El comissari va fer una pausa llarga i llavors va dir:

—El lloctinent m’ha dit que vostè la va acompanyar a l’estació, signora, i que la va deixar allà. ¿És veritat?

—Sí.

—¿A dos quarts d’onze, més o menys?

—Sí.

—¿Tenia cap més amic aquí, la signora Ghiorghiu, que vostè sabés? —va dir el comissari, canviant de tema.

Sentir parlar de la Flori amb tanta formalitat li va agradar, però només va somriure breument, just un moviment de llavis.

—Amb prou feines la coneixia jo, commissario.

—Doncs va actuar com una bona amiga.

La signora Gismondi, poc disposada a parlar sobre això, va tornar a la pregunta.

—No, que jo sàpiga no. No érem amigues de veritat perquè gairebé no podíem parlar, ens quèiem bé i prou.

—I quan va marxar de l’estació, ¿com definiria el seu comportament, el seu estat d’ànim?

—Encara estava alterada pel que havia passat, però molt menys que quan l’havia trobat.

El comissari va clavar els ulls a terra durant un moment, i la va tornar a mirar.

—¿Va veure mai res més des de la seva finestra, signora? —va demanar-li, però abans que ella es pogués defensar pel que podria semblar una acusació encoberta de xafarderia, el comissari va continuar—. Ho demano perquè, si acceptem la premissa que la Flori no la va matar, aleshores algú altre ho ha d’haver fet, i qualsevol cosa que em pugui dir de la signora Battestini pot ser de gran ajuda.

—¿Vol dir per trobar qui ho va fer realment?

—És clar.

El comissari havia acceptat amb tanta facilitat la possibilitat de la innocència de la Flori que la signora Gismondi no va tenir ni temps de mostrar sorpresa.

—Des que he trucat que hi penso —va dir la signora Gismondi.

—Ja m’ho imagino, signora.

—Fa més de quatre anys que visc al davant de la casa de la signora Battestini, des que vaig comprar-me el pis. —Va fer una pausa, però el comissari no va fer cap gest per donar-li pressa—. Em vaig traslladar al febrer, em penso, sí, cap a finals d’hivern. Per tant, no em vaig fixar en ella, no m’hi vaig fixar fins a la primavera, quan va començar a fer calor i vaig començar a obrir finestres. Suposo que la devia veure corrent per casa seva, però no hi prestava gaire atenció. Fins que va començar el soroll. Primer la cridava des de la finestra, però no servia de res. Sempre estava dormint; no es despertava mai. Així que un dia vaig anar fins a la porta i vaig mirar el nom del timbre, llavors vaig buscar el seu número de telèfon a la guia i li vaig trucar. No li vaig dir qui era ni on vivia ni res de res; només li vaig demanar si a la nit podia mirar de tancar la televisió.

—¿I com va reaccionar?

—Em va dir que sempre l’apagava abans d’anar-se’n a dormir i va penjar.

—¿I què més va passar?

—Llavors va començar també de dia. Jo li trucava i quan agafava el telèfon li demanava, sempre molt educadament, si la podia tancar.

—¿I què deia ella?

—La majoria de vegades em feia cas.

—Ja. ¿I a la nit?

—A vegades la tenia tancada durant un quant temps. Una vegada, fins i tot durant unes quantes setmanes. Jo ja començava a pensar que li havia passat alguna cosa, no ho sé, tenia l’esperança que se l’haguessin endut o hagués marxat.

—¿No es va plantejar mai comprar-li uns auriculars, signora?

—No se’ls hauria pas posat —va dir la signora Gismondi amb absoluta seguretat—. Era ben boja. Boja com una cabra. Cregui’m, signore, hi vaig perdre molt temps, amb aquesta senyora. Vaig parlar amb la seva advocada, el seu metge, la seva neboda, la gent del centre psiquiàtric del Palazzo Boldù, amb els veïns, fins i tot amb el carter.

La signora Gismondi va veure l’expressió d’interès a la cara del comissari i va continuar:

—Va ser pacient d’aquest centre durant anys, quan encara podia pujar i baixar escales i sortir de casa seva. Però va deixar d’anar-hi o la van fer fora, no ho sé, si és que en un centre psiquiàtric poden fer fora la gent així com així.

—Dubto que ho puguin fer —va dir el comissari—. Però suposo que la podien animar a anar-se’n. —Va rumiar un moment, i llavors va demanar—: ¿I la neboda? ¿Què hi deia, la neboda?

—Que la seva tia era una «dona difícil» —va esbufegar amb menyspreu—. Com si jo no ho sabés. No va voler saber-ne res. De fet encara no sé si va entendre el que li deia. La policia igual, ja l’hi he explicat abans, i els carabinieri. —Va fer una pausa i va afegir—: Una vegada, algú del barri, no recordo qui va ser, em va dir que el seu fill s’havia mort feia cinc o sis anys, i que aleshores havia començat el calvari de la televisió. Li feia companyia.

—¿Va morir abans que vostè es traslladés?

—Sí. Però pel que he sentit, em penso que sempre ho havia estat, una «dona difícil».

—¿I la seva advocada? —va preguntar en Brunetti.

—Va dir que parlaria amb la signora Battestini.

—¿I?

La signora Gismondi va prémer els llavis contrariada.

—¿I el carter? —va demanar el comissari amb un somriure.

La signora Gismondi va fer una rialla.

—No tenia res de bo per dir-me d’ella. Li havia de pujar tot a dalt el pis, quan hi havia alguna cosa, és clar, sempre havia de pujar aquelles escales, i no li va donar mai res. Ni per Nadal, res.

El comissari seguia escoltant amb la mateixa atenció que al principi, per això la signora Gismondi va continuar parlant.

—La millor història que m’han explicat d’ella és la del marbrista, el que està prop del Miracoli —va dir.

—¿En Costantini?

—Sí, l’Angelo —va dir la signora Gismondi, contenta que el comissari sabés de qui estava parlant—. És un vell amic de la família i quan li vaig explicar els problemes que hi tenia, em va dir que la signora Battestini l’havia avisat una vegada, deu anys enrere, per demanar-li un pressupost per fer un tram d’escales nou. Ell ja sabia com era, per tant sabia que estava perdent el temps, però hi va anar igualment. Va prendre mides de les escales, va fer tots els càlculs, i va tornar-hi l’endemà per dir-li quants graons hi feien falta i de quina mida havien de ser, i quan valdria, és clar. —La signora Gismondi, com a bona narradora d’històries, va fer una pausa.

—¿I què va passar? —va preguntar el comissari.

—Doncs que ella va dir que la volia estafar, i que volia que li fes menys graons i més baixos. —Va esperar que l’absurditat fes efecte i llavors va afegir—: No m’estranyaria gens que al Palazzo Boldù l’haguessin fet fora de veritat.

El comissari va assentir amb un cop de cap.

—¿Rebia visites? —va preguntar al cap d’un moment.

—No, que jo recordi, no. No veia mai ningú, tret de les senyores que treballaven per a ella, és clar. La majoria eren negres, i una vegada vaig parlar amb una que em va dir que era del Perú. Però totes marxaven, solien marxar al cap de poques setmanes.

—Però la Flori es va quedar més temps —va dir el comissari.

—Em va dir que tenia tres filles i set néts, i suposo que no volia perdre la feina per poder-los enviar diners.

—¿Sap si li pagava, signora?

—¿A qui? ¿A la Flori?

—Sí.

—Em penso que sí. Almenys duia uns quants diners a sobre. —Abans que el comissari li demanés com ho sabia, la signora Gismondi va dir—: Una vegada la vaig trobar a l’Strada Nuova. Deu fer un mes i mig. Jo estava prenent cafè en un bar i ella va entrar. Era allà a la cantonada, prop de Santa Fosca traghetto. Quan em va veure, em va conèixer, de la finestra, és clar, i em va fer un petó a la galta, com si fóssim velles amigues. Tenia el moneder obert a la mà i vaig veure que hi duia unes quantes monedes. No sé quant hi havia, és que tampoc no m’hi vaig fixar, però no era gaire cosa. —Va parar de parlar un moment i es va deixar endur per la memòria, va tornar a aquella tarda en aquell bar—. Em va dir que havia vingut a comprar-se un gelat. Em sembla que em va dir que li encantaven els gelats. Jo conec el propietari del bar, i li vaig dir que li posés el gelat, que l’hi pagava jo. Espero que no se sentís ofesa —va dir tot d’un plegat—, per insistir a convidar-la, vull dir.

—No ho crec pas, signora.

—Li vaig preguntar de què el volia i em va dir que de xocolata, i vaig demanar-n’hi un de dues boles. Quan vaig veure la cara que feia quan l’home li va donar el gelat, vaig pensar que ella n’hauria demanat un de senzill, d’una sola bola, vull dir. I em va saber greu. Havia d’aguantar aquella dona horrible, tant de dia com de nit, i ni tan sols es podia permetre el luxe de comprar-se un gelat de dues boles.

Es van quedar tots dos callats durant una bona estona.

—¿I els diners que vostè li va donar, signora?

—Va ser una mena d’impuls, res més que això. Els diners venien d’una feina per la qual havia demanat expressament un preu molt alt amb l’esperança que no me la donessin perquè em semblava molt avorrida. Es tractava de fer el disseny de les capses d’un nova línia de bombetes. Però tot i així em van donar la feina, i va resultar ser tan fàcil que fins i tot em sentia una mica culpable d’haver cobrat tot allò. Suposo que per això em va ser més fàcil desfer-me’n que no pas si m’haguessin costat més de guanyar —va dir, recordant el moment en què els va donar a la Flori—. De totes maneres, no li van servir gaire de res, ¿oi? —va dir la signora Gismondi—. Ni tan sols els va poder arribar a gastar.

Mentre parlava, se li va acudir una cosa.

—Un moment. Ara recordo que encara he de tenir tres-cents euros d’aquells al pis. Com que vaig marxar a Anglaterra no me’ls vaig endur. Encara he de tenir aquells bitllets.

El comissari la va mirar interessat i allò va animar la signora Gismondi a continuar.

—Així es podria demostrar que els diners eren meus, que no els va robar de la signora Battestini. —El comissari no va dir res, però ella va continuar—: Els bitllets eren nous i segurament venien en sèrie, per tant si els porto aquells bitllets podran comparar els números de sèrie amb els que duia la Flori a sobre quan va marxar, i es podrà demostrar que no va robar res.

Desconcertada per l’evident falta d’entusiasme del comissari Brunetti, i fins i tot una mica dolguda per la seva falta d’interès, va dir:

—¿Què? ¿Que no seria una prova això?

—Sí —va dir el comissari a contracor—. Sí que ho seria.

—¿I doncs?

—Doncs que els diners han desaparegut.





5


—¿I com pot ser això? —va preguntar, al mateix temps que pensava que, de fet, no li calia resposta. La signora Gismondi va veure clar que una suma de diners com aquella passant per tota una sèrie d’oficines públiques tenia tantes possibilitats de sobreviure com un glaçó passat de mà en mà a la platja del Lido.

—Pel que sembla els diners es van esfumar tan bon punt van sortir de la comissaria de Villa Opicina —va dir.

—¿Per què m’ho explica això, commissario?

—Perquè confio que no ho dirà a ningú —va respondre, sense evitar la mirada de la signora Gismondi.

—¿Té por de la mala publicitat? —va demanar la signora Gismondi, amb un sarcasme propi del lloctinent Scarpa, com si d’alguna manera se li hagués encomanat.

—No, no és ben bé això, però no voldria que es fes públic, de la mateixa manera que voldria que tot això que em diu no se sabés.

—¿I li puc demanar per què? —El sarcasme havia desaparegut, però no pas el to escèptic.

—Perquè com menys sàpiga què sabem la persona que ha comès l’assassinat, millor per a nosaltres.

—Ha dit «la persona que ha comès l’assassinat», commissario. ¿Vol dir que em creu, que creu que la Flori no la va matar?

El comissari es va repenjar al respatller de la cadira i es va tocar el llavi amb l’índex de la mà esquerra.

—Amb tot el que m’ha dit, signora, no sembla gaire probable que ella fos l’assassina, i sobretot tenint en compte les circumstàncies en què es va produir.

Amb aquelles paraules, la signora Gismondi es va relaxar i va deixar que el comissari continués parlant.

—Una vegada va tenir el bitllet per tornar a casa i uns quants diners, no em sembla gaire probable que se’n tornés a matar la signora Battestini, per molt malament que s’hagués portat amb ella. —Va treure una llibreta de la butxaca de l’americana i la va obrir—. ¿Em pot dir com anava vestida, sisplau, quan la va acompanyar a l’estació?

—Duia una mena de bata, d’aquelles que ja no es porten. Amb botons al davant i màniga curta. Em sembla que devia ser de niló o de raió. Sintètic. Devia patir molta calor, amb allò. Era de color gris o beix, un color clar, i tenia un estampat petit; no me’n recordo ben bé.

—¿Era una peça que li havia vist dur per casa, quan la veia des de la finestra?

La signora Gismondi va rumiar una mica i llavors va dir:

—Sí, em sembla que sí. Tenia aquella bata i també una brusa clara i una faldilla negra. Però gairebé sempre duia un davantal a sobre, per això em costa recordar-me de la roba.

—¿Va observar cap canvi en la seva vida mentre vivia allà?

—¿A quina mena de canvis es refereix?

—¿Es va tallar els cabells, es va tenyir? ¿Va començar a portar ulleres?

La signora Gismondi va recordar les arrels blanques dels cabells de la Flori l’últim dia que l’havia vist.

—Va deixar de tenyir-se els cabells —va dir, al final—. Segurament no s’ho podia permetre.

—¿Per què ho diu? —va demanar el comissari.

—Ja veig que no sap quant pot arribar a costar tenyir-se els cabells en aquesta ciutat, comissari —va dir, preguntant-se si estava casat i, si era així, si la seva dona havia arribat a l’edat de tenyir-se. Va pensar que el comissari devia tenir uns cinquanta anys. I si no hagués estat perquè la coroneta se li començava a esclarissar i per les arrugues fines del voltant dels ulls, n’hi hauria fet encara menys. Però els ulls, en canvi, eren els d’un home molt més jove: astuts, brillants i ràpids a enregistrar tot el que veien.

—És clar —va dir, copsant el significat de l’observació—. ¿Hi ha alguna altra cosa que em pugui dir de la signora Battestini? Qualsevol cosa, encara que li sembli poc important o irrellevant i, sí —va dir amb un somriure relaxat—, encara que sembli una xafarderia.

La signora Gismondi va acceptar de bon grat poder ser d’alguna ajuda.

—Em penso que ja li he dit que tot el barri la coneixia. —El comissari va assentir i la signora Gismondi va continuar—. I saben tots els problemes que hi he tingut… —Va fer una pausa—. És que la meva habitació és l’única que dóna a la banda del seu pis. Potser els altres veïns han dormit sempre a la part del darrere, o bé han anat canviant de casa per fugir del soroll, no ho sé.

—O potser és que feia poc temps que passava això —va suggerir el comissari.

—No —va exclamar ella immediatament—. Tothom m’ha dit que això passa des de la mort del seu fill. La gent que viu a la meva dreta tenen aire condicionat, i dormen amb les finestres tancades, i la parella gran que tinc a sota tanquen finestres i finestrons. No sé com ho aguanten al mig de l’estiu, jo m’ofegaria. —De sobte es va adonar que devia semblar una xerraire estúpida, va tallar en sec i va intentar recordar de què estava parlant; quan va trobar el fil, va continuar—: Doncs sí, tothom la coneix, i si dius el seu nom, tothom està a punt per parlar-ne. He sentit explicar la seva vida no sé pas quantes vegades.

—¿Ah sí? —va dir el comissari amb interès. Va girar pàgina de la llibreta i es va mirar la signora Gismondi amb el que ella va interpretar com un somriure animador.

—Bé, diguem que he anat sentint petites coses de la seva vida per aquí i per allà.

—¿Me les podria explicar?

—Doncs que vivia al mateix lloc des de feia molt temps. M’imagino, pel que la gent deia, que devia tenir uns vuitanta anys, potser era una mica més gran i tot —va dir—. Que tenia un fill que es va morir. La gent deia que no era un matrimoni feliç. Em penso que el seu marit va morir fa uns deu anys.

—¿Sap de què feia el seu marit?

La signora Gismondi va fer una pausa per intentar recordar, triant una mica entre la informació de dècades de safareig desordenat.

—Em penso que treballava per al govern local o provincial, però no sé ben bé què feia. La gent deia que després de la feina es passava l’estona al bar de la cantonada, jugant a cartes. També diuen que allò era l’única cosa que el distreia, que l’aturava de… matar-la. —La signora Gismondi va aixecar el cap nerviosament pel que acabava de dir, però de seguida va continuar—. La gent en parla com si fos un home prou agradable.

—¿I sap de què va morir?

—No n’estic segura. Em sona que d’un atac de cor o una cosa així.

—¿Va morir aquí?

—No en tinc ni idea. L’únic que sé és que quan va morir els ho va deixar tot, a la dona i al fill: la casa, els diners que tenia i un apartament al Lido, em penso. Quan el fill va morir, ella ho devia heretar tot.

El comissari assentia de tant en tant mentre ella parlava, per fer-li saber que seguia el que li deia i per animar-la a continuar.

—Em sembla que no sé res més del marit.

—¿I del fill?

La signora Gismondi es va encongir d’espatlles.

—¿Què en diu la gent, del fill?

—Res —va contestar, sorpresa ella mateixa per la resposta—. No me n’ha parlat mai ningú. Bé, a part de la persona que em va dir que s’havia mort, és clar.

—¿I d’ella?

Aquesta vegada la resposta va ser immediata.

—Durant tots aquests anys, s’ha barallat amb la gent que tenia al voltant.

—¿Per què?

—Vostè és venecià, ¿oi? —va demanar la signora Gismondi, rient, però com que la resposta era evident tant en la cara com en la veu del comissari, no va esperar que contestés.

En Brunetti va somriure i la signora Gismondi va continuar:

—Ja sap prou bé per quines coses ens discutim, els venecians: escombraries davant de la porta, una carta en una bústia equivocada i que llavors no es fa arribar al destinatari, un gos que no para de lladrar. De fet, el motiu no importa gaire, ja sap què vull dir. Només s’ha de respondre de la manera equivocada i ja està, ja tens un enemic de per vida.

—I la signora Battestini sembla la mena de persona que responia de la manera equivocada.

—Sí —va dir la signora Gismondi amb un doble cop de cap.

—¿Hi va haver cap incident en particular?

—¿Vol dir si va passar alguna cosa que fes que algú la volgués matar? —va demanar la signora Gismondi, intentant que sonés com una broma, però sense acabar-se’n de sortir.

—No. A aquest tipus de gent no els maten els veïns. A més —va dir amb un somriure maliciós—, per tot el que m’ha dit, vostè seria qui tindria més motius per haver-ho fet, ¿oi? Però, de totes maneres, no crec que hagi estat vostè.

Quan la signora Gismondi va sentir dir-li aquelles paraules es va adonar, desconcertada, que aquella era una de les converses més estranyes que havia tingut mai, tot i que no per allò era menys agradable.

—¿Vol que segueixi repetint les coses que he sentit a dir o vol que li digui el que en penso jo?

—Crec que aquesta segona opció serà molt més útil.

—I més ràpida.

—No, no, signora. No tinc cap pressa. Tot el que tingui per dir-me m’interessa.

Si haguessin vingut d’un altre home, aquelles paraules haurien pogut sonar intencionadament ambigües: el flirteig amagat sota l’aparent sinceritat; però venint d’ell, la signora Gismondi se les va prendre en el seu sentit literal.

Es va repenjar a la cadira. Se sentia relaxada d’una manera que no hauria estat possible amb l’altre policia ni amb cap altre home com ell.

—Ja li he dit que encara no fa cinc anys que visc en aquell pis. Però treballo a casa, i per això sempre m’agrada parlar i escoltar la gent, perquè em passo gran part del dia tota sola, treballant. —Va rumiar i llavors va afegir amb cara de pena—: Bé, quan el soroll em deixa treballar, és clar.

El comissari va assentir. Havia après amb els anys que la majoria de gent necessita parlar i que mostrant interès o, si més no, tan sols fent-ho veure, era d’allò més fàcil fer-los parlar del que fos.

La signora Gismondi va dir amb un somriure forçat:

—I sí, la gent del barri m’havien explicat moltes més coses d’ella, però era curiós, per molt que l’odiessin sempre acabaven dient que era una pobra vídua que havia perdut el seu únic fill i l’acabaven compadint.

—¿I quines altres coses li havien explicat? —va demanar el comissari, que va veure que la signora Gismondi tenia ganes de parlar i la va voler ajudar.

—Es veu que era molt garrepa. Ja li he dit que mai no donava propina al carter i, a més, sempre comprava les coses més barates que trobava. Travessava mitja ciutat per estalviar-se cinquanta lires en un paquet de pasta i coses així. I el sabater em va explicar que ja no la deixava entrar a la botiga perquè li devia uns diners que ella deia que ja havia pagat. —Va veure l’expressió del comissari i va afegir—: Jo no sé si tot això és veritat o no. Ja sap com són aquestes coses, quan algú agafa la mala fama, comencen a córrer històries i, al final, ja no se sap, ni tampoc importa, si el que s’explica és veritat o no.

En Brunetti feia temps que estava familiaritzat amb aquell fenomen. Coneixia gent a qui havien assassinat o que s’havia suïcidat per culpa d’allò.

—A vegades la sentia escridassar les dones que treballaven per a ella —va seguir la signora Gismondi—. Els deia coses horribles: les acusava de mentir o de robar. Es queixava del menjar que li preparaven o que no li feien bé el llit. Jo ho sentia tot, almenys els mesos d’estiu quan no duia el CD portàtil posat. A vegades les veia des de la finestra i els deia hola o els somreia, allò que es fa. I si me les trobava pel carrer les saludava. —La signora Gismondi va inclinar el cap com si mai no s’hagués aturat a pensar per què actuava d’aquella manera—. Suposo que volia que sabessin que no tothom era com ella, que no tots els venecians érem tan horribles.

En Brunetti va assentir amb un cop de cap, entenent perfectament els motius de la signora Gismondi.

—Recordo que una, que era de Moldàvia, em va demanar si tenia feina per a ella. Li vaig dir que ja tenia una senyora que em venia a netejar des de feia molts anys. Però la vaig veure tan desesperada que ho vaig preguntar pel barri i al final vaig trobar una amiga que s’havia quedat sense dona de fer feines. De seguida es van posar d’acord i es van entendre bé, em va dir que era honesta i molt treballadora. —La signora Gismondi va somriure i va sacsejar el cap davant de tanta xerrameca—. Bé, tant se val, la Maria li va explicar a la meva amiga que la signora Battestini només li pagava set mil lires l’hora. Això era abans de l’euro —i va afegir, sense poder contenir la ràbia—: És menys de quatre euros l’hora, per favor, ningú no pot viure amb això.

En Brunetti va preguntar, admirat per la indignació de la signora Gismondi:

—¿I creu que a la signora Ghiorghiu li pagava el mateix?

—No en tinc ni idea, però no m’estranyaria gens.

—¿I com va reaccionar quan li va donar tots aquells diners?

—Oh, va estar molt contenta, suposo.

—Segur que sí —va dir en Brunetti—, però ¿què li va dir?

La signora Gismondi es va mirar les mans, que tenia plegades a la falda, i va dir:

—Es va posar a plorar. —Va fer una pausa i llavors va afegir—: I va provar de fer-me un petó a la mà. Però no l’hi vaig deixar fer, i menys allà al mig del carrer.

—L’entenc —va dir en Brunetti, intentant no riure—. ¿Recorda res més de la signora Battestini?

—Quan era jove em penso que havia fet de secretària, en una escola, no sé quina, de primària, em penso, però ja devia fer més de vint anys que estava jubilada. Potser més i tot, abans era més fàcil que ara jubilar-se.

En Brunetti no n’estava segur, però li va semblar que no parlava amb nostàlgia sinó més aviat amb retret.

—¿I la seva família? Abans m’ha dit que havia parlat amb una neboda.

—Sí, i no volia saber res de la seva tia. Hi havia una germana, a Dolo, segurament la mare de la neboda, però l’última vegada que hi vaig trucar, la neboda em va dir que la seva mare havia mort. —Va rumiar una estona i va dir—: Em va fer la impressió que no volia saber res de la seva tia fins que fos morta i pogués heretar-ne la casa.

—També m’ha dit que havia parlat amb una advocada, ¿oi?

—Sí, la dottoressa Marieschi. Té el despatx, almenys és el que diu la guia de telèfons, per allà a Castello. No l’he vista mai, només hi he parlat per telèfon.

—¿I com la va trobar tota aquesta gent? —va dir el comissari, encuriosit.

—Vaig anar demanant i amb l’ajuda de la guia telefònica.

—¿I com va saber el nom de l’advocada?

La signora Gismondi va pensar durant una estona i llavors va dir:

—Vaig trucar a la signora Battestini i li vaig dir que era de la companyia elèctrica i que havia de parlar amb ella d’una factura que no s’havia pagat. Em va dir el nom de l’advocada i em va donar el número i tot perquè li truqués.

En Brunetti la va mirar amb un somriure ple d’admiració, però no va voler afalagar-la pel que, sens dubte, devia ser algun tipus de delicte.

—¿Sap si aquesta advocada li portava tots els afers?

—Bé m’ho va semblar quan hi vaig parlar —va contestar la signora Gismondi.

—¿Amb la signora Battestini o amb l’advocada?

—Oh, perdó, vull dir amb la signora Battestini. L’advocada em va semblar… Bé, va fer el paper que fan tots els advocats: em va donar molt poca informació i es va comportar com si tingués molt poc control sobre el client.

A en Brunetti li va semblar la millor descripció dels advocats que havia sentit mai, però en lloc de felicitar-la per la seva lucidesa, li va demanar:

—I amb tot el que vostè sap, ¿creu que hi pot haver alguna cosa que pot ser important per al cas?

—Em temo que no tinc ni idea del que pot ser important o no, commissario —va dir la signora Gismondi amb un somriure—. L’únic que es deia pel barri era que era una dona horrible, i si algú mai parlava del marit, era per dir que era un home normal i corrent, sense res d’especial, i que no eren una parella feliç. —En Brunetti va esperar que la signora Gismondi fes un comentari sobre la impossibilitat de ser feliç al costat de la signora Battestini, però no el va fer—. Em sap greu però em sembla que no l’he ajudat gaire —va dir la signora Gismondi, per posar fi a la conversa.

—Al contrari, signora, m’ha ajudat molt. Ha evitat que tanquéssim un cas abans d’haver-lo investigat en profunditat, i ens ha donat bones raons per pensar que les nostres primeres conclusions eren equivocades. —Li va donar a entendre, d’aquesta manera, que, pel que feia a ell, es creia la seva història, i que no considerava que hi hagués cap necessitat de corroborar el que ella li havia explicat.

El comissari Brunetti es va aixecar, va allargar-li la mà i li va dir:

—M’agradaria donar-li les gràcies per haver vingut a explicar-nos tot això. No tothom ho hauria fet.

La signora Gismondi li va estrènyer la mà, es va prendre aquelles paraules com una disculpa pel comportament del lloctinent Scarpa i va sortir del despatx.





6


Quan la dona va ser fora, en Brunetti es va asseure a la taula, pensant en tot el que acabava de sentir, tant el que li havia dit la signora Gismondi com el lloctinent Scarpa. El que ella li havia explicat semblava una història plausible: la gent marxa de la ciutat i mentre són fora, res no s’atura, les coses continuen passant. Moltes vegades la gent quan marxa no vol tenir contacte amb les coses de casa, potser és la millor manera d’assaborir el fet de ser lluny, o, tal com ella li havia dit a l’Scarpa, d’immergir-se totalment en una llengua o cultura estrangeres. Va mirar de trobar una raó per la qual una dona que semblava tan sincera i sensible com la signora Gismondi es podria inventar una història com aquella i mantenir-la davant el que estava segur que devia haver estat la ferma oposició de l’Scarpa. No va trobar cap explicació convincent.

Era més fàcil especular sobre els motius de l’Scarpa. Acceptar la història de la signora Gismondi era acceptar que la policia havia actuat amb una precipitació inacceptable. També suposava haver de demanar explicacions sobre on havien anat a parar els diners que havien desaparegut mentre estaven sota la custòdia de la policia. Totes dues qüestions havien estat en mans del lloctinent Scarpa. I el que encara era més important, acceptar aquella història voldria dir tornar a investigar el cas, o, més ben dit, voldria dir que, quan feia més de tres setmanes de l’assassinat, el cas finalment s’hauria d’investigar per primera vegada.

En Brunetti estava de vacances quan es va trobar el cos de la signora Battestini i havia tornat a Venècia quan el cas ja s’havia aparcat; aleshores ell havia continuat amb la investigació del servei d’equipatges de l’aeroport. Com que les càmeres de seguretat havien enregistrat repetides vegades els acusats mentre furgaven i robaven l’equipatge dels viatgers i com que, a més a més, alguns d’ells tenien la intenció de testificar contra els altres amb l’esperança de poder reduir la condemna, hi havia poca cosa que en Brunetti pogués fer, tret de mantenir els documents i els arxius en ordre i interrogar els que encara no havien confessat però que era molt probable que ho fessin. Mentre era fora, havia llegit els diaris i s’havia deixat convèncer com un ximple pel que havia llegit. L’havien convençut que la romanesa era culpable. ¿Per què, si no, havia provat de deixar el país? ¿Per què, si no, havia intentat fugir de la policia d’aquella manera?

La signora Gismondi li havia proporcionat respostes alternatives a aquelles preguntes: la Florinda Ghiorghiu marxava del país perquè ja no hi tenia feina, i volia fugir de la policia perquè vivia en un país on es deia que la policia era tan corrupta i violenta que, el sol pensament de caure en les seves mans, era prou per fer que una persona fugís aterrida.

Quan en Brunetti havia vist el lloctinent Scarpa al despatx de la signorina Elettra una hora abans, l’havia trobat furiós pel que insistia que eren un grapat de mentides d’una testimoni. La signorina Elettra va voler arreglar-ho i va suggerir-li:

—Potser algú altre li podrà treure la veritat, lloctinent.

En Brunetti havia quedat perplex per l’amabilitat que la signorina Elettra mostrava al lloctinent i per les ganes de creure-se’l que semblava que tenia. Però la seva astúcia es va fer evident quan es va girar cap a ell i li va dir:

—Commissario, ara que el lloctinent ja ha fet la feina principal i ha vist per on anava aquesta senyora, potser algú altre podria intentar descobrir què la motiva. —La signorina Elettra es va girar cap al lloctinent i va alçar les mans en un gest ple d’incertesa respectuosa i va afegir—: Si creu que pot ser d’utilitat, lloctinent, és clar.

El comissari es va fixar en la senzilla brusa blanca de cotó que duia la signorina Elettra. Potser era el coll cordat fins dalt el que li donava aquell aspecte tan innocent.

La desconfiança atàvica que sentia per la signorina Elettra va aparèixer durant un moment a la cara del lloctinent, però abans que pogués dir res, en Brunetti va interrompre i va dir:

—A mi no em mirin. Ja tinc prou feina amb el cas de l’aeroport, no tinc pas temps de preocupar-me per una cosa com aquesta —i es va girar per marxar.

Veure que el comissari es resistia va motivar l’Scarpa, que va dir:

—A mi em tornarà a explicar la mateixa història, n’estic segur.

En Brunetti es va mantenir ferm.

—Jo ja tinc el cas de l’aeroport —va dir, i va continuar cap a la porta.

—Si aquesta dona menteix sobre un cas d’assassinat, és molt més important que aquests quatre lladregots de l’aeroport —va saltar l’Scarpa, que ja no podia més.

En Brunetti es va aturar just davant de la porta i es va girar cap a la signorina Elettra, que va dir amb resignació:

—Em sembla que el lloctinent té raó, senyor.

En Brunetti, home de grans penes i afliccions, va dir en un to potser massa sofert:

—D’acord, però l’aniré a veure i prou. Vull quedar-me al marge d’aquest cas. ¿On és?

I per això havia anat a parlar amb la signora Gismondi, i tot el que li havia dit li va fer pensar que, de fet, havia fet el que la signorina Elettra havia suggerit i li havia tret la veritat.

El comissari es va aixecar de la cadira i va anar a baix al despatx de la signorina Elettra. La va trobar parlant per telèfon. La signorina Elettra va alçar una mà i va estirar dos dits, volent dir que no tardaria gens a acabar la trucada; llavors es va inclinar per prendre nota d’alguna cosa, va donar les gràcies i va penjar.

—¿Com s’ho ha fet? —va demanar-li en Brunetti, assenyalant amb un cop de barbeta el lloc on abans hi havia hagut el lloctinent Scarpa.

—Conec bé l’enemic —va respondre ella.

—¿I això què vol dir?

—A vostè l’odia, però de mi només desconfia. Només he hagut d’oferir-li l’oportunitat d’obligar-lo a fer una cosa que vostè no volia fer, i no ho ha pogut suportar. Ha estat més fort que el recel que sent per mi.

—Sembla molt senzill, així explicat —va dir en Brunetti—. Sembla tret d’un llibre de text.

—La pastanaga i el bastó —va dir la signorina Elettra, rient—. Li he ofert la pastanaga, que ell ha acceptat perquè ha pensat que la podria convertir en un bastó per poder pegar-li. —Llavors, es va posar seriosa de cop i va demanar-li—: ¿Què li ha dit la dona?

—Que va acompanyar la romanesa a l’estació, que li va comprar un bitllet de tren per a Bucarest i que la va deixar allà.

—¿Va ser molt abans que el tren marxés? —va demanar la signorina Elettra instantàniament.

En Brunetti es va alegrar que ella també hagués detectat tan de pressa el punt feble de la història de la signora Gismondi.

—Més o menys una hora abans de marxar el tren.

—Els diaris van dir que va passar prop del Palazzo del Camello.

—Sí.

—Hauria tingut temps de sobres de tornar, ¿oi?

—Sí.

—¿I?

—¿Per què s’havia de molestar a fer una cosa així? —va dir en Brunetti—. Aquella dona, l’Assunta Gismondi, diu que li va donar set-cents euros. —Quan va veure que la signorina Elettra alçava les celles, va afegir—: I jo me la crec. És una dona impulsiva, la signora Gismondi, i també generosa, em penso. —De fet estava convençut que aquelles dues qualitats, a més de l’honestedat, eren les que l’havien fet anar a la Questura aquell matí.

La signorina Elettra va enretirar la cadira de la taula i va encreuar les cames, ensenyant una faldilla curta vermella i unes sabates amb un taló tan alt que ni amb la pitjor acqua alta s’hauria mullat els peus.

—Si em permet una pregunta que pot semblar impertinent, commissario —va començar la signorina Elettra—, ¿parla amb el cor o amb el cap?

En Brunetti va rumiar un moment i va contestar:

—Amb tots dos.

—Aleshores —va dir, posant-se dreta, i arribant amb talons i tot gairebé a la mateixa alçada que ell—, val més que vagi al despatx de l’Scarpa a fer una còpia de l’arxiu.

—¿No és aquí a l’ordinador? —va dir en Brunetti, assenyalant l’ordinador de la signorina Elettra.

—No, el lloctinent prefereix passar a màquina els seus informes i guardar-los al seu despatx.

—¿I ja l’hi voldrà donar?

—És clar que no —va dir somrient la signorina Elettra.

—¿Doncs com s’ho farà per agafar-lo? —va demanar en Brunetti, sense poder evitar sentir-se una mica ximple.

La signorina Elettra es va ajupir i va obrir un calaix d’on va treure un estoig prim de pell. A dins hi havia un joc de claus i ganxos que s’assemblava perillosament al que ell feia servir a vegades.

—El robaré una estona, commissario, i en faré una còpia. Llavors el tornaré on l’he trobat. I, com que el lloctinent és un home molt desconfiat, aniré amb molt de compte de tornar a deixar el trosset d’escuradents que deixa sempre entre la setena i la vuitena pàgina dels informes que creu que són importants i que té por que algú els hi remeni. —La signorina Elettra va somriure satisfeta—. Si em vol esperar al seu despatx, commissario, li pujaré la còpia tan aviat com pugui.

—¿Però on és ara l’Scarpa? —El que volia demanar en realitat era com sabia que no era al seu despatx.

—En una llanxa, s’està dirigint cap a Fondamenta Nuove.

En Brunetti va recordar les escenes d’enfrontament que havia vist en les pel·lícules de l’Oest de quan era petit, on el bo i el dolent es posaven cara a cara i es miraven fixament. Ara, en canvi, no hi havia ni bo ni dolent, si no era que, és clar, algú fos tan estret de mires per pensar que entrar sense permís en un despatx de la Questura i fer una còpia sense autorització d’un document oficial fos alguna cosa censurable. La visió que tenia en Brunetti de la llei era massa elevada per acceptar un punt de vista com aquest, així que es va aixecar per obrir la porta a la signorina Elettra.

—No tardaré gaire —li va dir somrient abans de marxar.

«¿Com s’ho feia?», es va preguntar en Brunetti mentre anava cap al seu despatx. El que li despertava la curiositat no eren els mitjans que utilitzava la signorina Elettra, l’ordinador i els amics de l’altra banda del telèfon sempre disposats a fer-li un favor i a saltar-se una norma o una llei. Tampoc no li importaven gaire les tècniques que feia servir per saber tantes coses com sabia sobre la vida i les debilitats dels seus superiors. El que el desconcertava era com s’atrevia a oposar-s’hi tan obertament i que no fes cap intent per dissimular cap a quina banda anava la seva lleialtat. Una vegada li havia explicat que havia deixat córrer una carrera a la banca i havia acceptat el que devia ser, als ulls de la seva família i els seus amics, una feina molt inferior amb la policia. Havia deixat el banc per principis, va dir-li, i en Brunetti va suposar que ara treballava amb ells per principis, però no havia gosat mai demanar-li quins eren aquells principis.

Quan va ser al despatx, en Brunetti va fer una llista de la informació que necessitava: els detalls de l’herència de la signora Battestini; també volia saber fins a quin punt l’advocada Marieschi controlava els afers de la signora Battestini i quins eren aquests afers; si el nom de la dona morta o el del seu marit apareixien en els arxius policíacs; què podia dir-li la gent del barri sobre ressentiments o baralles entre ella i alguna altra persona, i mirar si trobava algú que recordés, cosa molt poc probable al cap de tres setmanes, haver vist alguna persona que no fos la romanesa entrar o sortir de la casa el dia de l’assassinat, i que tingués ganes d’explicar-ho a la policia. També volia parlar amb el metge que l’havia trobat.

Quan acabava de fer la llista, la signorina Elettra va entrar, sense descuidar-se de trucar a la porta molt educadament.

—¿N’ha fet una còpia per a en Vianello? —va demanar-li en Brunetti.

—Sí, senyor —va contestar-li, tot posant-li un expedient prim sobre la taula i guardant-se’n un altre d’igual a la mà.

—¿No sap pas on és en Vianello? —va demanar en Brunetti amb molt de compte, perquè no volia que es pensés que creia que tenia tothom controlat, que semblava que hagués posat microxips darrere les orelles de tots els de la Questura i seguís en tot moment els seus moviments via satèl·lit a través de l’ordinador.

—Hauria de ser aquí aquesta tarda, senyor.

—¿S’ho ha mirat, això? —va demanar-li, assenyalant l’expedient.

—No.

En Brunetti la va creure.

—¿Per què no fa un cop d’ull a la còpia d’en Vianello abans de donar-l’hi? —No calia explicar-li per què li demanava que ho fes.

—D’acord, senyor. Vol que comenci per les coses més òbvies, ¿oi?

Anys enrere, li hauria demanat què volia dir, però amb el temps havia après que les «coses» a què ella es referia eren segurament idèntiques a les notes que ell tenia a la seva taula, i per tant només va dir:

—Sí, sisplau.

—Molt bé —va dir la signorina Elettra, i va marxar.

El primer que hi havia a l’expedient era l’informe de l’autòpsia. L’experiència va fer que en Brunetti busqués immediatament la firma; la mateixa experiència el va fer respirar alleujat quan va veure els quatre gargots que indicaven que era obra d’en Rizzardi.

La signora Battestini tenia vuitanta-tres anys en el moment de la seva mort. Podia haver viscut, suggeria el doctor, uns deu anys més ben bons. Tenia el cor i els altres òrgans en perfecte estat. Havia parit almenys una vegada i se li havia practicat una histerectomia en algun moment del passat. A part d’això, no hi havia cap evidència de malalties importants ni d’ossos trencats. A causa del pes que feia, més de cent quilos, els genolls mostraven signes de desgast fins al punt que caminar li devia resultar difícil, i pujar escales impossible. La debilitat del teixit muscular confirmava una falta general d’activitat.

La mort va ser causada per una sèrie de cops —cinc, segons en Rizzardi— a la part posterior del cap. Com que els cops van ser donats gairebé tots al mateix lloc, era impossible determinar quin d’ells l’havia matat. Segurament havia estat la suma de tots. L’assassí, probablement dretà, era molt més alt que la víctima o bé la víctima estava asseguda i ell li havia vingut per darrere. L’abast de la lesió feia pensar que aquesta segona possibilitat era la correcta, ja que la diferència d’alçada hauria fet que els cops descendents descrivissin un arc de gairebé un metre.

Pel que feia a l’arma, en Rizzardi no volia especular, i era impossible saber si havia estat informat de la figura de bronze que s’havia trobat al costat del cos. L’informe deia només que l’arma era un objecte cantellut que pesava entre un i tres quilos. De fusta o de metall. El patòleg només podia afirmar que la forma en què havia quedat el crani feia pensar en un objecte amb una sèrie de crestes o arestes que el recorrien horitzontalment.

Adjunt a aquesta pàgina hi havia l’informe del laboratori, que afirmava que les arestes de la figura de bronze concordaven amb la forma del crani destrossat de la signora Battestini i que la sang que s’hi havia trobat era del seu mateix grup. No hi havia empremtes.

La mort s’havia produït a causa del xoc i de la pèrdua de sang. El teixit cerebral estava molt danyat i havia causat lesions neurològiques irreparables que li haurien provocat la mort al cap de molt poc temps encara que se l’hagués trobada amb vida.

L’examen policíac del lloc del crim semblava haver estat molt superficial, per no dir una altra cosa. Només s’havien buscat empremtes en una habitació, i l’expedient només contenia quatre fotos, totes del cos de la signora Battestini. No es veia res més de l’habitació i no hi havia cap prova del «registre precipitat» que mencionava l’informe. En Brunetti va suposar que aquell relaxament en la manera de fer les coses era resultat de la ràpida conclusió a què havien arribat sobre el culpable del crim. Esperava que no s’hagués convertit en una manera de treballar generalitzada. Va buscar les firmes al capdavall de la descripció del lloc del crim, però les inicials eren il·legibles.

Després venia el passaport que la Florinda Ghiorghiu duia a sobre. Si el document era fals, ¿llavors quin era el nom de la dona enterrada a Villa Opicina? No ho sabia, ja que de fet l’informe no deia ni on l’havien enterrada. A la foto es veia una dona d’ulls i cabells foscos, amb una cara absolutament seriosa. Mirava la càmera fixament com si tingués por que li pogués fer res de mal. De fet, en certa manera, era el que havia passat: la fotografia havia permès fer el passaport, amb el passaport havia pogut trobar la feina, i per culpa de la feina havia acabat a l’estació i havia tingut aquella mala fi sota les vies del tren.

El full següent era una fotocòpia del permís de treball i de residència de la Florinda Ghiorghiu. A tots dos documents es repetia la informació del passaport. Tenia permís per quedar-se a Itàlia durant sis mesos, tot i que la data d’entrada a Itàlia estampada en el passaport era de feia un any. La signora Gismondi havia dit que la dona havia aparegut al final de la primavera: quedaven vuit o nou mesos dels quals no en tenien notícia.

Allò era tot. No hi havia cap mena d’informació de com la Florinda Ghiorghiu havia trobat feina a casa la signora Battestini. No hi havia cap rebut que certifiqués que havia cobrat la feina. En Brunetti sabia que allò era molt corrent i que la majoria d’aquelles dones treballaven en l’economia submergida. De fet, la majoria de les dones que es cuidaven de la creixent població de gent gran eren dones sense papers, que venien sobretot de l’est d’Europa o de les Filipines; per tant, l’absència d’aquells papers no el va sorprendre en absolut.

Va agafar l’expedient i va baixar al pis de sota, conscient que la seva conducta devia ser ben poc professional. Quan va entrar al despatx, la signorina Elettra el va mirar amb calma, com si l’estigués esperant.

—He comprovat el registre de l’Ufficio Stranieri del Vèneto —va dir. Llavors va afegir—: No pateixi, no he fet res d’il·legal. Tenim totes les dades al nostre ordinador.

—¿I què ha trobat? —va dir el comissari, sense fer cas de l’observació.

—Que el permís de treball de la Florinda Ghiorghiu estava totalment en regla —va contestar, però llavors se’l va mirar i va somriure.

—¿I què més? —va dir en Brunetti, quan va veure la cara que feia.

—Doncs que hi ha tres dones que feien servir el mateix passaport.

—¿Què?

—Tres —va repetir—. Una aquí a Venècia, una a Milà i una altra a Trieste.

—Però això és impossible.

—Bé —va admetre la signorina Elettra—, hauria de ser-ho, però es veu que no és així. —Abans que el comissari li pogués demanar si podia ser la mateixa dona, que busqués feina en diferents ciutats, la signorina Elettra va explicar—: Una d’elles va començar a treballar a Trieste i la que estava registrada aquí va trobar feina amb la signora Battestini.

—¿I l’altra?

—No ho sé. A Milà he tingut problemes.

En lloc de demanar-li que li aclarís l’enigma d’aquella observació, va dir-li:

—¿Hi ha cap oficina o registre central per a aquestes coses?

—Sí —va dir la signorina Elettra—, però no es poden comparar els registres de les diferents províncies. Nosaltres només tenim els del Vèneto.

—¿I com ho ha trobat, doncs? —va demanar realment encuriosit i sense mostrar cap inquietud per la legalitat dels seus mètodes.

La signorina Elettra va considerar llargament la pregunta i al final va contestar:

—Em sembla que val més que no l’hi expliqui, commissario. Em podria inventar una resposta tècnicament tan complexa que no l’entendria mai, però trobo més honest dir-li simplement que val més que no ho sàpiga.

—D’acord —va dir en Brunetti, pensant que segurament tenia tota la raó—. ¿Però n’està segura?

La signorina Elettra va fer que sí amb el cap. I com si li hagués llegit el pensament va dir:

—Les empremtes digitals —va dir, fent referència a l’anunci pretensiós del govern, que deia que en un període de cinc anys tindria un registre complet d’empremtes digitals de tots els habitants del país, tant estrangers com italians. A en Brunetti li havia fet molta gràcia la proposta: les companyies de ferrocarril no podien mantenir els trens a la via, les escoles s’esfondraven pel més mínim tremolor de terra, tres persones diferents podien fer servir el mateix passaport… i deien que volien recollir més de cinquanta milions d’empremtes digitals.

Un amic seu anglès li havia dit una vegada que aquell país era com una casa de bojos. En Brunetti va pensar que el seu amic tenia raó i li va semblar una de les descripcions més precises d’Itàlia que havia sentit mai.

—¿Sap on són ara, aquestes altres dones? ¿Ha trobat les seves adreces?

—De la que viu a Trieste sí, però de la de Milà no.

—¿Ha mirat totes les altres províncies?

—No. Només el nord. No val la pena mirar la resta. Allà baix no es preocupen pas per permisos de residència i coses d’aquestes.

En Brunetti es va sentir malament com sempre que sentia una altra persona expressar els seus propis prejudicis. «Allà baix», «El sud». ¿Quantes vegades havia sentit aquelles expressions, quantes vegades les havia utilitzat? Intentava vigilar i no parlar d’aquella manera davant dels nens, almenys no pas en el to de menyspreu o aversió que sentia tantes vegades. De totes maneres, en Brunetti no podia negar que ja feia temps que havia arribat a la conclusió que el sud era un problema sense solució i que seguiria sent un paradís criminal molt temps després que ell hi hagués perdut qualsevol interès professional.

El seu sentit de jugar net el va fer pensar en algunes de les coses deplorables que últimament havia vist en el seu nord tan perfecte. La veu de la signorina Elettra va interrompre les seves reflexions, dient:

—… pot anar a fer un cop d’ull al pis.

—¿Perdó? —va fer en Brunetti—. Estava distret, pensava en una altra cosa. ¿Què ha dit?

—Que podria anar al pis de la signora Battestini a donar un cop d’ull i mirar si pot esbrinar alguna cosa.

—Sí, és clar —va assentir en Brunetti. Llavors va assenyalar l’expedient de sobre la taula i va preguntar—: Hi ha les claus a l’original?

—No, no hi ha res.

—Tampoc no en parla. ¿Ha dit si encara estava segellat, el pis, l’Scarpa?

—No.

En Brunetti va considerar la situació. Si no hi havia claus, aleshores les havia de demanar a l’Scarpa, i això no ho volia fer. Demanar-les als parents de la signora Battestini, tampoc, perquè tothom sabria que la policia es tornava a interessar pel cas.

Al final, es va girar cap a la signorina Elettra i li va dir:

—¿No em deixaria pas els seus ganxos?





7


Era gairebé l’hora de dinar i en Brunetti, que coneixia la insistència de la seva dona per saber quanta gent tindria a dinar, va trucar-li per dir-li que no hi seria.

—Magnífic —va respondre ella.

—¿Què dius? —va dir el comissari, sorprès.

—Oh, no siguis criatura, Guido. Els nens són tots dos a dinar a casa d’uns amics, això vol dir que podré llegir mentre dino.

—¿I què menjaràs?

—¿I què llegiré no ho vols saber?

—No. Vull saber què menjaràs.

—¿Així sabràs què et perds?

—Això mateix.

—¿I llavors faràs morros?

—No.

Hi va haver una pausa llarga i, fins i tot des de l’altra banda de la línia, en Brunetti va sentir com treballava la ment de la seva dona. Al final ella li va preguntar:

—¿Si et prometo que només menjaré grissini i formatge, i que llavors em menjaré aquell préssec macat, et sentiràs millor?

—Oh, no siguis burra, Paola —va dir en Brunetti amb una rialla.

—Doncs fet —va exclamar la Paola—. I per compensar-te del dinar que et perdràs, et prometo que per sopar faré filets de peix espasa amb gambes.

—¿Amb salsa de tomàquet?

—Sí. I si em queda temps, faré gelat amb els préssecs que sobrin.

—¿I potser hi posaràs una mica menys d’all aquesta vegada? —va dir en Brunetti, aprofitant l’ocasió.

—¿Al gelat?

En Brunetti va riure i va penjar, fent-se una nota mental per pensar a demanar-li què llegia quan arribés a casa.

Ara estava lliure per anar al pis de la signora Battestini. Va pensar que el millor moment era just havent dinat, quan la majoria de gent és a casa seva, i la calor ha fet amagar els turistes. Va decidir de mala gana que en comptes de fer un dinar com cal podria passar amb alguns tramezzini, i després de rumiar-s’ho seriosament va decidir que el millor seria anar al Boldrin. A més, si decidia anar-hi a peu, li quedava més o menys de camí i podria ser al pis pels volts de la una.

L’Olga, el gat, jeia en el seu lloc de costum davant del bar, i en Brunetti es va alegrar de veure que el pèl li havia tornat a créixer, tot i que no el tenia del gris sedós de dos anys enrere. La malaltia que havia atacat el gat del barri feia tres anys havia esdevingut gairebé una llegenda urbana: alguns deien que li havien tirat àcid, i d’altres que havia quedat pelat per una al·lèrgia sobtada. El cas era que molta gent, en Brunetti entre ells, havia col·laborat a pagar les factures del veterinari durant la llarga convalescència de l’Olga. En Brunetti li va passar per sobre d’una camada i va entrar al bar.

Dos tramezzini amb prosciutto i zucchini, per molt bons que fossin, i un parell de vasos de vi blanc no es podia considerar, ni en un moment d’exaltació, un dinar com cal, però va pensar que, de totes maneres, era molt superior als bastonets de pa amb formatge i el préssec macat de la Paola, i d’aquesta manera se’ls va menjar més de gust i no pas com si estigués fent una penitència.

Quan va arribar a la casa, va veure que els finestrons eren tancats. L’únic timbre que hi havia deia el nom de «Battestini», per tant no podria fer servir la seva tècnica usual de tocar un timbre a l’atzar i dir que venia a visitar algú o altre dels que tenien el nom a l’entrada. Si parlava veneziano, aquesta estratègia sempre li resultava. Aquesta vegada, però, es veuria obligat a fer servir els ganxos. Va resistir la temptació de girar-se per comprovar si ningú el veia, es va posar la mà a la butxaca i en va treure un de petit. Era un pany senzill i de seguida va ser a dins. Quan empenyia la porta es va haver d’esforçar un altre cop per no mirar enrere. Va trobar l’entrada molt fresca després de la calor de fora. Feia poc que havien emblanquinat les parets, i la llum entrava per les finestres de sobre la porta. Va començar a pujar cap al segon pis i va veure que les parets de l’escala eren igual de netes, els graons de marbre resplendien. La porta del pis no tenia cap nom a fora. Va pensar que tampoc era necessari tenint en compte que la signora Battestini era la propietària de tota la casa. Es va ajupir per estudiar el pany de prop i va veure que era un Cisa d’un model dels més corrents que ja havia obert altres vegades. Aquest cop va escollir un ganxo mitjà, el va posar al pany, va tancar els ulls per concentrar-se plenament en el moviment dels dits, i va començar a buscar el primer fiador.

Va trigar menys d’un minut a obrir la porta. Va palpar la paret per buscar l’interruptor, i quan el va trobar va quedar sorprès que una dona com la signora Battestini visqués amb aquella simplicitat: una senzilla catifa clara a terra, dues butaques blanques impecables, un sofà blau marí que semblava nou de trinca, una taula baixa de vidre amb un plat decoratiu al centre. De seguida va veure el que havia passat. Havien desprecintat el pis, no sabia qui, si la policia satisfeta i amb ganes d’acabar la feina o algun parent massa impacient, i l’espai s’havia redecorat ràpidament. Es va mirar els mobles de més a prop i va veure que el que semblava fusta d’auró era en realitat un laminat barat, el tipus de moble funcional amb què s’equipa un pis per llogar.

Es va dirigir a la part del darrere del pis, i en totes les habitacions va veure el mateix toc fred i impersonal: parets i mobles blancs a tot arreu i una peça fosca per contrastar. Tan sols al lavabo va poder veure una mostra de com havia estat el pis abans: els mobles eren nous, però havien deixat les rajoles roses de les parets i algunes es veien deslluïdes pel pas del temps.

Va obrir els armaris i va trobar jocs de llençols i tovalloles per estrenar, alguns encara dins de bosses de plàstic; a la cuina hi havia plats i coberteria nova. Va mirar sota els llits i als prestatges més alts dels armaris, però no va veure cap rastre de l’antiga propietària. No va obrir els finestrons per por que els veïns el veiessin, i la calor que hi havia atrapada dins del pis se li arrapava al cos.

Va sortir del pis i va pujar escales amunt. A la porta del replà següent va passar de llarg fins al proper pis. Al capdamunt de l’escala hi havia una porta de fusta vella i estellosa. Estava tancada amb un cadenat fixat entre la porta i el bastiment amb dues bagues. Va tornar al pis que havia estat de la signora Battestini, però no va aconseguir trobar cap eina. Al final, va agafar un ganivet de cuina d’acer inoxidable encara per estrenar i va tornar a pujar a les golfes.

Tot i que la fusta del bastiment de la porta era resseca, li va costar bastant descargolar la baga. Va obrir la porta i va entrar a unes golfes de sostre baix. Per sort hi havia dues finestres a l’altra punta que, tot i que no eren gaire netes, deixaven passar prou llum per poder-se fer una idea de les dimensions de l’habitació i dels objectes escampats per terra.

Repenjat a una paret hi havia un llit gros de fusta treballada, semblant als que havia vist a casa la seva àvia; al costat hi havia un tocador que hi feia conjunt amb sobre de marbre i un mirall. També hi havia dues butaques encarades, i un armariet de fòrmica rosa al mig.

Sota les finestres hi havia una pila de caixes de cartró amuntegades; quan va travessar les golfes per anar a veure què contenien, la pols i la brutícia acumulada li va cruixir sota els peus. Va obrir la caixa de damunt de tot de la primera pila, content que no estigués precintada, i només hi va trobar sabates. La va treure de la pila i la va deixar a terra, llavors va obrir la segona. En aquesta hi havia les restes dels calaixos de la cuina: un ganivet amb un mànec d’os mig florit, un tirabuixó, un pilot d’objectes d’argent desaparellats, dos agafadors bruts i andròmines metàl·liques la utilitat de les quals no va poder endevinar. La tercera, més pesada que les altres dues, era plena de paper de diari arrugat. En va desembolicar un i va veure que era un diari de feia dues setmanes. A dins, ajaguda entre les pàgines d’esports, hi havia una figura d’una marededéu molt mal pintada, que feia mala cara segurament pel destí que li havia tocat, almenys el futur més immediat, embolcallada amb l’últim escàndol de dopatge ciclista. Al seu costat, embolicada amb la primera pàgina de la secció d’economia del Gazzettino, va trobar un altre triomf del que la Paola anomenava ChiesaKitsch, una esfera de plexiglàs on la neu queia sobre una escena de plàstic del naixement. Va tornar a embolicar la bola i va deixar la caixa a un costat.

A l’altra caixa que va obrir hi havia tapets i tovalloletes de puntes, tot ben tacat, i draps de cuina, que no va tenir ganes de tocar. A la caixa de sota hi havia una dotzena de camises de cotó, totes blanques i meticulosament planxades i plegades. Sota les camises hi havia sis o set corbates de ratlles fosques, cadascuna embolicada amb una bossa de cel·lofana individual. L’altra caixa pesava més i quan la va obrir va trobar-hi papers de tota classe: revistes velles, diaris, sobres amb cartes a dins, postals, rebuts de factures, i altres papers que no va saber ben bé què eren per la falta de llum. No hi havia manera que en Brunetti es pogués endur aquella caixa sencera, per tant, va haver de fer una tria i agafar el que li va semblar més interessant.

La calor era espantosa i la pols se li enganxava a la pell suada. Va tornar els papers a la caixa i es va treure la jaqueta que se li arrapava al cos per sobre la camisa xopa. De sobte, va sentir el soroll d’una porta que es tancava sota seu, i es va quedar glaçat, amb la jaqueta a mig treure.

Va sentir veus, una d’aguda —d’una dona o bé d’un nen— i una de més fonda, d’home. Les veus ofegaven el soroll de les passes de l’escala. Va intentar recordar si havia apagat el llum i la porta del pis de sota. El pany era dels que queden tancats de cop sense clau. Sabia que el primer cop que havia pujat a les golfes l’havia deixat oberta i ara només li quedava esperar que la segona vegada l’hagués tancat.

Les veus s’anaven acostant, es responien amb una freqüència que li va fer pensar que la veu aguda no devia pas ser la d’un nen. Va sentir com s’obria una porta, llavors com es tancava, i les veus van callar. Va tancar els ulls per sentir-los més bé. No tenia idea d’on havien entrat, si al pis de sota seu o al de més avall, el de la signora Battestini. Fins aquell moment no s’havia adonat del cruixit dels seu peus en el terra de fusta; per comprovar-ho va fer un moviment gairebé inapreciable i va tornar a quedar glaçat pels gemecs dels taulons.

Es va tornar a posar la jaqueta i es va ajupir endavant per tornar els papers a la caixa. Va mirar el rellotge i va veure que faltaven cinc minuts per les dues. A les dues i cinc, va agafar uns quants papers i els va encarar a la llum per veure què eren. Va veure de seguida que li seria impossible concentrar-se en la lectura amb dues persones corrent pel pis de baix, així que els va tornar a la caixa. L’esquena li començava a fer mal, es trobava encarcarat i va fer girar la cintura amb un moviment suau per alleujar la tensió.

Al cap d’un quart d’hora va sentir una porta que s’obria silenciosament i llavors un altre cop les veus. ¿Què els explicaria si decidien pujar a les golfes i el trobaven allà envoltat de caixes? Tècnicament, allò era el lloc del delicte, per tant, ell podria justificar la seva presència, però el pany forçat i la porta descargolada de les golfes no eren ben bé el que en diríem els procediments regulars de la policia, i allò li podria portar problemes.

Les veus es van sentir durant una estona; després de mica en mica, es van fer més febles. Finalment va sentir com es tancava la porta de l’entrada, i mentre el silenci es tornava a escampar per la casa en Brunetti va fer dues passes enrere i va estirar els braços per sobre el cap. Amb la mà dreta va tocar una teranyina, que es va fregar a l’acte amb la jaqueta. Es va girar i va caminar cap a la porta, llavors un altre cop en direcció a les caixes mentre feia com si s’espolsés les mans per desfer-se de l’estrès acumulat.

De sobte, va semblar recordar alguna cosa, va tornar a obrir la caixa de draps de cuina, va remenar una mica i en va treure una bossa d’anar a comprar, feta de cordes de plàstic, de les que estaven de moda quan ell era petit i que llavors havien desaparegut. Va fer passar les grans nanses rodones pel braç esquerre, es va eixugar les mans amb una tovallola i la va tirar en una de les caixes.

Va anar cap a la caixa de papers i en va triar uns quants. Va descartar revistes i diaris, i només va agafar els que semblaven cartes i documents. Va badar la bossa i els va posar a dins sense gaire cura, aclaparat, de sobte, pel desig de sortir a fora, de fugir lluny d’aquell espai enclaustrat, d’aquella calor insuportable, i de la pudor de pols i brutícia que ho saturava tot.

Un cop va ser fora de les golfes, va tornar a cargolar la baga de la porta amb el ganivet de cuina, i se’l va guardar a la butxaca de la jaqueta. Al replà, va empènyer la porta del pis, però estava tancada i no es va molestar a comprovar amb els ganxos si estava tancada amb dues voltes.

Quan va arribar a baix de tot, va obrir de bat a bat la porta del carrer i va sortir a la calor del sol de la tarda. Es va sentir alleujat, li va donar la sensació que els rajos de sol cremaven la pudor de brutícia que se li havia impregnat a les golfes i el deixaven un altre cop net.

Quan va arribar a la Questura, poc després de les tres, la primera persona a qui va veure va ser el lloctinent Scarpa, que acabava de baixar d’una de les llanxes de la policia. Com que no podia evitar entrar per la porta al mateix temps que ell, en Brunetti va preparar una salutació inofensiva, procurant mantenir la bossa de corda a l’altra banda.

—¿Que s’ha barallat, avui, commissario? —va preguntar l’Scarpa, simulant cara de preocupació quan li va veure les taques a la camisa i a la jaqueta.

—Oh, no. M’he entrebancat i he anat a parar contra una paret —va respondre en Brunetti amb la mateixa falsa sinceritat—. Però, de totes maneres, gràcies pel seu interès.

Amb la bossa mig amagada, en Brunetti va saludar l’agent que els va obrir la porta, que li va tornar la salutació amb un cop de cap afable i en va dedicar un de més sec i formal al lloctinent. Com que no tenia res més per dir a l’Scarpa, en Brunetti va travessar el vestíbul i es va dirigir cap a les escales. Darrere seu va sentir el lloctinent que deia:

—Feia anys que no veia una bossa com aquesta, commissario. És com la que feien servir les nostres mares —i llavors, després d’una pausa llarga, va afegir—: quan encara podien anar a comprar, ¿oi?

El pas vacil·lant d’en Brunetti va ser gairebé imperceptible, tal com ho havien estat els primers signes de la bogeria que s’havia apoderat de la seva mare feia més de deu anys i que encara la tenia presonera. No sabia com l’Scarpa se’n podia haver assabentat i, de fet, no estava segur que el lloctinent en sabés res, però si no, ¿com era que sempre que podia feia referència a les seves mares? ¿I per què sempre que algú de la Questura s’equivocava o li fallava la memòria ho atribuïa a un signe de senilitat?

En Brunetti va continuar pujant cap al seu despatx, sense fer cas de les paraules del lloctinent. Va tancar la porta i va deixar la bossa sobre la taula. Llavors es va treure la jaqueta i la va allisar per poder veure bé les taques. Era una de les seves preferides, la grisa de fil, i tenia unes taques grosses i negres a la banda de davant; va pensar que allò no ho traurien ni a la tintoreria. La va penjar al respatller de la cadira i es va afluixar la corbata. Llavors es va adonar que tenia les mans molt brutes i va baixar al lavabo del pis de sota a rentar-se-les, es va rentar també la cara i amb les mans molles es va fregar el clatell.

Una vegada al despatx, va agafar la bossa, la va obrir i en va treure el pilot de papers. Va decidir no classificar-los per categories com havia pensat primer i se’ls va començar a mirar tal com sortien de la pila. Factures del gas, de l’Enel, d’aigua i rebuts de les escombraries, tot pagat a través d’un compte de l’Uni Credit. Els rebuts del banc estaven classificats en diferents pilots i ordenats per ordre cronològic. També hi havia un feix de cartes de queixes dels veïns pel soroll de la televisió, entre elles les de la signora Gismondi. Eren de set anys enrere i totes s’havien enviat per correu certificat. Hi havia una fotocòpia del certificat de matrimoni i una carta del Ministero dell’Interno dirigida al seu marit, acusant rebuda del seu informe del vint-i-tres de juny del 1982.

També va trobar un pilot de cartes, totes adreçades a la signora Battestini o al seu marit, a vegades a tots dos. Les va anar obrint i en llegia ràpidament el primer paràgraf, llavors feia un cop d’ull a la resta per veure si trobava alguna cosa que pogués ser d’interès.

Va llegir les cartes dolorosament estereotipades d’una neboda anomenada Graziella. Eren cartes molt mal escrites, on sempre li donava les gràcies pel regal de Nadal, tot i que el regal no s’especificava mai. Amb el pas dels anys, la mala lletra i les faltes d’ortografia de la Graziella no semblaven pas millorar.

Un dels sobres amb remitent de la Graziella no contenia cap carta. A dins, però, hi va trobar un full de paper escrit amb una lletra diferent, molt més punxeguda. A la banda esquerra, hi havia una llista amb quatre grups d’inicials, i a la banda dreta, al costat de cada una, hi havia una sèrie de números, alguns acompanyats d’una o més lletres. Una veu va dir el seu nom des de la porta, va alçar el cap i va veure en Vianello. En lloc de dir-li hola, en Brunetti el va sorprendre dient-li:

—¿Oi que li agraden els encreuats?

L’inspector va assentir i es va asseure en una de les cadires de davant de la taula. En Brunetti li va donar el full de paper i va dir:

—¿Què me’n diu d’això?

En Vianello va agafar-lo i el va posar pla sobre la taula del seu superior, i, repenjant la barbeta a les dues palmes de les mans, es va disposar a mirar-se’l. En Brunetti va continuar repassant els altres papers mentre en Vianello estudiava el full.

Després de passar-se una estona sense treure els ulls del paper, en Vianello va demanar:

—¿No em pot pas donar una pista?

—Ho he trobat a les golfes de la dona que van assassinar el mes passat.

Al cap d’uns quants minuts més en Vianello va dir:

—¿Té una guia de telèfons, senyor? Les pàgines grogues, si pot ser.

En Brunetti, encuriosit, es va ajupir i va treure les pàgines grogues de Venècia del calaix de sota de tot.

L’inspector va obrir la guia i va passar unes quantes pàgines. Llavors va agafar el paper i el va posar sobre la guia oberta. Va posar l’índex de la mà dreta en el primer nom de la llista i l’índex de l’esquerra sobre una pàgina de la guia que en Brunetti no podia veure. Va semblar que en Vianello havia trobat el que buscava; llavors va continuar amb el segon nom i va tornar a fer córrer el dit per la guia. Aquest procés va durar fins que va arribar al quart nom de la llista. Llavors en Vianello va grunyir satisfet, va mirar en Brunetti i va somriure.

—¿Què? —va fer en Brunetti.

En Vianello va girar la guia i la va passar a en Brunetti per sobre la taula. A la pàgina de la dreta hi havia la paraula BAR, en lletres majúscules, seguida dels primers noms de bars, en ordre alfabètic, dels centenars que hi havia a la ciutat. El dit gruixut d’en Vianello li va assenyalar, després, la pàgina de l’esquerra. BANCHE, en Brunetti ho va entendre de seguida. És clar, bancs. La llista va resultar ser una sèrie d’abreviacions dels noms dels bancs seguides pels números de compte corresponents.

—També sé una paraula de tres lletres que comença amb K i que és la unitat monetària de Cambodja —va dir en Vianello.





8


Després de parlar-ne una mica, en Brunetti va baixar a fotocopiar el paper. Quan va tornar, en Vianello va escriure els noms sencers dels bancs al costat de cada abreviació. Quan els van tenir tots, en Brunetti va preguntar:

—¿Sabria com accedir-hi? —donant per suposat que en Vianello entendria que volia dir amb l’ordinador i no pas a cops de destral.

En Vianello va sacsejar el cap i va dir amb cara de pena:

—No encara, senyor. M’ho va deixar provar una vegada, amb un banc de Roma, però vaig deixar un rastre tan evident que un amic seu li va enviar un correu electrònic l’endemà i li va dir a veure què es pensava que feia.

—¿I com se’n va adonar? —va preguntar en Brunetti.

—Li va dir que havia reconegut la seva tècnica per la manera d’entrar al sistema.

—¿I quina era aquesta manera?

—Oh, no ho entendria pas, senyor —va dir en Vianello amb la mateixa cantarella freda i impertorbable de la signorina Elettra—. Em va dir el codi d’accés i llavors va deixar-me buscar una informació concreta.

—¿Quina? —va dir en Brunetti—, si és que es pot saber.

—Volia veure si era capaç de descobrir quants diners s’havien transferit a un compte personal des d’un compte de Kíev.

—¿De qui era aquest compte?

En Vianello va prémer els llavis, pensatiu, llavors va dir el nom del secretari del Ministeri de Comerç, el principal responsable de la gestió de crèdits governamentals a Ucraïna.

—¿I ho va trobar?

—Es va disparar l’alarma —va dir en Vianello—, en sentit figurat, ja m’entén. I vaig sortir tan de pressa com vaig poder, però es veu que la meva visita va deixar un rastre molt evident.

—¿I per què ho volia saber, això? —va murmurar en Brunetti.

—Em penso que ja ho sabia abans, senyor —va dir en Vianello, i després va afegir—: Bé, n’estic segur, per això sabia com s’hi podia accedir, només era un exercici.

—¿I ho va explicar al seu amic? —va demanar en Brunetti.

—Oh, no, senyor. Això només hauria empitjorat les coses, si ell hagués sabut que ella treballava per a la policia.

—¿Vol dir que tota aquesta gent a qui ella demana ajuda no saben on treballa? —va demanar en Brunetti astorat.

—No, és clar que no. Llavors ja no la voldrien ajudar, si ho sabessin.

—¿I on es pensen que treballa, doncs? —va dir en Brunetti, que sabia vagament que els missatges que ella enviava es podia saber que sortien de la Questura. Tots tenien adreces electròniques. Fins i tot ell l’havia fet servir alguna vegada, i sabia que es veia perfectament que eren de la Questura de Venècia.

—Em penso que desvia els missatges, senyor —va dir en Vianello, amb prudència.

Tot i que en Brunetti no tenia ni idea de com es podia fer allò, va veure ben clar que era una cosa que es feia cada dia.

—¿Els desvia com, a través d’on?

—Segurament a través de l’adreça de l’última feina.

—¿La Banca d’Italia? —es va esgarrifar en Brunetti. En Vianello va assentir i llavors en Brunetti va demanar—: ¿Vol dir que envia i rep informació a través d’una adreça d’un lloc on fa anys que no treballa? —Al segon cop de cap afirmatiu d’en Vianello en Brunetti va alçar la veu—. Déu meu, és el banc nacional. ¿Com poden permetre que una persona que fa anys que ja no hi treballa faci servir la seva adreça com fa ella?

—No crec pas que ho permetessin, senyor —va dir en Vianello, i va afegir—: Si ho sabessin, és clar.

En Brunetti va veure clar que si continuava amb aquella conversa o el farien parar boig o, el que era mes perillós, el posarien en coneixement d’una sèrie d’actes delictius que potser en un futur hauria de negar sota jurament. Però, incapaç de controlar la curiositat, va demanar:

—¿I ho va trobar, al final?

—¿El què?

—La quantitat dipositada.

—No.

—¿I ella?

—Sí, ja li he dit que em sembla que sí.

—¿I com ho sap? ¿Li ho va dir?

—No. Va dir-me que era informació privilegiada i que només ho podia saber si ho descobria pel meu compte.

A en Brunetti li va venir al cap l’expressió «Honor entre lladres», però l’admiració i respecte que sentia va fer que ho deixés córrer i tornés a la qüestió que tenien entre mans.

—¿Aleshores creu que li hem de demanar a ella que ho faci?

—Sí, crec que seria una bona idea.

Es van aixecar tots dos, en Vianello amb el paper amb les inicials desxifrades a la mà, i van baixar a veure si la signorina Elettra era al seu despatx.

Hi era, però per desgràcia no estava sola, també hi havia el seu superior immediat, el vicequestore Giuseppe Patta, que aquell dia anava amb un vestit de fil de color crema i una camisa negra, també de fil. La corbata, de color de pissarra, tenia ratlles molt fines en diagonal del mateix color que el vestit. En Brunetti es va adonar, cosa que al primer cop d’ull se li havia escapat, que la signorina Elettra portava un vestit de fil negre i una camisa de seda de color crema. Se li va acudir que potser s’havien posat d’acord, en Patta mogut segurament pel desig de rivalitzar, i ella, més aviat, per paròdia.

En Patta va veure el paper que duia en Vianello i va preguntar:

—¿Què és això, inspector? ¿Alguna cosa relacionada amb l’absurda idea del commissario que la romanesa no va assassinar aquella dona?

—No, vicequestore —va dir en Vianello, tot humilitat—. És un codi que faig servir per triar els partits del Totocalcio. —Va acostar-li el paper com si li volgués ensenyar i va dir—: ¿Veu?, la primera columna és el codi de l’equip, i això són els números dels jugadors que penso que…

—Ja n’hi ha prou, Vianello —va dir en Patta, enfurismat. Llavors es va dirigir a en Brunetti i li va dir—: M’agradaria parlar un moment amb vostè, si és que no està massa enfeinat escollint també els equips guanyadors. —Es va girar i va sortir del despatx.

—És clar, senyor —va dir en Brunetti, i el va seguir, deixant que en Vianello parlés amb la signorina Elettra.

En Patta es va asseure a la seva taula, però no va invitar a seure en Brunetti; un bon senyal, perquè volia dir que el vicequestore tenia pressa. Eren gairebé les cinc: en Patta tenia el temps just perquè una llanxa de la policia el portés a Cipriani, fer una nedada i arribar a casa a l’hora de sopar.

—No l’entretindré gaire, commissario. Només vull refrescar-li la memòria. Aquest cas està resolt, malgrat les seves ridícules idees —va començar, sense molestar-se a especificar quines eren les idees d’en Brunetti que considerava ridícules i reservant-se, d’aquesta manera, la possibilitat de considerar-les-hi totes—. Els fets parlen per ells mateixos. La romanesa va matar aquella pobra dona, va intentar sortir del país, i va donar bones mostres de culpabilitat intentant fugir d’un control rutinari de la policia de la frontera. —Va ajuntar les mans, fent una torre amb els dits, i es va tapar la boca durant un segon amb els índexs de les dues mans; tot seguit les va separar i va dir—: Ja sap com són els de la premsa i no vull que posin en dubte la feina d’aquest departament. —Va alçar la barbeta i es va mirar fixament en Brunetti—. ¿Ha quedat clar, commissario?

—Perfectament clar, senyor.

—Molt bé —va dir, prenent-se la resposta d’en Brunetti com una afirmació que faria tal com ell deia—. Doncs no l’entretindré pas més. He d’anar a una reunió.

En Brunetti va murmurar quatre paraules educades i va sortir del despatx. A fora, la signorina Elettra seia a la seva taula, llegint una revista; no hi havia rastre d’en Vianello. Quan la signorina Elettra va alçar la vista, en Brunetti va aixecar un dit i es va assenyalar el nas, i llavors cap amunt en direcció a la seva oficina. Va sentir la porta d’en Patta que s’obria al seu darrere. La signorina Elettra es va tornar a submergir en la revista, ignorant en Brunetti i fent passar les pàgines relaxadament. En Brunetti va sortir i va pujar al despatx a esperar-la.

Quan en Brunetti va entrar, va trobar en Vianello abocat de puntetes a la finestra, mirant al moll de davant de la Questura. En Brunetti va sentir un motor que es posava en marxa, i a continuació com la llanxa s’allunyava en direcció a Bacino i, segurament, cap a Cipriani. Sense dir res, en Vianello va tornar a entrar i es va asseure en una cadira.

Al cap d’un moment, va arribar la signorina Elettra i va tancar la porta al seu darrere. Es va asseure al costat d’en Vianello; en Brunetti es va repenjar a la taula.

No li va semblar necessari demanar a la signorina Elettra si en Vianello li havia explicat què havia de fer.

—¿Ho podrà mirar? —va preguntar-li directament.

—N’hi ha un que em pot resultar difícil —va dir, assenyalant un nom del mig de la llista—. El Deutsche Bank. L’oficina d’aquí és nova i encara no els he demanat mai res, per això penso que em costarà una mica més, però els altres els puc mirar aquesta mateixa tarda i així demà ja sabré alguna cosa. —De la manera que ho deia, si un no estava familiaritzat amb els seus mètodes, es podria pensar que treballava d’acord amb els procediments bancaris més estrictes, o sigui, que obtenia la informació mitjançant una ordre judicial que, al seu torn, venia en resposta a les investigacions policíaques pertinents. Era un procés que solia durar mesos i que, a més, la nova legislació feia cada vegada més difícil, per no dir impossible. En canvi ells extraurien la informació dels arxius dels bancs sense fer cap esforç, tan fàcilment com s’extreu una cartera de la butxaca de darrere d’un innocent turista belga al vaporetto número 1.

—¿Com ho veu això, Vianello? —va demanar en Brunetti.

Amb un cop de cap a la signorina Elettra per indicar que li havia explicat la conversa d’en Brunetti amb la signora Gismondi, en Vianello va dir:

—Si aquesta dona diu la veritat, aleshores no és gaire probable que la signora Ghiorghiu matés la vella. I això vol dir, evidentment, que algú altre ho va fer, i em sembla molt bona idea començar per mirar aquests comptes bancaris.

—¿Creu que hi ha alguna possibilitat que ella hagi estat l’assassina? —els va interrompre la signorina Elettra.

En Vianello va mirar en Brunetti, també esperant una resposta.

—Si haguessin vist les fotos del cos de la signora Battestini, els cops que tenia al cap, no m’ho demanarien. —I prenent el seu silenci com un assentiment, va continuar—: No té gaire sentit que la signora Ghiorghiu tornés a la casa i la matés a sang freda. Tenia diners, tenia un bitllet de tren per tornar a casa, ja era a l’estació i, segons la signora Gismondi, ja havia tingut temps de tranquil·litzar-se. No veig cap raó per pensar que va tornar i va matar aquella dona, i en tot cas no pas d’aquella manera. Allò era ràbia, no pas premeditació.

—O premeditació disfressada de ràbia —va suggerir en Vianello.

Aquella observació obria perspectives de maldat que en Brunetti va preferir no tenir en compte, i va assentir de mala gana. Però més que especular sobre què era o no possible, s’estimava més parlar del que era real.

—Demà aniré a veure l’advocada i els parents —va dir girant-se cap a en Vianello—. Aniria bé que anés a donar un volt pel barri a veure si la gent recorda haver vist alguna cosa estranya.

—¿És oficial? —va preguntar en Vianello.

En Brunetti va sospirar.

—Em sembla que val més que intenti que les preguntes sonin informals, si això és possible, és clar.

—Preguntaré a la Nadia si coneix algú que visqui per allà —va dir en Vianello—, o potser anirem a prendre alguna cosa o a dinar en aquell lloc nou de la cantonada, el Do Mori.

En Brunetti va aprovar els plans d’en Vianello amb un somriure, es va girar cap a la signorina Elettra i va dir:

—Una altra cosa que voldria que comprovés és si ha tingut cap relació amb nosaltres.

—¿Qui? ¿La romanesa?

—No, la signora Battestini.

—Una professional del delicte als vuitanta anys —va riure satisfeta la signorina Elettra—. M’encantaria descobrir-ne una.

En Brunetti va dir el nom d’un exprimer ministre i li va suggerir que fes un cop d’ull al seu expedient.

En Vianello va fer una riallada i la signorina Elettra va somriure delicadament.

—I del marit i el fill, ja que hi estarà posada —va dir en Brunetti.

—¿I de l’advocada?

—També.

—M’encanta estirar les orelles als advocats —no es va poder estar de dir la signorina Elettra—. Es pensen que són molt llestos i que poden amagar el que els convé, però és molt fàcil treure’ls els draps bruts. Massa fàcil i tot.

—¿Sense deixar que es defensin? ¿Ni tan sols els dóna una oportunitat? —va demanar en Vianello.

La pregunta la va fer reaccionar.

—¿Donar una oportunitat a un advocat? ¿Es pensa que m’he begut l’enteniment?





9


Com que encara tenia declaracions de testimonis del cas de l’aeroport per llegir i com que no estava particularment ansiós per parlar amb un advocat, en Brunetti es va limitar a trucar al despatx de l’avvocatessa Marieschi i concertar una cita per l’endemà al matí. Quan la secretària li va demanar el motiu de la consulta, en Brunetti li va dir que era una qüestió d’herències, va deixar el nom, però no va dir que treballava per a la policia.

Es va passar una hora llegint declaracions contradictòries, que s’excloïen les unes a les altres. Per sort, hi havia una foto petita enganxada a cada declaració, i d’aquella manera podia relacionar les cares que responien les preguntes amb les persones que havia vist en els vídeos de les càmeres de vigilància del departament d’equipatges de l’aeroport. Segons les seves observacions, només dotze dels setanta-sis acusats deien tota la veritat, ja que el seu testimoni es veia confirmat en les hores de vídeo que s’havia empassat la setmana passada, on es veia tots els acusats prenent part en algun tipus de robatori.

En Brunetti no volia invertir gaire temps en aquella investigació, sobretot des que la defensa argumentava que, com que les càmeres havien estat col·locades sense coneixement de les persones a qui filmaven, representaven una invasió a la «privacitat» dels acusats, aquell nom tan pràctic que s’havia manllevat de l’anglès per omplir una necessitat d’una llengua que no tenia cap terme propi per expressar el concepte. Si es mantenia aquell argument, cosa que podria molt ben ser, llavors ja podrien plegar, perquè un cop desaparegués la prova principal, tots els que s’havien declarat culpables es retractarien de les seves confessions.

A més, tots continuaven treballant, perquè la Constitució garantia el dret de treball per a tothom i fer-los fora seria inconstitucional.

—Una casa de bojos, una casa de bojos —va murmurar en Brunetti, i va decidir que ja era hora de plegar.

Quan va arribar a casa, va saber de seguida que la Paola havia complert la seva paraula. Tot just va entrar, una barreja d’aromes delicioses li va donar la benvinguda: marisc, all i alguna cosa que no va poder identificar, potser espinacs. Va deixar la bossa del COIN on duia plegada la jaqueta bruta al costat de la porta i va anar cap a la cuina. La Paola ja seia a taula, amb una copa de vi blanc al davant. Estava llegint.

—Molt bé —va dir en Brunetti—. Ara et demanaré què llegeixes.

La Paola se’l va mirar per damunt de les ulleres de llegir i va dir:

—Un llibre que ens hauria d’interessar a tots dos, Guido. El llibre de text de religió de la Chiara.

Res de bo, va pensar en Brunetti a l’acte, però tot i així va demanar:

—¿I per què ens hauria d’interessar?

—Perquè explica moltes coses del món on vivim —va dir la Paola, deixant el llibre al costat i fent un glop de vi.

—¿Per exemple? —va dir en Brunetti mentre obria la nevera i treia l’ampolla oberta. Era un bon Ribolla Gialla que havien comprat a un amic de Corno di Rosazzo.

—Hi ha un capítol —va dir la Paola, assenyalant la pàgina que estava llegint—, que parla dels set pecats capitals.

En Brunetti sempre havia pensat que era molt adequat que hi hagués un pecat per a cada dia de la setmana, però de moment no va dir res.

—¿I? —va demanar.

—Doncs he estat pensant que la nostra societat ja no els veu com a pecats, que, de mica en mica, s’ha anat perdent la noció del pecat que teníem abans.

En Brunetti es va asseure davant de la seva dona. No estava gaire interessat en el tema, però tenia ganes d’escoltar-la. Va fer un glop després d’alçar la copa. Era tan bo com recordava. Gràcies Senyor, doncs, pel bon vi i pels bons amics, i també per una dona que era capaç de trobar motius de polèmica en un llibre de text de religió.

—Pensa en la luxúria —va continuar la Paola.

—Ja ho faig tot sovint —va dir en Brunetti, mirant-la maliciosament.

La Paola el va ignorar i va continuar:

—Quan jo era petita, la luxúria potser no era ben bé un pecat, però gairebé. Si més no era una cosa de la qual no es podia parlar en públic. Ara no trobaràs cap pel·lícula o cap programa de la tele o cap revista sense veure-la pertot arreu.

—¿I això és dolent? —va demanar en Brunetti.

—No necessàriament. És diferent. La gola encara és un cas més clar.

Ah, això és un cop baix, va pensar en Brunetti, i es va agafar l’estómac amb les dues mans.

—Ens hi animen contínuament. Cada cop que obrim una revista o un diari.

—¿A cometre el pecat de la gola? —va dir en Brunetti, desconcertat.

—Sí, però no ha pas de ser necessàriament la gola pel menjar —va dir la Paola—, em refereixo a comprar o consumir molt més del que necessitem. Al capdavall, ¿què és tenir més d’un televisor, més d’un cotxe o més d’una casa si no una forma de gola?

—No ho havia pensat mai d’aquesta manera —va reconèixer en Brunetti mentre s’aixecava i anava a la nevera a buscar més vi.

—No, ni jo tampoc, fins que he començat a llegir aquest llibre. Aquí defineixen la gola com menjar massa i ho deixen estar així, però jo he començat a pensar què podria significar en una escala molt més àmplia.

Allò, va pensar en Brunetti, era l’essència de la Paola. Aquella dona que encara estimava amb bogeria tenia el costum de considerar-ho tot, qualsevol cosa, des d’una escala molt més àmplia.

—¿Et sembla que podries començar a pensar en el sopar en una escala molt més àmplia? —va preguntar en Brunetti.

La Paola se’l va mirar, llavors es va mirar el rellotge, i va veure que ja eren més de les vuit.

—Ah —va dir, com si la sorprengués que la reclamessin per coses tan mundanes—. És clar, he sentit que els nens ja havien arribat. —Llavors, com si se’l mirés per primera vegada, va dir—: ¿Què has fet amb aquesta camisa? ¿T’hi has eixugat les mans?

—Sí —va dir ell, i llavors va afegir—: T’ho explicaré havent sopat.

Aquella nit hi eren tots dos, a sopar, la Chiara i en Raffi, cosa estranya sobretot a l’estiu, en què sopaven tot sovint amb els amics i a vegades s’hi quedaven a dormir i tot. En Raffi havia arribat a aquella edat delicada i el seu amor d’infància amb la Sara Paganuzzi començava a agafar un to més adult, fins al punt que una tarda en Brunetti l’havia agafat per banda i havia intentat parlar-li de sexe. El seu fill li havia dit que totes aquelles coses ja les hi havien explicat a l’escola. La Paola, però, ho va deixar clar, va anunciar que havia parlat amb els pares de la Sara i que havien decidit que en Raffi no passaria la nit a casa la Sara sota cap circumstància, i que la Sara tampoc no dormiria a la d’ells, diguessin el que diguessin o fessin el que fessin els seus amics.

—Però això és medieval —va protestar en Raffi.

—Sí, i també definitiu —havia dit la Paola, donant la discussió per acabada.

Fos quin fos el pacte a què en Raffi i la Sara havien arribat, semblava satisfactori per a tots dos, ja que la Sara es quedava a sopar, era educada i agradable amb tots i, fins i tot, en Raffi semblava no guardar cap ressentiment per aquella política que la majoria dels seus amics haurien definit com a «medieval».

En Raffi i la Chiara havien passat tots dos el dia a Alberoni, cadascú amb els seus amics, i després de nedar i jugar a la platja tot el dia, van menjar com llimes. La Paola va portar a taula una safata enorme de peix i gambes, semblava que hagués cuinat un peix espasa sencer.

—¿Encara en vols més? Ja has repetit tres cops —va dir en Brunetti al seu fill quan el va veure mirant de reüll la safata ja mig buida.

—Ha de créixer, papà —va dir la Chiara, suggerint d’aquella manera que ella ja estava tipa.

En Brunetti es va mirar la seva dona, però estava massa enfeinada servint-se espinacs per poder apreciar la grandesa d’ànima que demostrava el seu marit en no demanar-li si el seu fill era culpable de gola.

—Acaba-t’ho, Raffi. Si ho deixes refredar, no t’agradarà —va dir la Paola.

—¿És una rima, això, mamma? —va demanar la Chiara.

A més del nas i la figura estilitzada, la Chiara havia heretat la passió pel llenguatge de la seva mare.

Després del gelat, la Chiara ja estava mig adormida i la Paola els va enviar tots dos a dormir i va començar a desparar taula. En Brunetti va portar el bol buit del gelat a la cuina, però abans de deixar-lo va llepar la cullera i va escurar el fons per agafar els últims trossets de préssec que hi havien quedat. Quan li va semblar que ja no en trauria res més, va deixar el bol sobre el marbre i va anar a la taula a recollir els vasos.

Quan va tenir tots els plats a l’aigüera, la Paola va dir:

—¿Què et sembla si continuem amb la fruita i fem unes gotetes de Williams a fora a la terrassa?

—Si no et cuidessis de mi, ja m’hauria mort de gana —va dir en Brunetti.

—Guido, rei meu —va dir la Paola—. Els perills que corres a la feina em fan patir molt, però que et moris de gana no em fa patir gens, t’ho asseguro. —Va sortir a la terrassa a esperar-lo.

En Brunetti va decidir treure només els dos vasos i deixar l’ampolla a dins. Ja entraria a buscar-ne més, si de cas. Quan va sortir, la va trobar asseguda amb els peus repenjats al rail més baix de la barana amb els ulls tancats. Una vegada al seu costat, li va agafar la mà i li va donar el vas. La Paola va fer un xarrup, va sospirar i va tornar a xarrupar.

—Déu és dalt del cel, tot està bé en aquest món —va dir la Paola en anglès.

—Potser ja has begut prou, Paola —va dir-li en Brunetti.

—¿Què li ha passat a la camisa? —va demanar, i en Brunetti l’hi va explicar.

—¿I te la creus, aquesta dona, aquesta signora Gismondi? —va demanar-li quan en Brunetti va acabar d’explicar-li els esdeveniments del dia.

—Sí, em penso que sí —va dir ell—. No veig cap raó perquè no hagi de dir la veritat. Només és una veïna.

—Sí, però una veïna ressentida —va recordar la Paola.

—¿Per la televisió? —va preguntar en Brunetti.

—Sí.

—La gent no es mata pel soroll de la televisió —va dir en Brunetti.

La Paola va posar-li la mà al braç.

—T’he sentit parlar de feina moltes vegades, Guido, ja fa molts anys, i he arribat a la conclusió que hi ha molta gent que està disposada a matar-se per coses molt més petites que el soroll d’un televisor.

—¿Per exemple? —va demanar-li en Brunetti.

—¿Recordes aquell home, em sembla que va ser a Mestre, que va sortir a dir-li a l’home que estava aparcat davant de casa seva que apagués la ràdio? ¿Quant fa d’allò, quatre anys? I el va matar, ¿no?

—Però era un home —va dir en Brunetti—, i tenia un historial violent.

—¿I la teva signora Gismondi no?

Allò el va fer adonar que no s’havia preocupat de demanar a la signorina Elettra que investigués la signora Gismondi.

—No ho crec pas —va dir en Brunetti.

—No, de fet jo tampoc no ho crec —va dir la Paola.

—¿Doncs per què n’hauria de dubtar?

La Paola va sospirar en silenci i va dir:

—A vegades, em sorprèn que després de tots aquests anys encara no entenguis el funcionament del meu cervell.

—No crec pas que l’arribi a entendre mai —va admetre en Brunetti, sense intenció irònica—. ¿Què és el que no entenc exactament?

—Que crec que tens raó. No té gaire sentit. Algú que vol besar la mà d’una persona que una vegada li va comprar un gelat no és gaire probable que cometi un assassinat.

Potser no era una descripció gaire exacta de les accions de la romanesa, però li va semblar la millor definició del comportament humà que havia sentit mai.

—Però el que vull és que puguis donar proves a gent com en Patta i l’Scarpa i a tots els que no s’ho vulguin creure.

La Paola encara tenia els ulls tancats i en Brunetti li va estudiar el perfil: nas recte, potser una mica massa llarg; arrugues fines al voltant dels ulls, arrugues d’expressió i els primers indicis de sotabarba.

Va pensar en els nens, com n’estaven, de cansats a l’hora de sopar, mentre amb els ulls seguia recorrent el cos de la seva dona. Va deixar el vas sobre la taula, s’hi va acostar i li va dir:

—¿Què et sembla si continuem amb el nostre repàs dels set pecats capitals?





10


La cita amb l’advocada Marieschi era a les deu del matí. Com que tenia el despatx a Castello, just al començament de la Via Garibaldi, en Brunetti va agafar el número 1 i va baixar a Giardini. Els arbres dels jardins públics semblaven cansats i polsegosos, els feia falta una bona pluja. La veritat sigui dita, era el mateix que calia a la majoria d’habitants d’aquella ciutat. Va trobar el despatx de seguida, al costat d’on hi havia hagut una bona pizzeria i que ara s’havia transformat en una botiga de vidre de Murano fals. Va trucar al timbre i va entrar a l’edifici, va pujar les escales fins al primer pis.

La secretària, amb qui havia parlat el dia anterior, se’l va mirar i li va demanar si era el signor Brunetti. Llavors li va dir si li feia res esperar-se uns minuts perquè la dottoressa acabava d’atendre un altre client. En Brunetti es va asseure en un sofà gris molt còmode i va estudiar les portades de les revistes de la tauleta de la sala. Va triar l’Oggi perquè no tenia mai ocasió de llegir-la, es negava a comprar-la i, a més, li feia vergonya que el veiessin llegint-la. Quan es va obrir la porta del costat de la secretària, en Brunetti estava profundament immers en els detalls del casament d’un príncep escandinau. Va entrar un senyor gran a la sala d’espera. Portava una maleta de pell en una mà, i en l’altra un bastó amb empunyadura de plata.

La secretària es va aixecar i va somriure.

—¿Vol que li doni hora per a un altre dia, cavaliere?

—Gràcies, signorina —va dir amb un somriure elegant—. Primer em vull mirar tots aquests papers i llavors ja li faré una trucada.

Es van acomiadar educadament, i llavors la secretària es va acostar a en Brunetti, que es va alçar de la cadira.

—Ja pot passar, signore —va dir, i es va dirigir cap a la porta d’on havia sortit el senyor d’abans. Va picar i va entrar amb en Brunetti al darrere.

La taula era al capdavall de la sala, entre dues finestres. No hi havia ningú assegut, però un moviment sobtat a terra li va cridar automàticament l’atenció. Va veure alguna cosa que lluïa un instant sota la taula, que de seguida va desaparèixer. Una cosa de color marró fosc, com una mena de ratolí o potser un liró, tot i que va pensar que aquells animalons eren més aviat de camp que de ciutat. Va fer veure que no havia vist res i quan va sentir una veu femenina que deia el seu nom, es va girar.

La Roberta Marieschi tenia uns trenta-cinc anys, era alta i molt guapa. Estava dreta davant de la prestatgeria que cobria tota una paret del despatx.

—Perdoni, signor Brunetti —va dir, mentre tornava un volum molt gruixut al seu lloc—, em sap greu haver-lo fet esperar. —S’hi va acostar tot allargant-li una mà que en Brunetti va estrènyer amb força. Llavors es va girar cap a la taula i mentre la secretària sortia va dir—: Segui, sisplau.

Mentre s’asseia, en Brunetti va estudiar l’advocada. Era una mica més baixa que ell, però era esvelta i atlètica, i per això semblava més alta del que era en realitat. Duia un vestit jaqueta de seda gris fosc, la faldilla li arribava just per sota del genoll. Portava sabates de pell negres de taló baix, sabates còmodes per estar al despatx o per caminar. Tenia la pell lleugerament bronzejada, just per donar-li un toc de salut però sense fer-li la pell corretjosa. No hi havia cap tret de la seva cara que cridés l’atenció, però el conjunt era molt agradable: uns ulls marrons de pestanyes espesses, i uns llavis plens i suaus.

—Tinc entès que té dubtes sobre una herència, ¿oi, signor Brunetti? —va dir, però abans que el comissari pogués contestar, l’advocada el va sorprendre dient amb una veu plena d’exasperació—: Oh, ¿vols parar d’una vegada?

En Brunetti estava concentrat mirant els papers de sobre la taula, i quan va aixecar la vista per mirar-la a ella, no la va veure enlloc, havia desaparegut, o almenys el cap li havia desaparegut. Al mateix moment, la cosa marró que havia vist abans va aparèixer de sota la taula, una cosa com una fronda o un ventall que es movia d’una banda a l’altra.

—Poppi, ¿vols fer el favor d’estar-te quieta? —va dir l’advocada des de sota la taula.

En Brunetti es va quedar parat, sense saber què fer, mirant la cua del gos com es bellugava. Després d’una bona estona, el cap de l’advocada Marieschi va emergir de sota la taula amb els cabells foscos esbullats.

—Perdoni —va dir-li—, no la porto mai al despatx, però acabo de tornar de vacances i està una mica enfadada perquè l’he deixat sola. —Va enretirar la cadira i va dir a la gossa—: ¿Oi que sí, Poppi? ¿Oi que t’has disgustat i te’m vols menjar la sabata per castigar-me?

La gossa es va moure i llavors en Brunetti va sentir un soroll a terra, s’havia ajagut i un tros molt llarg de cua sortia de sota la taula. L’advocada se’l va mirar, somrient, fins i tot potser una mica vermella, i va dir:

—Espero que li agradin els gossos.

—No pateixi. M’agraden molt.

Un gruny greu va sonar de sota la taula en resposta a les paraules d’en Brunetti. L’advocada es va tornar a inclinar i va dir-li:

—Surt d’aquí, burra. Surt d’aquí i veuràs que no has d’estar gelosa.

A poc a poc va aparèixer de sota la taula un cap, seguit del cos del gos més maco que en Brunetti havia vist mai. La Poppi era una golden retriever, i tot i que sabia que era la raça que estava de moda en aquell moment, no per allò li va agradar menys. La llengua li penjava i tenia uns ulls separats que van haver de mirar en Brunetti un sol cop per conquerir-lo. La gossa es va asseure al costat de la cadira de l’advocada i, de tant en tant, li posava el cap a la falda i se la mirava amb adoració.

—Espero que li agradin els gossos de debò, signor Brunetti; si no, deu trobar aquesta situació molt desagradable —va dir l’advocada, mentre acariciava de forma automàtica el cap de l’animal i li estirava suaument una orella.

—És una gossa preciosa —va dir en Brunetti.

—Sí —va dir l’advocada Marieschi, encara enfeinada amb l’orella de l’animal—, i també és molt bona minyona. Però no crec que hagi vingut aquí per parlar de gossos, ¿oi? ¿En què puc ajudar-lo?

—De fet, no sé pas si la seva secretària em va entendre bé, ahir, avvocatessa. No sóc un client, però crec que em pot ajudar.

L’advocada va somriure, acariciant encara l’orella de la gossa.

—Em penso que no l’entenc.

—Sóc comissari de la policia i he vingut per fer-li algunes preguntes sobre una de les seves clientes, la signora Maria Battestini.

La Poppi va arrugar el morro, va ensenyar les dents i girant-se cap a en Brunetti va fer un gruny profund, que la veu de la seva mestressa va ofegar.

—¿T’he fet mal, reina? ¿T’he estirat l’orella massa fort? —va dir inclinant-se cap a la gossa. Llavors va treure’s el cap de la gossa de la falda i li va dir, amb veu seriosa—: Vinga, ja n’hi ha prou. Jeu a terra que tinc feina.

La gossa va desaparèixer sota la taula sense oposar resistència, es va bellugar una estona i, al final, es va ajeure, tornant a ensenyar la cua a en Brunetti.

—La Maria Battestini —va dir l’advocada—. Terrible, terrible. Jo li vaig trobar aquella dona. La vaig entrevistar, la vaig acompanyar a casa seva i la vaig presentar a la Maria. Des que ho vaig saber que me’n sento responsable. —Es va mossegar els llavis.

En Brunetti va reconèixer l’expressió que molt sovint precedia les llàgrimes i va intentar evitar-ho dient:

—Vostè no en té cap culpa, avvocatessa. La policia la va deixar entrar al país i l’Ufficio Stranieri li va donar el permesso di soggiorno. Jo diria que si algú se n’ha de sentir responsable són ells, no pas vostè.

—Però jo la coneixia de feia molt temps, de gairebé tota la vida.

—¿Ah sí? ¿I com és això?

—El meu pare era el seu advocat i el del seu marit, també, per això la conec des que era petita, i llavors quan vaig acabar la carrera i vaig posar-me a treballar per al meu pare, ella va demanar si podia ser la seva advocada. Em penso que va ser la meva primera clienta; sí, la primera que va confiar en mi com a advocada.

—¿I què va comportar això, dottoressa? —va preguntar en Brunetti.

—Em sembla que no l’entenc —va dir, però almenys ara parlava i ja no estava a punt de plorar.

—¿Quin tipus de coses li va confiar?

—Oh, no gaire res, i menys aleshores. Un cosí havia deixat al seu marit un apartament al Lido i, anys després de la seva mort, quan ella se’l va voler vendre, hi va haver una disputa sobre la propietat del jardí.

—Una disputa sobre la propietat del jardí —va dir en Brunetti, fent girar els ulls cap al cel, com si fos la cosa més espantosa que pogués passar a algú—. ¿I això era l’únic problema que tenia?

L’advocada es va posar a parlar, però de sobte es va aturar.

—Abans de seguir parlant, commissario, ¿puc saber per què em fa totes aquestes preguntes?

—És clar —va accedir el comissari amb un somriure tranquil, tot recordant que estava parlant amb una advocada—. Tot sembla indicar que el crim ha estat resolt, i volem tancar el cas oficialment, però abans de fer-ho, volem excloure qualsevol altra possibilitat.

—¿Què vol dir «qualsevol altra possibilitat»?

—Doncs que el culpable del crim no sigui alguna altra persona.

—Però em pensava que la romanesa… —va començar l’advocada, llavors va sospirar—. La veritat és que no sé si me n’he d’alegrar o no, d’aquesta possibilitat —va admetre al final—. Si no ho hagués fet ella, aleshores ja no em sentiria culpable. —Va intentar somriure, no se’n va sortir i va continuar parlant—: Però, ¿hi ha cap motiu pel qual vostè pensi… bé, vull dir pel qual la policia pensi que pot haver estat una altra persona?

—No —va dir en Brunetti amb l’habilitat d’un mentider expert—, la veritat és que no. —Llavors, recorrent a l’argument preferit d’en Patta, va dir—: Però la premsa ens vigila de molt a prop, desconfia de la policia, i abans no tanquem un cas n’hem d’estar perfectament segurs. Com més proves tinguem, menys possibilitats hi haurà que la premsa qüestioni les nostres decisions.

—És clar, ja ho entenc —va dir l’advocada amb un cop de cap afirmatiu—. I m’agradaria molt poder-los ajudar, però no sé pas si els serviré de gaire.

—¿I quines altres qüestions li portava? ¿M’ho pot explicar més bé? —va dir en Brunetti, i en veure que dubtava va afegir—: Em penso que tenint en compte la mort que va tenir i les circumstàncies que la van envoltar pot parlar amb mi sense patir per les responsabilitats cap a la seva clienta.

L’advocada va acceptar l’argument.

—Tenia un fill, en Paolo, que va morir fa cinc anys després d’una llarga malaltia. La Maria es va quedar… bé, gairebé es va morir de pena i, durant molt temps després, va ser incapaç de fer res. Per això jo em vaig fer càrrec del funeral i llavors de l’herència, tot i que no hi havia cap dubte que tot quedava per a ella.

Quan va sentir l’expressió «una llarga malaltia» en Brunetti va pensar que gairebé no havia sentit mai a dir que algú havia mort de càncer. Sempre es parlava d’«una llarga malaltia», «un tumor», «una malaltia terrible», o simplement «aquella malaltia».

—¿Quants anys tenia quan es va morir?

—Quaranta, si no m’equivoco.

El fet que els seus béns passessin a la seva mare semblava voler dir que no estava casat, per això en Brunetti va demanar:

—¿Vivien junts?

—Sí. L’estimava amb deliri.

Els receptors lingüístics d’en Brunetti van arxivar aquesta nova expressió juntament amb «una llarga malaltia», i no va fer cap comentari.

—¿Està autoritzada a revelar el contingut del testament de la Maria Battestini? —va preguntar en Brunetti, canviant de tema.

—Era un testament ben corrent —va contestar l’advocada—. L’únic parent viu és una neboda, la Graziella Simionato. Ho ha heretat tot.

—¿Hi havia molts béns?

—No, no es pensi. Hi havia la casa de Cannaregio, una altra al Lido, i uns diners que la Maria havia invertit a l’Uni Credit.

—¿Em pot dir quina quantitat?

—No ho sé exactament, però crec que devien ser uns deu milions —va dir, i es va corregir de seguida—, de les velles lires, és clar. És que encara penso en lires i llavors he de traduir.

—Sí, suposo que ens passa a tots —va confessar en Brunetti. Llavors va afegir—: Una última cosa, sobre la qüestió de la televisió. ¿En sap res d’això?

L’advocada va somriure i va sacsejar el cap.

—Sí, i tant que sí. Vaig rebre algunes cartes dels veïns que es queixaven del volum de la tele. Cada cop que en rebia una, anava a parlar amb la Maria i em prometia que tindria el volum baix, però era vella i no se’n recordava, o bé es quedava adormida amb la tele engegada, no ho sé. —Va arronsar-se d’espatlles en senyal de resignació—. No crec pas que allò tingués solució.

—Em van dir que la romanesa es cuidava de mantenir el volum més baix —va observar en Brunetti.

—Sí, i també es va cuidar de matar-la —va exclamar l’advocada amb indignació.

En Brunetti va assentir, acceptant el retret.

—Ho sento —va dir—, ha estat un comentari poc considerat. ¿Pot donar-me l’adreça de la neboda?

—La meva secretària l’hi donarà —va dir l’advocada Marieschi en un to de veu que de sobte semblava més fred—. L’acompanyaré a fora i l’hi diré.

Allò semblava no deixar-li cap més opció que marxar. Es va aixecar i es va inclinar cap a l’advocada.

—Gràcies pel seu temps, dottoressa. Espero no haver-la molestat gaire amb les meves preguntes.

L’advocada va intentar somriure i va dir amb una veu més relaxada:

—No pateixi que, si ho hagués fet, la Poppi no s’hauria quedat aquí sota dormint tan tranquil·la.

Una escombrada de cua va contradir el que deia l’advocada i en Brunetti va pensar que la Chiara, si li expliqués aquella escena, segur que li diria que allò era un cas pelut dels que porten cua.

En Brunetti li va aguantar la porta, es va esperar mentre la secretària li escrivia en un paper l’adreça de la neboda de la signora Battestini, els va donar les gràcies a totes dues, va estrènyer la mà de l’advocada i va marxar.





11


Si hagués tornat cap a la Questura per la Riva degli Schiavoni en aquella hora s’hauria mort de calor, per això va decidir recular fins a Castello en direcció a Arsenale. Quan passava pel davant va pensar, com feia sempre que veia aquelles estàtues, si els homes que les havien esculpit havien vist mai un lleó de veritat. Un d’ells s’assemblava més a la Poppi que no pas a un lleó.

El nivell de l’aigua del canal del davant de l’església de San Martino era excepcionalment baix, i en Brunetti es va aturar per fer-hi un cop d’ull. Els costats plens de fang enganxós brillaven amb la llum del sol, i la pudor de podrit era molt forta. Vés a saber quant temps feia que no havien dragat i netejat aquell canal.

Quan va arribar al despatx, el primer que va fer va ser obrir la finestra per deixar circular l’aire, però el poc que va entrar només va portar humitat i la temperatura no va baixar. Va deixar la finestra oberta amb l’esperança que una alenada de zèfir trobés el forat i s’esquitllés cap a dins. Va penjar la jaqueta i va repassar els papers de sobre la taula, tot i que sabia perfectament que la signorina Elettra no li deixaria mai res d’important a la vista, només li deixava el material més innocu que tothom podia llegir. La resta se la guardava ben guardada a la seva taula, o en un lloc encara més segur: el seu ordinador.

En el vaporetto que el duia a Castello aquell matí havia llegit al Gazzettino que el jutge del cas de l’aeroport havia decretat que les càmeres de vigilància de la sala d’equipatges representaven una invasió a la privacitat dels treballadors acusats i que, per tant, les cintes no podrien servir de prova. Quan llegia la història, en Brunetti va tenir l’absurda temptació d’anar a la Questura, agafar totes les declaracions dels testimonis que havia guardat amb cura durant els mesos anteriors, fer-ne un pilot i portar-les totes a l’abocador de paper de l’Scuola Barbarigo. O encara millor i molt més dramàtic, es va imaginar una gran pira funerària als molls de la Questura, amb volves carbonitzades de paper flotant en l’aire, en el mateix zèfir que ara esperava i no es decidia a venir.

Sabia què passaria. La decisió del jutge seria apel·lada, i llavors tot tornaria a començar una altra vegada i s’eternitzaria. Sentències i més sentències fins que tot plegat anés a parar als arxius. Feia molt temps que sentia el mateix vell concert. I sabia que, si la música es tocava a un ritme lent i amb prou pauses per poder anar canviant els membres de l’orquestra, llavors, tard o d’hora, la gent es cansaria de sentir la mateixa tonada i, al final, quan s’acabés, ningú no se n’adonaria.

Reflexions com aquella eren les que a vegades li feien difícil escoltar les crítiques que la Paola feia de la policia. Sabia que la justificació que donava el sistema judicial sota el qual treballava era que els interminables processos d’apel·lació garantien la seguretat de les persones i les protegien de les falses acusacions, però, amb el pas dels anys, aquestes garanties s’havien fet cada vegada més extenses i, al final, en Brunetti va començar a preguntar-se a qui volia protegir la llei realment.

En Brunetti va apartar aquells pensaments i va baixar a buscar en Vianello. L’inspector estava assegut a la seva taula, parlant per telèfon. Quan va veure en Brunetti, va aixecar una mà i va obrir els dits per indicar que en tenia per cinc minuts, i llavors va alçar el dit índex assenyalant amunt, en direcció al despatx d’en Brunetti, per fer-li entendre que hi pujaria quan hagués acabat.

A dalt, en Brunetti va trobar que el despatx estava una mica més fresc que quan havia arribat. Mentre esperava en Vianello, va estirar uns quants papers de la safata i els va començar a llegir.

En Vianello va arribar al cap de quinze minuts, en lloc dels cinc que havia dit, es va asseure i sense més preàmbul va dir:

—Era una mala bruixa. No he pogut trobar ningú que me’n digués res de bo ni que lamentés la seva mort. —Va fer una pausa, com si estigués escoltant el que acabava de dir—. M’agradaria saber què li han inscrit a la làpida. ¿«A l’esposa estimada» o «A la mare estimada», potser?

—Em sembla que les inscripcions solen ser més llargues —va observar en Brunetti—. Cobren per lletra, els gravadors. —Llavors, anant per feina, va demanar—: ¿Amb qui ha parlat?

—Vam anar a un parell de bars a prendre una copa. La Nadia va dir que havia viscut al barri feia anys. No és veritat, però tenia una cosina que sí que hi vivia, i quan era petita anava molt sovint a veure-la, per això sap alguns noms i va poder parlar d’alguna botiga que ja era tancada i la gent se la va creure.

»De fet, no havíem ni de preguntar-los sobre l’assassinat, la gent es moria de ganes de parlar-ne. És la cosa més grossa que ha passat allà des de les inundacions del seixanta-sis. —En Vianello va decidir anar més al gra després de veure l’expressió d’en Brunetti—. Tothom està d’acord que era cobdiciosa, problemàtica i estúpida, però al final sempre sortia algú que recordava als altres que era una pobra vídua que havia perdut el fill, i la gent es frenava i acabava dient que no n’hi havia per tant i que tampoc no era tan dolenta. Tot i que juraria que sí que ho era. Vam parlar d’ella als bars i també amb la cambrera del restaurant, que viu a prop d’on ella vivia, just a la cantonada, i ja l’hi he dit, no vam trobar ningú que ens en digués una sola cosa bona. De fet, fins i tot hi havia gent que parlava de la romanesa amb llàstima. Una dona ens va dir que no li havia estranyat gens que una d’aquelles dones acabés matant-la. —En Vianello va pensar un moment en el que acabava de dir i llavors va afegir—: És com si la poca llàstima que desperta la vella per la mort del seu fill… bé, si més no una petita part, hagués passat a la signora Ghiorghiu.

—¿I el fill? ¿Què en diuen d’ell? —va preguntar en Brunetti.

—Ningú no en parla gaire. Era callat, vivia amb la seva mare, anava a treballar, es cuidava de les seves coses, no portava mai problemes. És com si no hagués tingut una existència real, com si només hagués estat un mitjà perquè la gent pogués compadir la seva mare. El fet que es morís, vull dir.

—¿I el marit?

—El mateix de sempre, «una brava persona». —Però llavors en Vianello va prevenir—: És el que sempre diuen d’algú que ja fa temps que és mort.

—¿Va parlar algú de les altres dones que havien treballat per a ella?

—No, no gaire. Hi anaven a fregar o li compraven menjar i cuinaven, però la romanesa era l’única que vivia a la casa. —En Vianello va fer una pausa i va afegir—: Podria ser que les altres no tinguessin papers i que no es volguessin quedar per no fer-se veure massa, per por que algú del barri les denunciés.

—¿Tenia contacte amb els veïns? La vella, vull dir —va demanar en Brunetti.

—No, no pas els últims anys, sobretot des de la mort del seu fill. Fa tres anys encara podia pujar i baixar escales, però va caure i es va fer mal al genoll i, pel que sembla, després ja no va tornar a sortir. I a més, els amics que hauria pogut tenir al barri ja havien marxat o s’havien mort, i com que només portava problemes ningú no hi volia tractes.

—¿Quina mena de problemes?

—Marxava dels bars sense pagar; es queixava que la fruita no era bona o que era passada; comprava coses, les feia servir i llavors les volia tornar. En fi, totes aquelles coses que fan que ningú no et vulgui servir. Em van explicar que durant un temps tirava les escombraries per la finestra, però van avisar la policia i no ho va fer més. Però la queixa principal era per la televisió.

—¿Ha trobat algú que hagués parlat amb la seva advocada?

En Vianello va fer memòria, llavors va sacsejar el cap i va dir:

—No, parlar-hi no, però he trobat gent que li havien escrit per queixar-se de la tele.

—¿I?

—No van rebre cap resposta.

Allò no va sorprendre gens en Brunetti: fins que no es presenten càrrecs, l’advocat no ha de respondre legalment pel seu client. Però aquesta manca de resposta semblava no lligar gaire amb el respecte i la preocupació que l’advocada Marieschi deia tenir per la signora Battestini.

—¿I el dia que va ser assassinada?

—Res. Un home diu que recorda haver vist la romanesa sortir de la casa, però no n’està segur.

—¿De què no està segur, que era la romanesa o que sortia de la casa?

—No ho sé. Tan bon punt vaig començar a mostrar interès en el que deia es va quedar mut —va dir en Vianello, deixant caure les mans—. Bé, ja sé que no és gran cosa, però no crec que es pugui treure gaire res més demanant pel carrer.

—No sabem res de nou, ¿oi? —va dir en Brunetti, sense intentar amagar la seva decepció.

—Ja sap com van, aquestes coses —va dir en Vianello, arronsant-se d’espatlles—. El fill sembla que no el recordin; ella no agradava a ningú, i com que el marit fa més de deu anys que és mort, tot el que saben dir és que era una brava persona, que li agradava fer una copa amb els amics, i que no poden entendre com podia viure amb una dona com aquella.

En Brunetti es va preguntar si quan es morís la gent diria el mateix d’ell.

—¿I a vostè com li ha anat? —va preguntar en Vianello.

En Brunetti li va explicar la conversa amb l’advocada sense descuidar-se de parlar del gos.

—¿Li ha preguntat res dels comptes bancaris? —va preguntar en Vianello.

—No. M’ha dit que la signora Battestini tenia uns cinc mil euros a l’Uni Credit. No vull demanar res dels altres comptes fins que en sapiguem més coses.

Com si amb aquelles paraules l’haguessin convocat, la signorina Elettra va fer la seva aparició. Portava una faldilla verda i una brusa blanca, i penjat al coll hi duia un collaret amb boles grosses d’ambre. Mentre s’acostava, el sol li va il·luminar el collaret, que es va tornar d’un vermell de foc i la va deixar engalanada amb els colors de la bandera, com si fos la virtut cívica personificada. Quan la van tenir més a prop, el sol ja no li tocava i va tornar a ser la de sempre. Va deixar una carpeta sobre la taula i va dir amb una modèstia encantadora:

—Ha resultat més fàcil del que em pensava, senyor.

—¿I el Deutsche Bank? —va demanar-li en Vianello.

—Ha estat tan fàcil, que fins i tot vostè ho podria haver fet, ispettore —va dir sacsejant el cap amb desaprovació. Llavors va afegir en un to encara més sever—: Tot això és culpa d’aquesta europeïtzació. Abans, s’hi podia confiar, en els bancs alemanys; ara és com si marxessin a casa a dinar i deixessin la porta oberta. Ja tremolo només de pensar què passarà si els suïssos entren a Europa.

En Brunetti, que no es va deixar impressionar per les preocupacions de la signorina Elettra per la seguretat financera del continent, va preguntar:

—¿I?

—Tots els comptes es van obrir un any abans de la mort del marit —va explicar la signorina Elettra—, dins d’un període de tres anys, tots amb un dipòsit inicial de mig milió de lires. A partir d’aquell moment, cada compte va rebre un ingrés de cent mil lires al mes, excepte durant el temps que va seguir la mort del fill, en el qual no hi va haver cap moviment. Però al cap de dos mesos van tornar a començar. —Va fer una pausa perquè assimilessin la informació, llavors va continuar—: Els últims dipòsits (dipòsits normals, suposo que en podríem dir) es van fer a principis de juliol. Els comptes pugen, amb els interessos, gairebé a trenta mil euros. I aquest mes no s’ha ingressat res.

Tots tres van rumiar una estona el significat del que la signorina Elettra explicava, però va ser en Brunetti que va dir:

—Així amb la mort d’ella s’acaben els pagaments.

—Bé ho sembla —va confirmar la signorina Elettra, i llavors va afegir—: Però el més estrany és que els diners no els va tocar mai ningú. S’estaven allà, només acumulant interessos. —Va obrir la carpeta i en va treure un paper que va alçar perquè els dos homes el veiessin—. Aquests són els totals dels comptes. Estaven tots al seu nom i he de reconèixer que m’ha costat bastant trobar-los.

—¿I què els ha passat ara que és morta? —va preguntar en Brunetti.

—Es va morir un divendres; doncs el dilluns els comptes es van transferir a les Illes Anglonormandes i… —va dir la signorina Elettra en to enigmàtic per captar l’atenció dels dos homes— tot i que no figura el nom de la persona que va autoritzar les transferències, a tots els bancs consta que tant la Roberta Marieschi com la Graziella Simionato tenen poders.

—Aquest matí he demanat a l’advocada Marieschi quants diners havia deixat la signora Battestini i només m’ha parlat d’un compte a l’Uni Credit amb uns deu milions de lires.

—¿I els impostos? —va dir en Vianello dient el que tots estaven pensant. Si es treien els diners fora del país i es confiava en la incompetència burocràtica general era molt probable que la transferència passés desapercebuda per les autoritats financeres, i encara més si els diners estaven en diferents bancs.

—¿I la neboda? —va preguntar en Brunetti.

—Ho estic investigant —va dir la signorina Elettra.

—Són més de seixanta milions —va dir en Vianello, que com gairebé tothom encara comptava en lires.

—Una bona quantitat per a una vídua que vivia tancada en tres habitacions —va comentar la signorina Elettra.

—I una bona quantitat per esquitllar de les mans dels de finances —va afegir en Vianello, en to d’admiració. I mirant a la signorina Elettra va demanar—: ¿Però és possible fer això?

En Brunetti es va fixar en la barbeta inclinada i l’expressió de concentració intensa de la signorina Elettra i no va poder evitar preguntar-se si la seva familiaritat amb la il·legalitat tenia límits. Els anys de treball al banc nacional devien haver estat una preparació excel·lent, i ara, amb tots aquells anys a la Questura, les seves arts havien assolit cotes admirables.

Com Santa Caterina després de contemplar la Divina Presència, la signorina Elettra va deixar enrere el món de la maldat teòrica i va tornar amb en Brunetti i en Vianello.

—Sí —va dir—, si t’arrisques i confies en la incompetència de Finanza, no crec que sigui tan difícil. Però el que no entenc és per què tenia els diners allà guardats i no els va tocar mai per a res.

En Brunetti, que havia llegit les descripcions de Balzac de l’avarícia i l’astúcia dels pagesos, no en tenia cap dubte.

—Per veure com s’acumulaven, per veure créixer el pilot —va contestar. En Vianello no havia llegit novel·la francesa, però havia passat prou temps al camp per saber que era cert.

—Quan vaig estar a les golfes vaig veure les coses que guardava —va dir en Brunetti, recordant els draps de cuina esfilagarsats i tacats i un parell de sabatilles tan atrotinades que ni els de Càritas haurien gosat donar als pobres—. S’ho devia passar bé mirant els números i veient com creixien.

—¿Però on deuen ser els extractes de compte originals? —va preguntar en Vianello.

—¿Qui va endreçar el pis? —va dir en Brunetti.

—Suposo que la neboda que el va heretar, ¿no? —va contestar la signorina Elettra—. Però tampoc no li hauria costat gaire, a l’advocada, entrar al pis abans que la neboda i endur-se’ls —i llavors va afegir—: O a la persona que la va matar, és clar.

—O potser era el que l’assassí buscava —va dir en Vianello, amb la cara il·luminada—. De totes maneres, si necessitem proves podem treure les dades per l’ordinador.

Com Làquesis i Àtropos mirant amb els seus ulls cecs a l’errant Cloto, en Brunetti i la signorina Elettra es van girar tots dos alhora i es van mirar en Vianello.

—El govern se n’ha encarregat prou, d’això —va dir la signorina Elettra amb una veu plena de retret, com si el pobre Vianello fos responsable de la llei que estipulava que només els documents bancaris originals podien servir com a prova, que ni les fotocòpies ni els documents d’ordinador tenien cap validesa.

¿Ho va veure, en Brunetti, que l’inspector es tornava vermell?

—No me’n recordava —es va disculpar en Vianello, adonant-se a l’instant que la informació només tindria valor legal si els bancs produïen els documents originals d’uns comptes que havien passat desapercebuts durant més de deu anys i que havien acabat volant misteriosament cap a un paradís financer. Un paradís que fins i tot una advocada d’una ciutat provinciana i endormiscada com Venècia podia haver conegut.

En Brunetti els va apartar de les finances i va preguntar:

—¿I el marit? ¿Ha trobat alguna cosa?

—Res d’interessant —va contestar la signorina Elettra—. Va néixer aquí el 1925, i va morir a l’Ospedale Civile el gener del 1993. Càncer de pulmó. Havia treballat en diversos departaments de l’ajuntament durant trenta-dos anys. Últimament al Departament d’Ensenyament, per ser més concrets a la secció de personal, que devia ser una cosa avorridíssima. El seu fill també treballava al mateix departament fins que es va morir ara fa cinc anys. Van coincidir durant un temps.

—¿Res més? —va demanar en Brunetti, admirat que un home es pogués passar més de tres dècades treballant per a l’ajuntament i que, al final, hi hagués tan pocs fets que ho poguessin demostrar.

—És tot el que he trobat, senyor. Costa molt trobar coses de deu anys enrere. Encara no han tingut temps d’informatitzar-ho.

—¿I quan ho faran? —va preguntar en Vianello.

La signorina Elettra es va arronsar d’espatlles amb un moviment brusc que va fer repicar amb força les boles d’ambre del collaret.





12


En Brunetti, que no es volia donar per vençut, es va girar cap a en Vianello i li va dir:

—Hi ha d’haver gent al departament que els ha de recordar per força, no fa pas tant temps. Vagi a veure si troba algú i a veure què li poden dir.

A en Vianello no li va semblar gaire probable, però no va dir res.

La signorina Elettra va dir que encara li quedava feina per fer al seu despatx i va sortir amb l’inspector.

A en Brunetti no li semblava just fer-los treballar mentre ell seia tranquil·lament a la seva taula, així que va agafar l’expedient i va buscar el nom del metge de la signora Battestini. Li van desviar la trucada al telefonino del metge, que li va dir que anés a veure’l a l’ambulatorio abans o bé després de les visites de la tarda. En Brunetti li va dir que hi aniria a dos quarts de quatre, convençut que era molt millor parlar-hi abans no s’hagués passat dues hores escoltant i atenent els seus pacients. Va demanar-li on tenia el consultori i va penjar. Un cop fet això va marcar el número de la neboda de la signora Battestini, però no va contestar ningú.

Aquella setmana no hi hauria reunió, un fet que només el temps podia explicar. Durant els mesos d’estiu, les reunions, que el vice-questore havia començat a convocar feia alguns anys, es cancel·laven precipitadament o s’ajornaven fins que s’acabaven cancel·lant, segons el temps que feia. El sol anul·lava una reunió a l’instant, així el vicequestore podia anar a nedar una mica abans de dinar o cap al tard. Els dies plujosos, les reunions es feien, tot i que si hi havia una millora inesperada del temps se solien ajornar i una de les llanxes de la policia s’enduia el vicequestore cap a la seva sens dubte merescuda relaxació. Per això no se sabia mai si la reunió setmanal se celebraria o no. Es va convertir en un dels secrets més ben guardats de la Questura, com la porta d’un armari que només s’obre si li claves una puntada de peu. En Brunetti es veia a ell i als seus col·legues com una mena d’àugurs, que abans de planificar o d’acceptar qualsevol cita o compromís de la feina, havien de consultar el cel. En Brunetti es meravellava de com tots plegats aconseguien ajustar les agendes d’una manera tan perfecta a les extravagàncies del vicequestore.

Va arribar a casa a l’hora de dinar just quan la família s’asseia a taula. Es va fixar que la Paola tenia l’aspecte demacrat i famèlic de quan havia tingut un dia dolent a la universitat, tot i que els nens estaven massa concentrats a satisfer la seva gana per adonar-se’n.

Per la manera com estava parada la taula va saber que hi hauria plat únic, però abans que pogués protestar, ni que fos una mica, la Paola va aparèixer amb una safata immensa d’on sortien unes aromes tan delicioses que de ben segur contribuirien a calmar-li l’ànima. Abans que els seus poders de predicció li permetessin endevinar el plat, la Chiara se li va avançar amb un crit d’alegria:

—Oh, mamma, has fet estofat de xai!

—¿Hi ha polenta? —va demanar en Raffi, amb veu esperançada.

Quan va veure el somriure a la cara de la Paola davant de tanta fam, en Brunetti va pensar en els ocells petits dels nius que amb els seus piulets desesperats empenyen els seus pares a actuar d’una manera genèticament determinada.

—Sí, Raffi, hi ha polenta com les altres sis-centes mil vegades que hem menjat aquest plat —va dir la Paola afectuosament.

—Mamma —es va oferir la Chiara—, si hi ha figues per postres, et prometo que rentaré els plats jo.

—Tens ànima de negociant, filla meva —va dir la Paola, deixant la safata a taula i tornant cap a la cuina a buscar la polenta.

Naturalment hi havia figues, i també esse, les galetes en forma d’essa que un amic del pare de la Paola els enviava des de Burano. I després d’aquell àpat, en Brunetti no va tenir cap més remei que anar-se’n a estirar una estona.

Quan es va despertar, amb la boca seca i tot suat per la calor sufocant de la tarda, es va adonar que tenia la Paola al costat. Com que ella mai no feia la migdiada, va saber abans d’obrir els ulls que devia estar llegint amb el cap al coixí. Es va girar i va veure que no s’havia equivocat.

—¿Encara llegeixes el catecisme? —va dir en Brunetti, que havia reconegut el llibre.

—Sí —va dir la Paola, sense apartar els ulls del llibre—. En llegeixo una pàgina cada dia. I ara ja no en diuen catecisme.

En lloc de preguntar-li pel nom nou, en Brunetti va voler saber:

—¿I on passes ara?

—Als sagraments.

En Brunetti va recitar els sagraments que recordava de petit:

—Baptisme, eucaristia, confirmació, matrimoni, orde sagrat, penitència… —i de sobte es va aturar—. N’hi havia set, ¿oi? —va demanar.

—Sí.

—¿I quin és el setè? No el recordo, m’ha fugit del cap. —En Brunetti va tenir un moment de pànic com sempre que no aconseguia recordar una cosa senzilla. Tenia por que no fos el mateix començament que ningú no havia volgut reconèixer en la seva mare.

—L’extremunció —va dir la Paola, mirant-se’l de reüll—. Potser el més subtil de tots set.

En Brunetti no va entendre què volia dir la seva dona i va demanar:

—¿Subtil per què?

—Pensa-hi una mica, Guido. Quan una persona és a punt de morir, generalment quan hi ha molt poca o gens d’esperança, es presenta el capellà.

—Sí. Ja ho sé. Però encara no entenc per què dius que això és subtil.

—Pensa-hi. Fa uns quants anys, les úniques persones que sabien llegir i escriure eren els capellans.

En Brunetti se solia llevar un xic malhumorat de les migdiades i, a més, tenia set i calor.

—¿No estàs exagerant una mica? —va dir-li a la seva dona.

—Sí, potser sí, però els capellans en sabien i la majoria de la gent no, almenys fins al segle passat.

—Encara no veig on vols anar a parar amb tot això —va dir en Brunetti.

—Pensa escatològicament, Guido —va ordenar-li la seva dona, acabant-lo de confondre.

—És el que procuro fer cada moment del dia —va dir en Brunetti, que no recordava el significat d’aquella paraula. Va alçar el to de veu i se’n va penedir a l’instant.

—Mort, judici, cel i infern —va dir la Paola—. Són les últimes quatre coses. I quan la gent és a punt de trobar la primera i saben que no es poden escapar de la segona, comencen a pensar en la tercera i la quarta. I tenen el capellà allà al peu del llit, preparat per parlar-los dels focs de l’infern i les joies del cel, tot i que sempre he pensat que la gent està molt més preocupada per evitar el primer que per experimentar el segon.

En Brunetti, que començava a veure per on anava la cosa, es va quedar quiet al seu costat.

—I allà el tenim, el capellà del poble (que molt sovint, ves per on, també era el notari) parlant dels focs de l’infern que consumeixen la carn enmig d’un dolor insuportable i durant tota l’eternitat.

Podria haver estat actriu, va pensar en Brunetti, tenia una veu poderosa que feia creïble tot el que deia.

—Però el bon cristià té una manera d’aconseguir el perdó —la Paola va canviar al temps present i va continuar amb veu ensucrada—, una manera d’alliberar-se del foc etern. Sí, fill meu, només has d’obrir el teu cor a l’amor de Jesús i la teva bossa a les necessitats dels pobres. Només has d’escriure el teu nom o, si no saps escriure, fer una marca en aquest paper, i a canvi de la teva generositat a la Santa Mare Església, les portes del cel se t’obriran de bat a bat.

La Paola va deixar caure el llibre obert sobre el pit i es va girar cap al seu home:

—I d’aquesta manera se signaven els testaments d’última hora, deixant això o allò o bé tot a l’Església. —Llavors va dir amb veu ferotge—: No m’estranya que no faltessin mai a la cita quan hi havia un malalt, un moribund o un que havia perdut el cap. Era el millor moment per xuclar-los la sang fins a l’última gota.

Va tornar a agafar el llibre, va girar pàgina, i va dir en to més relaxat:

—Per això dic que és el més subtil de tots.

—¿I a la Chiara també li expliques tot això? —va demanar en Brunetti espantat.

—És clar que no. Potser ja se n’adonarà quan sigui més gran o potser no, no ho sé. No oblidis que vaig prometre que no interferiria mai en l’educació religiosa dels nens.

—¿I si no se n’adona, d’aquestes coses? —va dir en Brunetti, esperant que la Paola contestés que en aquell cas la seva filla la decebria.

—Doncs segurament tindrà una vida molt més tranquil·la —va dir, i va tornar a obrir el llibre.

L’ambulatorio del doctor Carlotti era a la planta baixa d’una casa de Calle Stella, no gaire lluny de Fondamenta Nuove. Abans de marxar, en Brunetti va buscar l’adreça al Calli, Canali e Campielli i quan va veure dues dones amb nens petits a coll que s’esperaven al davant de la porta, va saber que no s’havia equivocat. En Brunetti va somriure a les mares i va tocar el timbre. Va sortir un home de mitjana edat amb el cabell gris.

—¿Commissario Brunetti?

En Brunetti va assentir i el doctor li va allargar la mà i, mig estrenyent-l’hi mig estirant-lo, el va fer entrar cap a dins. Va assenyalar-li la porta del despatx i llavors va tornar a fora i va fer entrar les dues dones, que va acompanyar a la sala d’espera dient-los que en tenia per una estona i que allà no tindrien tanta calor. Va fer passar en Brunetti tan de pressa que només va tenir temps de veure les revistes elegants que hi sol haver en aquells llocs i els mobles que semblen trets de la sala d’estar d’algun parent.

El despatx era com tots els altres despatxos de metges que en Brunetti havia vist: la llitera coberta de paper, la tauleta de vidre amb paquets de benes i gases i l’escriptori ple de papers, arxivadors i capses de medicaments. L’única diferència que hi havia amb els consultoris dels metges de quan ell era petit era l’ordinador.

El doctor Carlotti era un home invisible. Tant era que el miressis un cop com cinc, que la memòria només registrava unes celles marrons sota unes ulleres de muntura fosca, uns cabells fins d’un color indeterminat, unes entrades considerables i una boca ni grossa ni petita.

El doctor es va repenjar a la taula amb els braços plegats i va fer un gest a en Brunetti perquè s’assegués. Però llavors, com si s’adonés que la seva postura era poc adequada, se’n va anar a seure a la cadira de l’escriptori. Va apartar uns papers, va moure un tub d’alguna cosa cap a l’esquerra i va plegar les mans davant seu.

—¿En què el puc ajudar, commissario? —va preguntar.

—Em pot parlar de la Maria Battestini —va començar en Brunetti, sense més preàmbuls—. La va trobar vostè, ¿oi?

En Carlotti va mirar la superfície de la taula i després a en Brunetti.

—Sí, solia anar-la a veure un cop per setmana.

Quan a en Brunetti li va semblar que el doctor no diria res més, va preguntar:

—¿Tenia alguna malaltia de la qual l’estigués tractant?

—No, res d’això. Estava sana com jo; bé, segurament més i tot. Només tenia problemes als genolls. —Llavors va sorprendre en Brunetti dient—: Però segurament ja ho deu saber, tot això, va fer l’autòpsia en Rizzardi, ¿oi? Segurament sap més coses sobre la salut d’aquesta senyora que no pas jo.

—¿El coneix?

—No, no gaire. Pertanyem a les mateixes associacions mèdiques. Hi he parlat en alguna reunió o algun sopar. Però té fama de fer les coses ben fetes. Per això dic que deu saber més de la seva salut que no pas jo —va dir amb un somriure molt tímid, per ser un home que ja devia passar dels quaranta.

—Sí, va ser ell qui va fer l’autòpsia —va confirmar en Brunetti—. I em va dir exactament el que m’acaba de dir vostè, que estava molt sana per a l’edat que tenia.

El doctor va assentir amb un cop de cap, content que en Brunetti confirmés l’opinió que ell tenia sobre la meticulositat d’en Rizzardi.

—¿Va dir què la va matar? —va voler saber en Carlotti. En Brunetti es va sorprendre que algú que havia vist el cos fes aquella pregunta.

—Va dir que havien estat els cops al cap.

El doctor va assentir una altra vegada: una altra diagnosi confirmada.

En Brunetti va treure la llibreta i la va obrir a les pàgines on tenia les notes que havia fet quan parlava amb la signora Gismondi.

—¿Quant temps feia que la tenia de pacient, dottore?

La resposta d’en Carlotti va ser immediata.

—Cinc anys, des de la mort del seu fill. La signora Battestini es va entossudir que el metge a qui anaven tots dos, ella i el seu fill, era el responsable de la seva mort; per tan després que el seu fill morís no va voler-hi anar més i em va demanar que fos el seu metge —va explicar en Carlotti amb un deix de recança.

—¿No tenia cap fonament l’afirmació de la responsabilitat de l’altre metge?

—Cap ni una. Va morir de sida.

—¿I ho sabia ella això? —va dir en Brunetti, intentant dominar la sorpresa que li havien causat les paraules del doctor.

—Millor que demani si s’ho creia, commissario, perquè el problema és que no s’ho volia creure, però suposo que sí que ho sabia.

—¿Era gai?

—En tot cas no ho era públicament i el meu col·lega no en tenia pas coneixement, tot i que això no vol dir necessàriament que no ho fos. Tampoc era hemofílic ni es drogava i mai no li havien fet cap transfusió, almenys que ell recordés, ni figurava en el registre de l’hospital.

—¿Ho va investigar?

—Jo no, el meu col·lega. La signora Battestini l’acusava de negligència, i ell va intentar protegir-se buscant la possible font d’infecció. També volia saber si hi havia cap possibilitat que en Paolo hagués encomanat la malaltia a algú, però ella es va negar a donar cap informació de la vida del seu fill, fins i tot quan hi van anar els de Salut Pública per parlar-hi. Quan vaig començar a visitar-la només va dir que els «metges» l’havien matat. Li vaig deixar ben clar que no toleraria aquelles coses i li vaig suggerir que es busqués un altre metge. A partir d’aquell moment no en va parlar més; bé, almenys amb mi.

—¿I no va sentir a dir mai res que li fes pensar que podia ser gai?

—La gent xerra —va dir en Carlotti, arronsant-se d’espatlles—, no paren de xerrar. Ja fa temps que no faig cas d’aquestes coses. Hi ha gent que diu que sí que ho era, d’altres opinen que no. No en feia gaire cas i al final la gent va parar de parlar-me’n —va dir, mirant en Brunetti—. Per tant, no ho sé. El meu col·lega creu que sí, però és perquè no troba cap altra explicació al fet que agafés la malaltia. Però ja l’hi he dit, jo no el vaig arribar a conèixer, per tant no l’hi puc dir.

En Brunetti ho va deixar córrer i va preguntar:

—Tornant a la signora Battestini, dottore, ¿sap alguna cosa que pugui explicar per què la van matar?

El doctor va tirar la cadira enrere i va estirar les cames. Unes cames estranyament llargues per a un home molt més baix que en Brunetti. Va encreuar els turmells i es va rascar el clatell.

—No, la veritat és que no. Hi he estat pensant des que em va trucar; bé, de fet, des que la vaig trobar morta, però no se m’acut res. Tret que era un persona amb cert caràcter… —va començar el doctor, però abans que pogués continuar en aquell to, en Brunetti el va interrompre.

—Miri, dottore, m’he passat tota la vida sentint com la gent parlen bé dels morts o busquen mil maneres de no dir el que en pensen realment. Ja sé què vol dir això «d’un cert caràcter», i també sé què vol dir que una persona era «difícil» o «una mica tossuda». M’agradaria que no oblidés que això és una investigació policíaca i que, a més, el que em digui ja no pot fer cap mal a la signora Battestini. Per tant, faci el favor d’aparcar les bones maneres i digui’m què pensa d’ella i per què creu que la van matar.

En Carlotti va somriure i va mirar cap a la porta, en direcció a la sala d’espera, d’on sortien les veus apagades i neguitoses de les dues dones.

—Suposo que és un hàbit que tots tenim, sobretot els metges; sempre tenim por que ens sorprenguin dient alguna cosa que se suposa que no hauríem de dir sobre algun pacient, que ens sorprenguin dient la veritat.

En Brunetti va assentir i ell va continuar.

—Doncs bé, era una mala pècora i no vaig sentir a dir mai res de bo d’ella.

—¿Per què, dottore? —va preguntar en Brunetti.

El doctor va considerar la pregunta abans de contestar, com si no s’hagués aturat mai a pensar per què aquella dona no li agradava. Va estirar el braç i es va tornar a rascar el clatell. Al final va mirar en Brunetti i va dir:

—Potser val més que li doni algun exemple. Com les dones que treballaven per a ella. No parava mai de queixar-se’n i sempre em deia que no li feien res bé. Posaven massa cafè a la cafetera, deixaven els llums encesos, rentaven els plats amb aigua calenta en lloc de freda. Si intentaven defensar-se, les escridassava, i els deia que ja se’n podien tornar per on havien vingut.

Es va sentir el plor d’un dels nens de la sala d’espera, però va parar. En Carlotti va continuar:

—No sembla gran cosa ara que jo ho dic, però per a elles era terrible. Segurament eren totes il·legals, aquelles dones, i no es podien queixar, i l’última cosa que volien era tornar-se’n per on havien vingut. I ella això ho sabia.

—¿Les coneixia, dottore?

—¿Com vol dir?

—Si hi havia parlat mai. Si li havien explicat mai d’on venien, i què feien abans de venir aquí.

—No. La signora Battestini no ho hauria permès. Si mentre jo era allà sonava el telèfon, els demanava qui era i volia que l’hi passessin de seguida. I fins i tot si els sonava el telefonino, volia saber qui les trucava i els deia que havien de penjar, que no les pagava per parlar per telèfon.

—¿I l’última que hi va haver?

—¿La Flori? —va preguntar el doctor.

—Sí.

—¿Creu que va ser ella qui la va matar? —va demanar el doctor Carlotti.

—¿I vostè, dottore?

—No ho sé. Quan la vaig trobar, el primer que vaig fer va ser buscar… el cos de la Flori. Ni se’m va acudir que ho podia haver fet ella. En aquell moment l’únic que vaig pensar va ser que ella podia ser una altra víctima.

—I ara, ¿què en pensa, dottore?

L’home semblava dolgut de veritat.

—Vaig llegir els diaris i vaig parlar amb aquell altre policia. Tothom està convençut que ho va fer ella —en Brunetti va esperar—, però a mi encara em costa de creure.

—¿Per què?

El doctor va dubtar un llarg moment. Va mirar la cara d’en Brunetti com si volgués veure si aquell home que, com ell, es guanyava la vida amb la debilitat humana, l’entendria.

—Fa més de vint anys que sóc metge, commissario, i veure coses de la gent forma part de la meva feina. Sembla que només hagi de prestar atenció a les coses físiques, però li puc dir per experiència que quan l’ànima està malalta molt sovint el cos també ho està. I li asseguro que en l’ànima de la Flori no hi havia res de dolent. —Va apartar la vista un moment i llavors el va tornar a mirar i va dir—: No és gaire professional, ¿oi? Però em temo que no puc ser més precís, commissario.

—¿I la signora Battestini? ¿Creu que hi havia alguna cosa de dolent en la seva ànima?

—Era tota cobdícia, commissario —va contestar immediatament en Carlotti—. La ignorància i l’estupidesa no vénen de l’ànima, però la cobdícia sí.

—La gent gran ha de vigilar amb els diners —va dir en Brunetti, fent d’advocat del diable.

—El que feia ella no era vigilar, commissario. Era una obsessió. —Llavors va sorprendre en Brunetti deixant anar una llatinada—: Radix malorum est Cupiditas. No són els diners, commissario. Els diners no són l’arrel del mal. És l’amor pels diners. Cupiditas.

—¿Que potser en tenia molts, de diners, que fos tan cobdiciosa? —va preguntar en Brunetti.

—No en tinc ni idea —va respondre el doctor. Un dels nens de la sala d’espera es va posar a plorar, amb aquell gemec agut que costa tant d’imitar. En Carlotti es va mirar el rellotge—. Si no té més preguntes, commissario, m’agradaria començar les visites.

—I tant —va dir en Brunetti, aixecant-se i guardant la llibreta a la butxaca—. Ha estat més que generós amb el seu temps.

Mentre anaven cap a la porta en Brunetti li va preguntar:

—¿Va rebre mai visites, la signora Battestini, mentre vostè era allà?

—No, no va venir mai ningú, que jo recordi —va contestar el metge. Es va quedar un moment quiet mentre furgava en la memòria—. Li van trucar un parell de vegades, això sí, però els va dir que tenia feina i que tornessin a trucar més tard.

—¿Parlava veneziano amb aquesta gent del telèfon? ¿Se’n recorda, dottore?

—No, no ho recordo —va dir en Carlotti—, segurament que sí. Gairebé havia oblidat l’italià. A vegades passa. Bé, almenys jo no l’hi havia sentit a parlar mai. —Es va posar la mà al cap—. Una vegada, deu fer uns tres anys, quan jo vaig arribar, ella estava al telèfon. Jo tenia clau, així si ella no sentia el timbre podia entrar igualment. La televisió estava engegada (se sentia des del carrer); per això vaig imaginar-me que no em sentiria i ja no vaig molestar-me a picar. Vaig obrir la porta i vaig veure que el volum de la tele era més baix. Devia haver sonat el telèfon mentre jo pujava les escales. —Va parar un moment i va dir—: Suposo que li devia trucar l’altra persona, perquè ella sempre deia que el telèfon era molt car. Bé, fos com fos, el cas és que havia abaixat el volum i estava parlant amb algú.

En Brunetti es va esperar al seu costat, sense dir res, deixant-li espai i temps per recordar.

—Li va dir alguna cosa com que estava esperant la seva trucada, però la seva veu era…, no ho sé…, cruel o sarcàstica o una cosa entremig. I llavors es va acomiadar dient ara no recordo si va ser dottore o potser professore, però encara que fes servir aquest títol no parlava amb cap mena de respecte, més aviat al contrari. —En Brunetti l’observava mentre parlava, i veia com la memòria anava prenent forma—. Sí, va dir dottore, i parlava veneziano, n’estic segur.

Quan li va semblar que el doctor no tenia res més per dir, en Brunetti va demanar:

—¿Li va dir res, a ella, sobre aquesta conversa?

—No, no. De fet, va ser una mica estrany, no sé si va ser per aquell to de veu o potser per alguna cosa que devia percebre, el cas és que em vaig quedar a fora i no vaig entrar fins que va haver acabat. Hi havia una cosa estranya a l’aire, no sabria dir-li què. Em vaig esperar i abans d’entrar vaig fer molt soroll amb la clau expressament, perquè em sentís. La vaig cridar i li vaig demanar si ja feia estona que era a l’habitació.

—¿I em pot explicar per què ho va fer tot això? —va preguntar en Brunetti, estranyat que un home aparentment tan pràctic pogués haver tingut aquella reacció tan forta.

El doctor va sacsejar el cap.

—No ho sé. Va ser com un sentiment, alguna cosa que devia percebre en la manera com parlava. Vaig tenir la sensació que estava en presència d’alguna cosa… d’alguna cosa dolenta.

El plor d’un nen havia anat creixent mentre ells dos parlaven. El doctor va obrir la porta, va treure el cap i va dir:

—Signora Ciapparelli, ja pot portar en Piero.

El doctor va estrènyer la mà d’en Brunetti i es va apartar per deixar-lo passar. Abans que el comissari fos fora, la porta del despatx del metge s’havia tancat i el nen ja no plorava.





13


Un cop va ser al despatx, en Brunetti va marcar el número de la signorina Simionato i tampoc no va contestar ningú. El que el desconcertava eren els quatre comptes, no pas la suma de diners. Molta gent aparentment pobra aconseguia acumular grans fortunes d’amagat; durant una llarga vida de privació diària, lira a lira, renúncia rere renúncia, amassaven grans quantitats per acabar deixant-les als parents o a l’Església. Es devien passar la vida comptant, va pensar en Brunetti, comptant i renunciant a qualsevol cosa que no fos estrictament necessària per a la supervivència física. Els plaers deixats de banda, els desitjos ignorats, mentre la vida anava passant. O encara pitjor, transformaven els desitjos i el plaer, i només els podien satisfer a través de la negació i l’acumulació que en resultava.

Aquell fenomen ja no el sorprenia, l’havia observat massa vegades. El que l’estranyava era la sofisticació amb què s’havien tret els diners dels bancs i després del país. La sofisticació i la rapidesa. Les transferències s’havien fet el dilluns després de la mort, molt abans que es pogués haver emprès cap acció legal en relació amb el testament. Allò volia dir que una de les dones, o potser totes dues, havien fet el moviment tan bon punt havien sabut que la signora Battestini era morta, i allò també semblava indicar que, quan era viva, la vella devia controlar els comptes de prop i que s’hauria adonat de qualsevol canvi quan li hagués arribat l’extracte mensual.

Es va fer una nota per pensar a parlar amb el carter i comprovar si rebia els extractes bancaris a casa seva. Tot i que en Brunetti no n’havia trobat cap a les golfes, quatre extractes de comptes de diferents bancs, mes rere mes —cinc si hi incloïa el compte normal de l’Uni Credit— no podien haver passat per alt ni al carter més despistat.

Quan en Brunetti era jove s’havia interessat molt per la política. Havia col·laborat i militat en un partit, havia celebrat els seus triomfs, convençut que si accedia al poder portaria el país a la justícia social. El procés de desil·lusió va ser lent, tot i que el va accelerar la influència de la seva dona, que ja feia temps que havia perdut les esperances i feia gala d’un cinisme negre molt abans que ell acabés seguint els seus passos. Primer no s’havia volgut creure de cap manera les primeres acusacions de deshonestedat i corrupció endèmica contra els homes que havia confiat que portarien el país a un futur brillant i just. Però llavors va examinar les proves que els acusaven, ja no com un seguidor fidel sinó com a policia, i va haver de reconèixer immediatament que eren culpables.

Des d’aleshores, havia viscut apartat totalment de la política, i anava a votar només per donar exemple als seus fills, no pas perquè cregués que serviria d’alguna cosa. Amb els anys el seu cinisme va anar creixent, l’amistat que havia tingut amb els polítics s’havia anat refredant i els tractes que hi tenia en aquell moment eren més formals que cordials.

Va intentar pensar en alguna persona de l’administració actual en qui pogués confiar i no se li va acudir cap nom. Va desviar l’atenció cap a la magistratura i llavors li va venir un nom al cap, el del jutge al càrrec de la investigació dels danys ecològics causats per les plantes petroquímiques de Marghera. El jutge Galvani no era un home jove i actualment era objecte d’una campanya molt ben orquestrada per obligar-lo a retirar-se.

En Brunetti va trobar el seu número en una guia que li havien proporcionat feia anys i va marcar-lo. Un secretari va agafar el telèfon i va dir que el jutge no s’hi podia posar. Llavors, quan en Brunetti li va explicar que es tractava d’un assumpte policíac, va dir que ho miraria. I al final, quan li va dir que trucava de part del vice-questore, el secretari va admetre que el jutge hi era i li va passar la trucada.

—Galvani —va dir una veu profunda.

—Dottore, sóc el comissari Guido Brunetti. Trucava per demanar-li si tenia una estona per parlar amb mi.

—¿Brunetti?

—Sí, senyor.

—Conec el seu superior —va dir el jutge Galvani.

—¿El vicequestore Patta? —va preguntar en Brunetti.

—Sí, i no sembla tenir gaire bona opinió de vostè, commissario.

—Em sap greu, senyor, però em temo que no puc fer-hi res.

—Tant se val —va respondre el jutge—. ¿De què em vol parlar?

—M’estimaria més no haver-l’hi de dir per telèfon, senyor.

En Brunetti havia llegit moltes vegades en les novel·les l’expressió «un silenci carregat d’expectació». Allò en devia ser un. Al final en Galvani va preguntar:

—¿Quan li aniria bé?

—Tan aviat com pugui.

—Són gairebé les sis —va dir en Galvani—. D’aquí a una mitja hora marxaré. Ens podríem trobar en aquell lloc del Ponte delle Becarie, si li sembla bé —va dir, referint-se a una enoteca que hi havia prop del mercat del peix—. ¿A dos quarts de set?

—És molt amable, senyor —va dir en Brunetti—. Porto una jaqueta… —va començar, però el jutge el va tallar.

—Ja el conec, no es preocupi —li va dir abans de penjar.

Quan en Brunetti va entrar al bar, va reconèixer el jutge Galvani de seguida. L’home estava dret a la barra amb una copa de vi blanc al davant. Baix, rabassut, duia un vestit amb els punys i el coll greixosos, i tenia el nas botit dels grans bevedors. En Galvani semblava qualsevol cosa menys un jutge: un carnisser o potser un estibador. Però en Brunetti sabia que només li calia obrir la boca i parlar perquè de darrere l’aspecte físic sortís l’home real. Tenia una bonica veu modulada d’on fluïa un italià tan ben articulat que molts actors l’haurien volgut per a ells. En Brunetti el va anar a trobar i tot allargant-li la mà li va dir:

—Bona tarda, dottore.

L’encaixada d’en Galvani va ser ferma, càlida i enèrgica.

—¿Mirem de trobar un lloc per seure? —va dir, girant-se cap a les taules del fons de l’establiment, que a aquella hora eren gairebé totes plenes. Al cap d’un moment tres homes es van aixecar i van deixar una taula lliure, que en Galvani va anar a ocupar de pressa. En Brunetti es va quedar a la barra per demanar una copa de chardonnay.

Quan va arribar a la taula, en Galvani ja seia, però es va mig incorporar quan ell va arribar. Tot i que en Brunetti estava molt interessat en el cas de les indústries petroquímiques de Marghera, on dos oncles seus havien treballat abans de morir de càncer de pulmó, no li va comentar res, perquè sabia que el jutge no podria ni voldria parlar-ne.

En Galvani va alçar la copa mirant en Brunetti i va fer un glop, i tot deixant-la sobre la taula, va demanar:

—¿I bé?

—Té relació amb la dona que va ser assassinada el mes passat, la Maria Battestini. Es veu que quan va morir tenia uns comptes bancaris amb una suma de més de trenta mil euros en dipòsit. Els comptes es van obrir fa deu anys, quan tant el seu marit com el seu fill treballaven al Departament d’Ensenyament, i fins que ella va morir s’hi van ingressar diners. —En Brunetti va fer una pausa, va agafar la copa però la va tornar a deixar sense tastar-la i la va fer girar nerviosament amb el polze i l’índex. En Galvani no va dir res.

—Crec que la dona que va ser acusada de l’assassinat de la signora Battestini és innocent —va continuar en Brunetti—, tot i que no tinc cap prova física per demostrar-ho. Si ella no la va matar, és evident que algú o altre ho devia fer. Fins ara l’única cosa estranya que hem trobat sobre la dona morta és l’existència d’aquests comptes bancaris. —Va tornar a fer una pausa però tampoc no va tastar el vi.

—¿I jo què hi tinc a veure, si no li sap greu? —va dir en Galvani.

En Brunetti va mirar el jutge.

—La primera cosa que hem de fer és establir la font d’aquests pagaments. Com que tots dos homes treballaven al Departament d’Ensenyament, és el primer lloc on voldria mirar.

En Galvani va assentir i en Brunetti va continuar.

—Fa molts anys que fa de jutge, senyor, i sé que en tot aquest temps ha tingut ocasió de conèixer molt de prop l’administració d’aquesta ciutat —va dir en Brunetti, satisfet d’haver trobat una manera tan delicada de descriure el que la premsa conservadora solia anomenar com la «croada ferotge» d’en Galvani contra el govern local—. I és per això que he pensat que potser vostè estaria familiaritzat amb aquest departament i el seu funcionament. —En Galvani va escoltar aquelles paraules amb una expressió tranquil·la, i en Brunetti va afegir—: El funcionament real, vull dir.

El jutge va fer un cop de cap gairebé imperceptible però va ser suficient per animar en Brunetti a continuar.

—O bé si se li acut alguna explicació, o potser el nom d’alguna persona que ens ajudi a explicar aquests pagaments. O potser coneix l’existència d’alguna irregularitat d’aquelles que és millor passar per alt.

—¿Irregularitat? —va repetir en Galvani. En Brunetti va assentir i el jutge va somriure—. Quina manera tan elegant de dir-ho.

—No se m’ha acudit res millor —va dir en Brunetti.

—És clar —va dir el jutge, i va tornar a somriure. En una cara tan lletja, el somriure d’en Galvani era estranyament dolç.

—Sé molt poca cosa d’aquest departament, commissario. O per ser més precisos, sé però no acabo de saber, que em sembla que és la manera com molts de nosaltres anem per la vida: ens creiem les coses només perquè algú ens les ha insinuat o suggerit, o perquè l’explicació que tenim és l’única que es correspon amb les altres informacions que tenim. —Va fer un glopet i va deixar la copa a la taula—. El Departament d’Ensenyament, commissario, és com un cementiri d’elefants. El lloc on van a parar els incompetents sense remei, o a vegades també és un lloc per posar-hi algú temporalment fins que no surti una plaça més lucrativa. Almenys era així fa quatre o cinc anys, quan fins i tot l’administració d’aquesta ciutat va haver de dir prou i admetre que hi havia alguns càrrecs que s’havien de donar a professionals amb un mínim de coneixements sobre educació. Abans d’això, treballar al Departament d’Ensenyament era una ganga, tot i que ben mirat, tampoc no era tan profitós com semblava si tenim en compte…, com ho diria…, si tenim en compte les poques oportunitats que tenia la gent que hi treballava de poder augmentar el sou. —En Brunetti va pensar que l’expressió d’en Galvani no era pas menys elegant que la seva.

El jutge va aixecar la copa però la va tornar a deixar sense beure.

—Si pensa que els comptes de la signora Battestini podien provenir de suborns pagats al seu marit o al seu fill en relació amb el lloc on treballaven, em sembla que hauria de reconsiderar la seva hipòtesi. —Va fer un glop i va afegir—: ¿Entén què vull dir, commissario?, crec que és una suma relativament molt petita per haver acumulat en un període de temps tan llarg, no té res a veure amb la mena de corrupció que acostumo a trobar-me en aquesta ciutat —va dir, i sense deixar temps a en Brunetti per registrar les implicacions de l’observació, el jutge va continuar—: Però ja l’hi he dit abans, és un departament en el qual no he hagut d’intervenir mai, i també pot ser que senzillament allà les coses es facin a una escala més petita —aquell somriure un altre cop—, i no es pot oblidar mai que la corrupció, com l’aigua, sempre troba un lloc, per molt petit que sigui, on dipositar-se.

En Brunetti es va preguntar si les seves observacions de basilisc sobre el govern local sonarien gaire obscures a algú que no en conegués tan bé el funcionament com en Galvani. Va deixar de banda la reflexió i es va limitar a demanar:

—¿Sap qui estava al capdavant del departament durant aquells anys?

En Galvani va tancar els ulls, va repenjar els colzes a la taula i es va aguantar el front amb les dues mans. Es va estar d’aquella manera durant un minut ben bo, llavors va alçar el cap i va mirar en Brunetti.

—En Piero de Pra és mort; en Renato Fedi dirigeix una empresa de construcció a Mestre, em penso, i en Luca Sardelli treballa per a l’Assessorato dello Sport. Pel que jo recordo, aquests tres són els que van dirigir el departament fins que van entrar els professionals. —En Brunetti es va pensar que havia acabat de parlar, però el jutge va afegir—: La gent no s’hi queda gaires anys, en aquest departament. Ja li he dit que, una de dues, o és un cementiri o una plataforma de llançament, tot i que en el cas d’en Sardelli no el van llançar gaire lluny. Però en qualsevol cas, no sembla que se’n pugui treure gran cosa, d’aquest càrrec.

En Brunetti va prendre nota dels noms. N’hi havia dos que li sonaven. En De Pra perquè tenia un nebot que havia anat a escola amb el seu germà, i en Fedi perquè feia poc que havia estat elegit diputat del Parlament Europeu.

En Brunetti va resistir la temptació de plantejar al jutge altres departaments i altres noms, i només va dir:

—Ha estat molt generós amb el seu temps, senyor.

Un altre cop, aquell somriure de nen va transformar la cara del jutge.

—Ha estat un plaer. Ja feia temps que el volia conèixer, commissario. Estava convençut que un home que té la virtut de trasbalsar tant el vicequestore havia de valer la pena de conèixer.

El jutge es va aixecar, va dir a en Brunetti que ja havia pagat el vi i es va excusar dient que l’esperaven a casa per sopar. Li va dir adéu i va marxar.





14


L’endemà a dos quarts de vuit del matí en Brunetti era a l’Ufficio Postale. Va parlar amb la cap de carteria, es va identificar i li va dir que volia parlar amb el postino que repartia el correu a la zona del Cannaregio, al costat del Palazzo del Cammello. L’encarregada li va dir que pugés al primer pis, entrés a la segona sala de l’esquerra i ho demanés on classificaven els postini del Cannaregio. La sala era de sostre alt, tota plena d’uns taulells llargs amb classificadors. Hi havia deu o dotze persones tirant cartes als diferents compartiments o posant-les en carteres de cuiro.

Va demanar a la primera persona que va trobar, una dona de cabells llargs i una cara estranyament vermella, on podia trobar el carter que repartia el correu a la zona del Canale della Misericordia. La dona se’l va mirar encuriosida, i li va assenyalar un home no gaire lluny d’allà; el va cridar:

—Mario, hi ha un senyor que et demana.

L’home anomenat Mario els va mirar i, tot seguit, es va mirar les cartes que tenia a les mans. Una a una, només amb un cop d’ull als noms i les adreces, les va anar tirant ràpidament als compartiments que tenia al davant i va anar a trobar en Brunetti. Devia estar prop dels quaranta, va pensar en Brunetti, i era tan alt com ell però més prim, amb una mata espessa de cabells castanys clars que li queia sobre el front.

En Brunetti es va presentar i quan va fer el gest de treure’s la placa d’identificació, el postino el va aturar i li va proposar de sortir i fer un cafè mentre parlaven. Van entrar en un bar. En Mario va demanar dos cafès i va preguntar a en Brunetti què podia fer per ell.

—Era vostè qui repartia el correu a la Maria Battestini a Cannaregio…

En Mario el va interrompre tot recitant el número de la casa, llavors va alçar els braços, com si es rendís, i va exclamar:

—Jo no vaig ser, cregui’m. Ho volia fer, però em van passar al davant.

Els cafès van arribar, i tots dos s’hi van tirar el sucre.

—¿Tan dolenta era? —va dir en Brunetti, sense parar de remenar.

En Mario va fer un glop, va deixar la tassa sobre la taula i s’hi va tirar mitja cullerada més de sucre.

—Sí —va dir; es va acabar el cafè i va tornar la tassa al plat—. Li vaig portar el correu durant tres anys. En tot aquell temps li devia portar trenta o quaranta raccomandate, havia de pujar totes aquelles escales per fer-la firmar.

En Brunetti va pensar que es queixaria perquè no li havia donat mai cap propina, però l’home només va dir:

—Jo no espero cap propina, i encara menys de la gent gran, però és que ni tan sols va ser capaç de donar-me mai les gràcies.

—¿No són molts certificats? —va preguntar en Brunetti—. ¿Cada quan li arribaven?

—Un cop al mes —va respondre el carter—. Regulars com un rellotge suís. I no eren pas cartes, eren aquells sobres encoixinats, ¿sap què vull dir?, els que es fan servir per enviar fotos o CD.

O diners, va pensar en Brunetti, i va demanar-li:

—¿Es recorda d’on venien?

—D’un parell d’adreces diferents, em penso —va dir en Mario—. Semblaven organitzacions caritatives com ara Care and Share o Child Aid. Coses d’aquestes.

—¿No se’n recorda exactament?

—Reparteixo les cartes a gairebé quatre-centes persones —va dir com a resposta.

—¿I recorda quan va començar?

—Oh, ja les rebia quan jo vaig començar a fer aquella ruta.

—¿I qui la feia abans de vostè? —va preguntar en Brunetti.

—En Nicolò Matucci, però es va jubilar i se’n va tornar a Sicília.

En Brunetti va aparcar el tema dels paquets certificats i va preguntar:

—¿Li portava cartes del banc?

—Sí, cada mes —va dir, i va recitar els noms dels bancs—. Això i les factures eren les úniques coses que rebia, tret d’algun altre raccomandate.

—¿I se’n recorda, aquests, d’on venien?

—La majoria eren de la gent del barri que es queixaven de la televisió. —Abans que en Brunetti li pogués demanar com ho sabia, en Mario va dir—: La gent m’ho explicava, volien estar segurs que rebia les cartes. El soroll molestava tothom, però no hi podien fer res. És vella, vull dir, era vella, i la policia no feia res. Són uns inútils. —Va mirar en Brunetti i de sobte va dir—: Ho sento.

En Brunetti va somriure, per treure-hi importància.

—No, té raó —va dir en Brunetti—, la veritat és que no hi podem fer gran cosa. La persona que es queixa ha de fer una denúncia, i llavors hi ha un departament, no em faci dir quin és perquè no ho sé, que es cuida d’aquest tipus de queixes, i han d’anar-hi a mesurar els decibels per establir si realment se supera l’índex de soroll permès, però aquesta gent no treballa de nits, i no s’hi presenten fins l’endemà al matí, i, és clar, la majoria de vegades el soroll o el que sigui ja no se sent. —En Brunetti, com tots els policies de la ciutat, coneixia prou bé la situació i també sabia que no hi havia solució.

—¿No li va portar mai res més? —va continuar en Brunetti.

—Algunes felicitacions per Nadal i, de tant en tant, un cop o dos a l’any, una carta, a més de les cartes de queixa pel soroll, és clar. Però a part d’això, només li arribaven factures i els extractes dels bancs. —Abans que en Brunetti pogués fer cap comentari, en Mario va dir—: Més o menys com tota la gent gran. Molts amics se’ls han mort, i com que sempre han viscut al mateix lloc, tenen la família i els amics a prop i no tenen cap motiu per escriure’s. No sé què m’hi jugo que molta gent gran a qui porto el correu són analfabets i els fills es cuiden de les factures. No, no era pas gaire diferent de l’altra gent gran.

—Abans ha fet veure que jo em pensava que vostè l’havia matada —va dir en Brunetti mentre anaven cap a la porta.

—No, no tenia cap motiu —va dir el postino—, però la veritat és que no la suportava; bé, com gairebé ningú.

—Però, ¿per què? ¿Només perquè no li donava les gràcies? —va preguntar-li en Brunetti.

—No m’agradava la manera com tractava les dones que treballaven per a ella, sobretot la que la va matar —va dir—. Les tractava com a esclaves, de veritat. Semblava que la fes feliç fer-les plorar; li vaig veure fer més d’una vegada. —En Mario es va aturar davant de la sala de classificació i li va allargar la mà. En Brunetti l’hi va estrènyer, li va donar les gràcies per la seva ajuda i es va dirigir a la sortida. Quan era a punt de sortir de l’edifici, va sentir que el cridaven, es va girar i va veure en Mario que s’acostava carregat amb una cartera de cuir i amb la dona jove de la cara vermella al darrere.

—Commissario —va dir en Mario, aturant-se al costat d’en Brunetti i estirant cap endavant la jove—. És la Cinzia Foresti. Va fer aquella ruta abans que en Nicolò, fa uns cinc anys. He pensat que potser voldria parlar amb ella.

La noia va somriure nerviosament i la cara se li va tornar encara més vermella, si és que allò era possible.

—¿Repartia el correu a la signora Battestini? —va demanar-li en Brunetti.

—I al seu fill també —va contestar en Mario. Va clavar un copet a l’espatlla de la noia i va dir—: He d’anar a repartir —i els va deixar sols.

—El seu col·lega ja li deu haver dit que m’interessa saber quin tipus de correu rebia la signora Battestini. —En Brunetti va veure que la noia no tenia gaires ganes de parlar, potser per timidesa o per por i va afegir—: Voldria parlar sobretot dels extractes del banc que rebia cada més.

—Ah, ¿d’això? —va demanar la noia amb una expressió d’alleujament.

—Sí i sobre els raccomandate que li enviaven els veïns —va dir en Brunetti amb un somriure.

De sobte la noia va dir:

—No sé si hauria de parlar-li de tot això, ja sap que el correu és una cosa privada.

En Brunetti es va treure la placa i l’hi va aguantar al davant perquè la pogués veure.

—Sí, signorina, té tota la raó, però en un cas com aquest, en què la persona en qüestió és morta, pot parlar-me’n sense cap por. —No volia exagerar i suggerir-li que hi estava obligada; a més, tampoc no estava segur que pogués obligar-la a parlar sense una ordre judicial.

La noia va decidir fer-li cas.

—Sí, li portava les cartes dels bancs cada mes. I vaig fer aquella ruta durant tres anys.

—¿Rebia alguna altra cosa?

—¿Ella? No, gairebé res. Alguna carta o postal de tant en tant. I factures.

En Brunetti, intrigat per la pregunta de la noia, va demanar:

—¿I el seu fill?

La noia el va mirar nerviosament però no va dir res. En Brunetti es va esperar. Al final ella va dir:

—Més que res, factures. I cartes, a vegades. —I després d’una pausa molt llarga, va afegir—: I alguna revista.

—¿Hi havia alguna cosa estranya en aquestes revistes, signorina? ¿O en les cartes? —va preguntar en Brunetti, que es va adonar que la noia estava cada vegada més inquieta.

La noia va fer una mirada circular per l’espaiós vestíbul i es va moure una mica cap a l’esquerra per allunyar-se de l’home que estava fent una trucada a la cabina de l’entrada i va dir:

—Em sembla que eren de nens.

Aquesta vegada, els nervis de la noia es van fer evidents. La cara se li va tornar a encendre.

—¿Nens? ¿Nens petits, vol dir?

La noia va començar a parlar, però es va aturar i es va mirar els peus. Des de sobre, en Brunetti va veure com la noia sacsejava el cap amb un moviment lent. Va decidir esperar que s’expliqués, però llavors va pensar que li seria més fàcil poder contestar sense haver-lo de mirar a la cara.

—¿Nois joves, signorina?

Aquesta vegada el cap es va moure afirmativament.

En Brunetti se’n va voler assegurar.

—¿Adolescents?

—Sí.

—¿Li faria res dir-me com ho sap, això, signorina?

Primer es va pensar que no li contestaria, però al final es va decidir:

—Va ser un dia que plovia molt i jo no tenia la cartera ben posada sota l’impermeable. Quan vaig arribar a la casa, el correu s’havia mullat, sobretot les coses de dalt. Quan ho vaig voler treure de la cartera, el sobre es va esquinçar i la revista va caure a terra. La vaig agafar, es va obrir i vaig veure una foto d’un noi. —La noia continuava sense voler-lo mirar, amb la vista clavada als peus—. Tinc un germà petit que aleshores tenia catorze anys i el de la foto era més o menys com ell. —La noia va parar de parlar, i en Brunetti va pensar que no tenia sentit demanar-li que descrivís la foto amb més detall.

—¿I què va fer després, signorina?

—Vaig llençar la revista a les escombraries. No la va reclamar mai.

—¿I el mes següent quan va tornar a arribar?

—La vaig tornar a llençar i l’altre mes igual. Llavors ja no va arribar més. Suposo que ell ja es devia imaginar què passava.

—¿Hi havia només aquesta revista, signorina?

—Sí, però també rebia alguns sobres. D’aquells que diuen «Foto», i que diuen que no es poden doblegar.

—¿I amb els sobres, què feia?

—Doncs, després d’haver vist la revista, sempre els doblegava abans de tirar-los a la bústia —va dir amb una barreja de ràbia i orgull.

En Brunetti no tenia més preguntes per fer-li, però ella va afegir:

—Llavors es va morir, i al cap d’un temps ja no va arribar res més.

En Brunetti li va allargar la mà, ella l’hi va estrènyer.

—Gràcies per parlar amb mi, signorina —va dir en Brunetti, en un to sever de policia. Llavors no ho va poder evitar i va afegir—: I no pateixi que l’entenc perfectament.

La noia va somriure tota nerviosa i la cara se li va tornar a encendre.

A la Questura, en Brunetti va deixar una nota a la taula d’en Vianello dient-li que pugés a veure’l tan aviat com arribés. Era dimecres, i els dimecres de l’estiu, la signorina Elettra no solia arribar mai a la feina abans del migdia, un costum que la gent de la Questura havia acabat acceptant sense mostrar curiositat ni tampoc queixar-se. A l’estiu, la signorina Elettra no es tornava gens morena, per tant, a la platja no anava; ni tampoc enviava postals, per tant, no devia sortir de la ciutat. Ningú no se l’havia trobat mai pel carrer un dimecres al matí; si allò hagués passat, se n’hauria assabentat tota la Questura. Potser, va decidir en Brunetti, simplement es quedava a casa a planxar-se les camises de fil.

No parava de pensar en el fill de la signora Battestini. I el curiós era que tot i que sabia que es deia Paolo, en Brunetti continuava pensant-hi com el fill de la signora Battestini. Tenia quaranta anys quan es va morir, havia treballat per a l’ajuntament durant més de deu anys i, tot i així, totes les persones que parlaven d’ell s’hi referien com el fill de la seva mare, com si existís només a través o per mitjà d’ella. En Brunetti no era gaire aficionat a la xerrameca psicològica i a les solucions fàcils i ràpides que oferia al complicat comportament humà, però en aquell cas, li va semblar detectar un exemple tan clar que no admetia confusió: agafeu una mare dominant, poseu-la en una societat tancada i conservadora, i llavors afegiu-hi un pare a qui li agrada passar el temps bevent al bar amb els amics, i veureu que un fill únic homosexual no és un resultat gens improbable. Llavors en Brunetti es va posar a pensar en amics gais que tenien mares que de tan passives gairebé eren invisibles i que estaven casades amb homes capaços de devorar un lleó per dinar, i es va tornar gairebé tan vermell com la noia de correus.

Per aclarir d’una vegada si en Paolo Battestini era gai, en Brunetti va trucar al despatx d’en Domenico Lalli, propietari d’una de les indústries químiques que el jutge Galvani investigava. Va dir el seu nom, i quan la secretària no li va voler passar la trucada, en Brunetti li va dir que era un assumpte policíac i li va suggerir que preguntés a en Lalli si volia parlar amb ell.

Al cap d’un minut li van passar la trucada.

—¿Què vols ara, Guido? —va dir en Lalli, que en més d’una ocasió havia servit a en Brunetti de font d’informació de la població gai de Mestre i Venècia. No estava enfadat, només tenia el to impacient d’un empresari atrafegat.

—Paolo Battestini, va treballar al Departament d’Ensenyament fins que va morir, ara fa cinc anys, de sida.

—Molt bé —va dir en Lalli—. ¿I què vols saber exactament?

—Si era gai o no. Si li agradaven els adolescents, i si hi havia algú altre que compartia els seus gustos.

En Lalli va fer un soroll de desaprovació i va preguntar:

—¿Vols dir el fill de la dona que van assassinar fa poc?

—Sí.

—¿I això hi té alguna relació?

—Potser sí. Per això et demano que m’ajudis.

—¿Fa cinc anys, dius?

—Sí. Pel que sembla estava subscrit a una revista amb fotos de nois joves.

—Que desagradable —va deixar anar en Lalli—. I estúpid, també. Ara poden trobar el que volen per Internet; de totes maneres haurien de tancar-los a tots.

De jove, en Lalli havia estat casat i tenia tres néts de qui estava desmesuradament orgullós. Per evitar haver d’escoltar les seves últimes proeses, en Brunetti va decidir abreujar:

—T’agrairé qualsevol cosa que em puguis dir.

—Mmmm. Ja m’informaré. El Departament d’Ensenyament has dit, ¿oi?

—Sí. ¿Coneixes algú d’allà?

—Conec gent a tot arreu, Guido —va dir en Lalli en to brusc, però sense intenció de presumir—. Quan sàpiga alguna cosa ja et trucaré —va dir, i va penjar sense dir adéu.

En Brunetti va pensar si hi havia algú més a qui l’hi pogués demanar, però els dos homes que el podrien haver ajudat estaven de vacances. Va decidir esperar a veure quina informació li podia donar en Lalli abans de posar-se en contacte amb ningú més. Un cop decidit, va baixar a veure si hi havia cap senyal d’en Vianello.





15


En Vianello encara no havia arribat i quan en Brunetti sortia del despatx dels agents es va trobar cara a cara amb el lloctinent Scarpa, que bloquejava la sortida.

—M’agradaria parlar amb vostè, commissario —va dir el lloctinent, fent uns passos enrere.

—És clar —va dir en Brunetti.

—¿Al meu despatx, potser? —va suggerir l’Scarpa.

—Em temo que he de tornar al meu —va contestar en Brunetti, poc disposat a concedir-li avantatges territorials.

—És important, senyor. És sobre l’assassinat Battestini.

En Brunetti va aconseguir mirar-lo amb una expressió neutra i va demanar-li:

—¿Ah, sí? ¿I què em vol dir?

—La signora Gismondi —va començar el lloctinent, i llavors no va voler dir res més.

En Brunetti no va obrir la boca, tot i que la menció d’aquell nom li va despertar la curiositat. Després d’una llarga estona, el silenci d’en Brunetti va donar els seus fruits, l’Scarpa no va poder més i va continuar:

—He escoltat les gravacions de les trucades que ens va fer, i n’hi ha dues en què l’amenaça.

—¿Qui amenaça qui, lloctinent? —va preguntar en Brunetti.

—La signora Gismondi amenaça la signora Battestini.

—¿En una trucada a la policia, lloctinent? ¿No li sembla que devia ser producte de l’exaltació del moment?

En Brunetti va observar com l’Scarpa s’esforçava per mantenir el control, va veure com la boca se li tensava per les comissures i com s’aixecava lleugerament de puntetes. Es va imaginar com devia ser tenir les de perdre en un enfrontament amb l’Scarpa i no li va agradar gens la idea.

—Si pot perdre una mica de temps i escoltar les cintes, senyor, entendrà el que li vull dir —va dir l’Scarpa.

—¿I no pot esperar, això? —va demanar en Brunetti, sense cap esforç per amagar la irritació.

—Si prefereix no escoltar les amenaces de la persona que reconeix que va ser l’última de veure la víctima amb vida, senyor, llavors vostè sabrà el que es fa —va dir un Scarpa molt més relaxat, com si el sol fet de veure en Brunetti impacientar-se ja el satisfés—. De totes maneres, jo penso que mereix més atenció.

—¿On són? —va preguntar en Brunetti.

—¿On són què, senyor? —va dir l’Scarpa, fent veure que no sabia de què parlava.

En Brunetti va resistir una vegada més l’impuls de clavar-li un cop de puny. A en Patta el considerava un oportunista complaent, un home capaç de gairebé qualsevol cosa per protegir el seu càrrec. Però era la debilitat humana implícita en aquell «gairebé» que feia que tot i que a en Brunetti no li agradava en Patta, fos tan sols un sentiment superficial. En canvi, a l’Scarpa l’odiava, l’evitava com evitaria entrar en una habitació fosca de la qual sortís una pudor estranya. La majoria d’habitacions tenien llum, però en Brunetti dubtava molt que hi hagués manera d’il·luminar l’interior de l’Scarpa, i sabia segur que el que trobaria a dins, en cas que es pogués arribar a veure, no inspiraria res més que por.

Quan l’Scarpa va veure que en Brunetti no tenia cap intenció de contestar-li, es va girar i va murmurar:

—Al laboratori. —Llavors va marxar en direcció a les escales del darrere.

En Bocchese no era al laboratori, tot i que l’olor de cigarret que flotava en l’aire feia pensar que no podia ser gaire lluny. L’Scarpa es va dirigir a la paret del fons on hi havia un taulell de fusta amb un magnetòfon gran. Al costat hi havia dues cintes de noranta minuts, cadascuna amb dates i signatures.

L’Scarpa en va agafar una, va mirar la inscripció i la va posar dins la màquina. Va agafar uns auriculars i se’ls va posar, llavors va prémer el botó de play, va escoltar uns quants segons, va prémer l’stop, va tirar la cinta endavant i va tornar a engegar. Després de tres intents més de trobar el lloc exacte, l’Scarpa va aturar la cinta, la va rebobinar una mica, i va passar els auriculars a en Brunetti.

—¿Es pot sentir sense auriculars? —va dir en Brunetti, que no tenia ganes de tocar una cosa que havia estat en contacte tan íntim amb el cos de l’Scarpa.

L’Scarpa va arrencar els auriculars d’una estrebada i va engegar l’aparell.

—Sóc la signora Gismondi, de Cannaregio. Ja he trucat abans.

En Brunetti va reconèixer la veu, però no pas el to, que era tens i furiós.

—Sí, signora. ¿Quin problema hi ha ara?

—Ja li he dit fa una hora i mitja. Té la televisió tan alta que si vol la pot sentir des d’aquí. Escolti —va dir. Es van sentir les veus de dues persones que semblava que es barallessin, i posteriorment es van allunyar—. ¿Ho sent? La seva finestra és a deu metres, i sento la tele com si la tingués a casa.

—En aquest moment no hi puc fer res, signora. Els agents de servei han sortit a atendre una altra trucada.

—¿I fa una hora i mitja que són fora? —va demanar la signora Gismondi enfurismada.

—Aquesta informació no l’hi puc donar, signora.

—Miri, són les quatre de la nit —va dir la signora Gismondi, a punt de tenir un atac de nervis o de posar-se a plorar—. Des de la una que estem així. M’agradaria dormir una mica.

—No sé què dir-li més, signora. Ja tenim la seva adreça i vindrem de seguida que puguem.

—És la tercera nit seguida que passa i encara no s’han dignat a venir —va dir la signora Gismondi, amb veu estrident.

—Em sap greu, signora.

—¿Què volen que faci, que la mati? —va dir la signora Gismondi, cridant.

—Ja l’hi he dit, signora —va dir la veu impassible de l’agent—, vindrem de seguida que puguem. —Llavors un d’ells va penjar el telèfon i la cinta es va rebobinar amb un xiuxiueig suau.

L’Scarpa, tan impassible com l’agent del telèfon, es va girar cap a en Brunetti i li va dir:

—En l’altra cinta, l’amenaça és més directa. Diu que hi anirà i que la matarà.

—¿Què diu exactament?

—«Si no fan alguna cosa, la mataré».

—Deixi-m’ho sentir —va dir en Brunetti.

L’Scarpa va posar l’altra cinta i la va fer córrer fins a la meitat, va buscar una mica i va posar la conversa a en Brunetti. L’Scarpa havia citat la signora Gismondi amb tota exactitud. Quan en Brunetti va sentir aquella veu gairebé histèrica de ràbia que deia «si no fan alguna cosa, la mataré» va tenir una esgarrifança.

El fet que la trucada fos feta a dos quarts de quatre de la nit i que fos la quarta que feia aquella mateixa nit, va fer pensar a en Brunetti que les amenaces eren producte de la ràbia del moment, que no era res calculat, tot i que un jutge potser no ho veuria de la mateixa manera.

—També té antecedents de violència —va afegir l’Scarpa, com aquell qui res—. I crec que això, afegit a les amenaces, fa que tinguem un bon motiu per interrogar-la sobre els moviments que va fer aquell matí.

—¿Antecedents de violència? —va preguntar en Brunetti.

—Fa vuit anys, quan encara estava casada, va agredir el seu marit i el va amenaçar de mort.

—¿De quina manera el va agredir?

—L’informe de la policia diu que li va tirar aigua bullent.

—¿I què més diu aquest informe? —va demanar en Brunetti.

—El tinc al meu despatx, si el vol llegir, senyor.

—¿Què més diu, Scarpa? —va preguntar el comissari bruscament.

La sorpresa als ulls de l’Scarpa va ser evident, com també ho va ser el pas enrere que va fer per allunyar-se d’en Brunetti.

—Estaven a la cuina i es barallaven, i ella li va tirar aigua bullent.

—¿Li va fer mal?

—No gaire. Va anar a parar a les sabates i als pantalons.

—¿I la va denunciar?

—No senyor, però es va obrir un expedient.

En Brunetti va desconfiar i va voler saber:

—¿Qui va decidir no presentar la denúncia?

—No veig quina importància té això, senyor.

—¿Qui? —va dir en Brunetti amb una veu que de tan tensa semblava un lladruc.

—Ella —va dir l’Scarpa després d’una pausa que va allargar tant com va poder.

—¿I per quin delicte?

En Brunetti li va veure a la cara que tenia intenció de tornar a parlar de l’informe i també va veure el moment exacte en què decidia no fer-ho.

—Per agressió —va dir al final el lloctinent.

—¿Què va passar?

—Li va trencar el canell, o almenys és el que ella va dir.

En Brunetti va donar temps a l’Scarpa perquè s’expliqués; com que no ho va fer, li va demanar:

—¿Li va tirar una olla d’aigua bullent amb un canell trencat?

—Fos quina fos la raó, la qüestió és que hi ha antecedents de violència —va dir l’Scarpa, com si no hagués sentit res del que li havia dit en Brunetti.

En Brunetti va girar cua i va marxar del laboratori.

El cor li bategava de ràbia continguda. Mentre anava cap al despatx va veure clar que l’Scarpa volia arreglar les coses perquè semblés que la signora Gismondi era la culpable. Ho feia amb poca traça, però veia ben clar que era el que intentava. El que en Brunetti no aconseguia entendre era el motiu. No veia què hi guanyava, l’Scarpa, fent que la signora Gismondi semblés culpable.

Quan de sobte ho va entendre, va fer un pas vacil·lant que el va fer trontollar endavant cap a la paret. No era que l’Scarpa volgués que ella semblés específicament o individualment la culpable, el que pretenia era protegir una altra persona. Però mentre en Brunetti anava pujant l’escala, el sentit comú va intervenir i li va oferir una explicació menys escandalosa: l’únic que volia l’Scarpa era perjudicar-lo i obstruir la seva investigació, i per això creava una falsa pista que portava cap a la signora Gismondi.

Aquest pensament el va pertorbar i no podia estar-se quiet al despatx. En Brunetti va esperar uns quants minuts per donar temps a l’Scarpa de desaparèixer de l’escala, i llavors va baixar al despatx de la signorina Elettra. Encara no havia arribat. Si hagués entrat en aquell moment l’hauria escridassat, li hauria demanat on s’havia ficat i per quins set sous es passava mig dimecres fora quan hi havia tanta feina per fer. Quan tornava cap al seu despatx, va continuar la diatriba contra ella, tirant-li a la cara incidents passats, descuits i equivocacions.

Una vegada a dins, es va treure la jaqueta d’una estrebada i la va llançar sobre la taula, però ho va fer amb tanta força que va lliscar per la superfície i va anar a parar a terra, emportant-se una pila de papers que la tarda anterior havia ordenant cronològicament. En Brunetti, enfurismat, va posar en dubte la virtut de la mare de Déu.

En Vianello va triar aquell moment per arribar. En Brunetti va sentir soroll a la porta, es va girar i va dir un «endavant» malhumorat.

En Vianello es va mirar la jaqueta i els papers, va passar silenciosament per davant d’en Brunetti i es va asseure en una cadira.

En Brunetti va estudiar el clatell d’en Vianello, les espatlles i la postura tota encarcarada, i li va passar una mica el mal humor.

—És l’Scarpa —va dir, anant cap a la taula. Es va ajupir, va collir la jaqueta i la va penjar al respatller de la cadira; després va recollir els papers, els va deixar sobre la taula i es va asseure—. Vol fer-nos creure que la signora Gismondi és l’assassina.

—¿Com?

—Té les gravacions de dues trucades que ens va fer, queixant-se del soroll de la televisió. En totes dues amenaça de matar la signora Battestini.

—¿Però l’amenaça de quina manera? —va demanar en Vianello—. ¿Seriosament o amb ràbia?

—¿I creu que hi ha alguna diferència?

—¿No crida mai als seus fills, commissario? —va preguntar en Vianello—. Això és ràbia. Quan els pega, llavors és seriós.

—No ho he fet mai, això —va dir en Brunetti a l’acte, com si l’haguessin acusat.

—Jo sí —va dir en Vianello—. Una vegada. Fa uns cinc anys. —En Brunetti va esperar que l’inspector s’acabés d’explicar, però no ho va fer, només va dir—: Parlar només és parlar. —En Vianello va passar de la teoria a la pràctica i va demanar—: A més a més, ¿com hi hauria entrat? —En Brunetti va mirar com en Vianello considerava i excloïa les diferents maneres d’entrar, i com al final deia—: No, no té gaire sentit.

—Doncs, ¿per què ho fa, l’Scarpa, això? —va preguntar en Brunetti, que volia veure si en Vianello hi trobava la mateixa explicació que ell.

—¿Li puc parlar amb franquesa, senyor? —va preguntar en Vianello.

—És clar.

L’inspector es va mirar els genolls, va apartar amb un cop de mà una brossa invisible d’alguna cosa i va dir:

—És perquè l’odia. Jo no sóc prou important perquè m’odiï, però ho faria si m’hi trobés prou. I l’Elettra li fa por.

El primer impuls d’en Brunetti va ser rebutjar aquella interpretació, però es va obligar a pensar-hi amb més deteniment. Es va adonar que aquella explicació no li agradava perquè feia que l’Scarpa semblés menys dolent del que ell hauria volgut. El feia culpable només de despit i no pas de conspiració. Va aplegar els papers que tenia al davant i es va posar a ordenar-los cronològicament per segona vegada.

—¿Vol que me’n vagi, senyor? —va demanar en Vianello.

—No. Estic pensant en el que m’acaba de dir.

La possibilitat més simple solia ser sempre l’explicació més correcta. ¿Quantes vegades havia recorregut a aquella norma? Era odi i no pas complicitat. Tot i que creia que allò era el més probable, no podia negar que el satisfeia que en Vianello també cregués que l’Scarpa era capaç de moure’s per motius més baixos i criminals.

—Molt bé —va dir en Brunetti al final—. Potser sí. —Va pensar en les conseqüències durant un moment: l’Scarpa instal·laria la idea de la culpabilitat de la signora Gismondi al cap d’en Patta; i allò voldria dir que ell hauria de fer veure que hi estava d’acord per no alarmar-lo i ser retirat del cas; s’examinaria més detingudament la vida de la signora Gismondi, segurament amb prou mà dura per fer-la col·laborar; i un cop li haguessin fet canviar o retractar-se de la seva declaració sobre la Flori Ghiorghiu, en Patta confirmaria la seva convicció actual que la romanesa havia estat l’assassina, i el cas es podria tornar a considerar resolt.

—Val més agafar-s’ho amb filosofia. —En Vianello se’l va mirar estranyat i en Brunetti va dir de seguida—: La meva dona sempre ho diu.

—Doncs la meva diu que ens hauríem de fixar més en el fill —va dir en Vianello.

En Brunetti va decidir escoltar el que en Vianello tenia per dir-li sobre en Paolo Battestini abans d’explicar-li la conversa que havia tingut a l’oficina de correus, per això només va dir:

—¿Per què?

—La Nadia diu que hi ha alguna cosa que no li agrada d’ell, que hi alguna cosa estranya en la manera en què la gent en parla, però no sap ben bé què. Diu que troba desconcertant que gent que feia molt temps que el coneixien, que vivien a prop seu, que el van veure créixer, no tinguin res a dir-ne.

En Brunetti, que era de la mateixa opinió, va demanar:

—¿I què li sembla que vol dir tot això?

—No ho sap, però diu que no és normal que ningú no vulgui parlar d’ell.

En Brunetti va saber, per l’expressió de satisfacció continguda que feia en Vianello, que sabia alguna cosa més que confirmava l’anàlisi de la seva dona. Per empenye’l cap al plaer de la revelació li va demanar:

—¿Què va passar a les oficines d’Ensenyament?

—El mateix de sempre —va dir en Vianello.

—¿Què vol dir? —va preguntar el comissari.

—El que sol passar en aquests llocs. Vaig trucar i vaig dir que volia parlar amb el director en relació amb una investigació criminal. Em va semblar millor no especificar quina. Però resulta que era a Treviso per una reunió, el seu ajudant també, i la persona amb qui vaig parlar em va dir que només feia tres setmanes que treballava allà i que no em podria ajudar gaire. —En Vianello va fer una ganyota i va afegir—: I segurament si fes tres anys tampoc.

En Brunetti es va esperar, perquè ja coneixia l’estil de l’inspector. En Vianello es va treure una altra brossa invisible dels pantalons i va continuar:

—Al final vaig poder parlar amb la cap de personal. Ho han modernitzat tot i ara tots tenen taules i ordinadors nous. Vaig parlar amb la cap d’un departament que ara en diuen de Recursos Humans —va explicar en Vianello. En Brunetti no es va poder estar de pensar que aquell nom tenia ressonàncies caníbals, però no va fer cap comentari—. Li vaig demanar si em podia proporcionar informació laboral d’en Paolo Battestini, i em va preguntar quan havia treballat allà. Quan l’hi vaig dir, em va explicar que seria molt difícil trobar informes de segons quin període perquè estaven en ple procés de transferència de dades al sistema informàtic. —En Vianello va veure l’expressió d’en Brunetti i va dir—: No vaig pas voler saber quant temps tardarien, però li vaig demanar a quins anys afectava. Ho va consultar a l’ordinador i em va dir que els últims cinc anys que havia estat allà ja estaven entrats al sistema, i llavors em va imprimir una còpia.

—¿I quina mena d’informació és?

—Informes dels seus superiors sobre la feina, dades de vacances, dies de baixa, coses d’aquestes.

—¿I qui ho té ara?

—Li vaig donar a la signorina Elettra quan vaig arribar. Hi havia períodes llargs de baixa cap al final i ara ella està comprovant els registres de l’hospital per saber si hi va estar ingressat i per què. —En Brunetti va saber d’aquesta manera que la signorina Elettra ja havia arribat.

—Doncs li puc estalviar la feina —va dir en Brunetti—. Va morir de sida. —Quan va veure la cara de sorpresa d’en Vianello, li va resumir la conversa que havia mantingut amb el dottor Carlotti el dia anterior i es va mig disculpar per no haver-li trucat i explicat abans que anés a les oficines del Departament d’Ensenyament. Però no va dir res de la conversa amb la postina.

—De totes maneres, val més confirmar-ho per dues bandes —va dir en Vianello.

En Brunetti es va enfadar. No creia que el que ell havia descobert necessités cap tipus de confirmació, però es va controlar i va dir:

—¿Ha aconseguit parlar amb algú que hagués treballat amb ell?

—Sí. Una vegada vaig tenir la còpia, vaig romancejar pels passadissos fins a les deu. Van sortir dos homes que em va semblar que podien haver treballat amb ell, i van dir que anaven a fer un cafè al bar del costat. Vaig plegar els fulls que m’havien donat de manera que es veiés bé la capçalera i els vaig seguir.

En Brunetti es va meravellar de com aquell home, més alt i gros que ell, es tornava invisible tan bon punt començava a parlar amb algú.

—¿I què va passar? —va voler saber en Brunetti.

—Vaig dir que era de l’oficina de Mestre i em van creure, no tenien cap raó per no fer-ho. M’havien vist voltant pels despatxos, i havien vist com aquella dona em donava el llistat, i es devien pensar que hi havia anat per alguna cosa de la feina.

»Quan la dona va demanar els arxius del personal a l’ordinador, vaig fer un cop d’ull per sobre la seva espatlla i vaig poder veure els noms d’algunes persones que encara hi treballaven. Al bar, vaig demanar un cafè i vaig preguntar a un dels homes per un dels noms que havia vist a l’ordinador, i vaig dir que feia molt temps que no veia aquella persona. Llavors vaig demanar per en Battestini, si era la seva mare la dona que havien assassinat, i com s’ho havia pres ell, perquè es veia que n’estava molt, de la seva mare, vaig dir.

No era estrany que en Vianello se sentís orgullós del que havia fet.

—L’astúcia de la serp, Vianello —va dir en Brunetti, lloant-lo obertament.

—Llavors va ser quan les coses van canviar. Va ser molt estrany. Va ser com si jo agafés aquesta serp que diu i els la tirés allà a terra, als peus. Un d’ells fins i tot va fer un pas enrere, va deixar els diners al taulell i va marxar. I l’altre, després d’un silenci molt llarg, va dir que li semblava que sí que ho era, però que en Battestini ja no treballava amb ells. Ni tan sols em va dir que era mort. I llavors simplement va desaparèixer. Sí, sí, així mateix, vaig dir que em cobressin els dos cafès i quan em vaig girar, el tipus ja no hi era.

—¿I per què li va semblar que actuaven d’aquella manera? ¿Què els passa amb en Battestini? —va preguntar en Brunetti.

—Vint anys enrere, hauria dit que era perquè era gai, però ara ningú no en fa cas, d’això —va dir en Vianello—. I una persona que mor de sida més aviat fa pena a tothom, per tant jo diria que ha de ser alguna cosa relacionada amb la feina. Però sigui el que sigui, la qüestió és que no els agrada gens que algú que no coneixen els pregunti coses d’ell. —Va somriure i va afegir—: Almenys és la impressió que vaig tenir.

—Estava subscrit a una revista amb fotos de nens —va dir en Brunetti, i va observar com en Vianello registrava la informació. Llavors, perquè quedés clar, va afegir—: Vull dir adolescents, no nens petits.

Després d’una estona, l’inspector va dir:

—No crec que la gent que treballava amb ell tingués aquest tipus d’informació.

En Brunetti va haver d’admetre que tenia raó.

—Llavors segurament deu ser alguna cosa relacionada amb la seva feina al departament.

—Segurament —va dir en Vianello.





16


En Brunetti i en Vianello van baixar al despatx de la signorina Elettra per estalviar-li l’esforç de —en Brunetti no va saber si dir «accedir» o «irrompre»— als historials dels pacients de l’hospital. Llavors va pensar que ja no li importava la manera com la signorina Elettra obtenia la informació i es va sentir una mica avergonyit de la ràbia que havia sentit quan abans no l’havia trobada al despatx. Ell, com l’Otel·lo, també tenia un lloctinent que li corrompia els sentiments més nobles.

Com si l’haguessin avisat que avui li tocaria fer de Desdèmona, la signorina Elettra portava un vestit llarg de gasa blanca molt fina i els cabells sense lligar li penjaven per l’esquena. Els va donar la benvinguda amb un somriure, però abans que pogués dir-los res, en Vianello li va demanar:

—¿Has trobat res?

—No —es va disculpar—. No he pogut. El vicequestore m’ha trucat. —I com si allò no fos prou justificació, va explicar—: Volia que li escrivís una carta, i estava molt primmirat, li costava trobar les paraules. —Es va aturar, esperant quin dels dos homes seria el primer a preguntar.

Va ser en Vianello.

—¿Estàs autoritzada a revelar la naturalesa de la carta?

—Déu meu, no. Si ho fes, tothom sabria que està demanant feina a la Interpol.

En Brunetti es va recuperar primer i va dir:

—És clar, és clar. Es veia a venir. —En Vianello no va trobar cap paraula que fes justícia al que sentia—. ¿I estàs autoritzada potser a dir-nos a qui ha adreçat la carta? —va preguntar en Brunetti.

—La meva lleialtat al vicequestore no m’ho permetria, senyor —va dir la signorina Elettra, amb el to de sinceritat pia que en Brunetti associava amb els polítics i els capellans. Llavors la signorina Elettra va assenyalar un full de paper que tenia sobre la taula i va demanar com aquell qui res—: ¿Creu que una carta demanant recomanació a l’alcalde hauria d’anar per correu intern?

—Seria més ràpid per correu electrònic, signorina —va suggerir en Brunetti.

En Vianello els va interrompre.

—El vicequestore és un home molt tradicional, senyor. Em penso que s’estimarà més poder signar la carta personalment.

La signorina Elettra va assentir i, tornant a la qüestió que els portava allà, va dir:

—Voldria fer un cop d’ull al seu historial mèdic.

—No cal —va dir en Brunetti—. En Battestini va morir de sida.

—Pobre home —va dir la signorina Elettra.

—Estava subscrit a revistes de nois joves —va interrompre en Vianello, en to salvatge.

—Sí, però es va morir de sida, inspector —va dir—, i això no s’ho mereix ningú.

—Sí, potser sí —va grunyir en Vianello, després d’una pausa llarga que els va recordar que tenia dos fills que amb prou feines havien entrat a l’adolescència.

Es va fer un silenci incòmode. Abans que pogués enrarir l’ambient, en Brunetti va dir:

—En Vianello va parlar amb veïns del barri i amb gent d’allà on treballava, i tothom fa el mateix: tan aviat com senten el seu nom, ningú no sap res. Tothom està més o menys d’acord que la mare era una mala peça, que el pare era «una brava persona» a qui li agradava beure de tant en tant, però quan es menciona el nom d’en Paolo, tothom es torna mut. —Li va deixar un moment per considerar el que estava dient i llavors va preguntar—: ¿Com ho veu, això, signorina?

La signorina Elettra es va asseure i va prémer un botó de l’ordinador que va fer enfosquir la pantalla. Llavors va posar el colze a la taula i va repenjar la barbeta a la palma de la mà. Es va estar d’aquesta manera una bona estona, semblava que hagués desaparegut de l’habitació o si més no era com si hagués deixat el cos vestit de blanc allà assegut mentre la seva atenció volava cap a una altra banda. Finalment va mirar en Vianello i li va dir:

—El silenci podria ser mostra de respecte. La seva mare acaba de ser víctima d’un crim horrible, i ell va tenir segurament una mort també horrible, per això podria ser que ningú volgués dir-ne res de mal. —Va alçar l’altra mà i es va rascar el front—. I pel que fa a la gent que treballava amb ell, potser ja ni se’n recorden. Ja fa cinc anys que és mort.

—No, era una cosa més forta —la va interrompre en Vianello—. Es veia ben clar que no en volien parlar.

—¿Parlar d’ell o contestar preguntes sobre ell? —va demanar en Brunetti.

—Bé, no els vaig pas posar la pistola al cap —va dir en Vianello, ofès—. No en volien parlar de cap manera.

—¿Quantes persones hi treballen, allà? —va preguntar en Brunetti.

—¿Al lloc sencer?

—Sí.

—No en tinc ni idea —va dir en Vianello—. L’oficina té dues plantes, diria que potser unes trenta persones. Deuen ser cinc o sis en la secció on treballava ell.

—Si vol, l’hi puc trobar fàcilment —es va oferir la signorina Elettra, però en Brunetti, intrigat per la resistència general que semblava que hi havia per parlar del fill de la signora Battestini, va pensar que hi passaria ell mateix a la tarda.

En Brunetti els va resumir la conversa que havia tingut amb en Lalli i els va dir que els informaria tan bon punt li digués alguna cosa.

—Mentrestant, signorina, m’agradaria que mirés què pot trobar d’en Luca Sardelli i en Renato Fedi. Són els únics exdirectors del Departament d’Ensenyament que encara estan vius. —En Brunetti no els va confessar que era l’única cosa per fer que se li acudia en aquell moment.

—¿Vol que els vagi a veure? —es va oferir en Vianello.

—M’estimo més que la signorina Elettra hi faci un cop d’ull, primer —va dir en Brunetti. La signorina Elettra va assentir i en Brunetti va afegir—: En Sardelli està a l’Assessorato dello Sport i en Fedi té una empresa de construcció a Mestre. També és eurodeputato, però no sé per quin partit. —La signorina Elettra no havia sentit mai cap dels dos noms i va prendre nota del que li deia el comissari. Llavors li va dir que s’hi posaria de seguida i que havent dinat ja els podria dir alguna cosa.

En Brunetti va pensar que seria més ràpid no anar a casa a dinar si a la tarda volia anar al Departament d’Ensenyament, i va demanar a en Vianello si tenia plans per dinar. Després d’un moment de dubte, l’inspector li va dir que no en tenia. Van quedar a l’entrada principal al cap de deu minuts. En Brunetti va agafar el telèfon i va trucar a la Paola per dir-li que no hi aniria.

—Quin greu —va dir la Paola quan l’hi va dir—, avui hi ha els nens i menjarem… —va fer una pausa.

—Digues, digues —va dir en Brunetti—, sóc un home i podré suportar-ho.

—Verdures a la planxa d’antipasto, i vedella amb llimona i romaní.

En Brunetti va deixar anar un gemec teatral.

—I he fet sorbet de llimona amb salsa de figues per postres —va afegir la Paola.

—¿Ho dius de veritat —va demanar en Brunetti de sobte—, o ho fas per castigar-me perquè no vinc a dinar?

—¿T’estimaries més que et digués que me’ls emporto al McDonald’s a fer un Big Mac? —va dir la Paola després d’una pausa llarga.

—No, això seria maltractament de menors —va dir en Brunetti.

—Ja comencen a ser grans, Guido.

—Bé, però és maltractament de totes maneres —va dir en Brunetti, i va penjar.

En Brunetti i en Vianello van decidir anar a Da Remigio tot caminant, però quan hi van arribar, van veure que estava tancat fins al 10 de setembre. El mateix va passar en els dos altres llocs que van provar, i al final només els va quedar l’opció d’anar al restaurant xinès o arribar-se a Via Garibaldi, que quedava una mica lluny, per veure si hi havia res obert.

Van decidir, sense dir-se res, anar al bar de Ponte dei Greci, on almenys el vi i els tramezzini eren acceptables. Intentant no pensar en el rostit de vedella, en Brunetti va demanar un prosciutto e funghi, un prosciutto e pomodoro, i un simple panino con salami. En Vianello, a qui, posats a no menjar com cal, tant li feia menjar una cosa com una altra, va demanar el mateix.

En Vianello va deixar una ampolla d’aigua mineral i mig litre de vi blanc a la taula, es va asseure davant d’en Brunetti i es va mirar fixament la safata d’entrepans que tenia al davant:

—La Nadia ha fet pasta fresca, avui —va dir, tot agafant un tramezzino.

L’inspector va acabar el primer entrepà i es va beure dos vasos d’aigua abans de tornar a parlar. Va deixar el vas a la taula, va posar vi a les dues copes i va dir:

—I amb l’Scarpa, ¿què fem?

El fet que no fes servir el títol de lloctinent va ser suficient perquè en Brunetti entengués que aquella conversa no era oficial.

El comissari va fer un glop de vi.

—Em sembla que l’únic que podem fer és deixar que tiri endavant la seva investigació, si és que se’n pot dir així, de la signora Gismondi.

—Però és absurd —va dir en Vianello, enfadat. En Vianello no havia vist mai la signora Gismondi, tan sols havia llegit l’informe del cas i havia parlat amb en Brunetti sobre la conversa que hi havia mantingut, però amb allò ja n’havia tingut prou per saber que l’única relació que havia tingut amb el crim era haver ajudat la dona romanesa a sortir del país. Com si de sobte li vinguessin al cap implicacions més greus, en Vianello va dir—: ¿Creu que l’Scarpa és capaç de dir que la signora Gismondi és còmplice de l’assassinat perquè li va donar els diners i li va comprar el bitllet de tren?

En Brunetti, que ja no tenia ni idea de què era capaç l’Scarpa, va lamentar que a una dona aparentment tan decent com la signora Gismondi li hagués tocat fer d’ostatge en la guerra de guerrilles que l’Scarpa li havia declarat, però sabia que qualsevol intent de rescatar-la només augmentaria el risc de represàlies.

—L’única opció que tenim és deixar-lo fer. Si mirem d’aturar-lo, dirà que tenim algun motiu secret per protegir-la, i Déu sap com acabaria tot això —va dir en Brunetti.

A en Brunetti li costava anticipar les accions de l’Scarpa perquè es veia incapaç d’entendre els seus motius. Més ben dit, sí que els entenia, però tan sols intel·lectualment. No disposava del mecanisme que li hauria permès seguir-los per instint. Va pensar que la Paola era molt millor per a aquell tipus de coses, o la signorina Elettra, sense anar més lluny. Diuen que les gates són molt més bones caçadores, va pensar, i que també obtenen més plaer torturant les preses fins a la mort.

La pregunta d’en Vianello el va apartar d’aquelles reflexions.

—¿Hi veu algun sentit en tot això, senyor?

—¿En l’assassinat o en l’Scarpa?

—En l’assassinat. L’Scarpa és més fàcil d’entendre.

En Brunetti va desitjar poder dir el mateix i va contestar:

—La va matar algú que l’odiava o que volia que ho semblés. Que de fet és el mateix. —En veure la cara d’en Vianello, en Brunetti va continuar—: Vull dir que qui ho va fer va actuar amb molta violència, ja sigui en un rampell de ràbia o premeditadament, és igual. No vaig poder veure el cos però vaig veure les fotos.

Va pensar que ara no tenia cap sentit lamentar-se de no haver tornat, de no haver anul·lat les vacances quan havia llegit la notícia de l’assassinat als diaris. Hauria d’haver desconfiat de la informació de la premsa, i encara més de les respostes que li havien donat quan havia telefonat a la Questura per interessar-se pel cas i li havien dit que ja estava resolt. Eren a la costa d’Irlanda, tots quatre. En Raffi i la Chiara es passaven mig dia navegant i explorant les basses que deixaven les marees, i l’altra meitat del dia, menjant. I mentrestant, ell i la Paola es dedicaven a rellegir Gibbon i les novel·les de Pallinser, respectivament. No s’havia atrevit a proposar-los la idea de tornar a Venècia abans d’hora.

Mentre esperava que el seu superior continués, en Vianello es va menjar l’entrepà que li quedava i es va acabar l’aigua. Va fer un senyal a l’home del taulell, tot ensenyant-li l’ampolla d’aigua buida.

—Tant la seva dona com la meva dirien que és un prejudici sexista, però estic segur que no va ser una dona —va dir en Brunetti. En Vianello va assentir amb un cop de cap—. Per tant, ens falta trobar un motiu pel qual un home l’hauria volgut matar. I ha de ser un home que tenia accés al pis o bé a qui ella hagués obert la porta. —El cambrer va deixar l’aigua sobre la taula, i en Brunetti va omplir els dos vasos abans de continuar—. L’única cosa que de moment no ens lliga són els diners. Un cop morta, es van acabar els ingressos, i l’advocada no me’n va dir res. Tampoc no coneixem què en sap la neboda, dels diners, si és que en sap alguna cosa. —Es va posar una mica de vi, però no va tocar la copa.

—¿Els podria haver agafat l’advocada? —va preguntar en Vianello.

—És clar.

—És estrany, però, em costa de creure que algú amb un gos com aquell pugui ser deshonest —va dir en Vianello, a qui en Brunetti havia parlat de la Poppi. Va fer un glop de vi, es va girar cap al cambrer mentre alçava el plat buit dels entrepans, el va tornar a posar a la taula i va dir—: És estrany, moltes persones que arrestem tenen fills, però no se’ns acudiria mai pensar que, per aquesta raó, no poguessin cometre un crim.

Com que en Brunetti no va fer cap comentari a aquella observació, en Vianello va tornar al tema que els ocupava i va dir:

—La neboda també hauria pogut treure els diners tranquil·lament.

—O fins i tot algun treballador del banc, quan va saber que era morta —va suggerir en Brunetti.

—Sí, també.

El cambrer els va portar els entrepans, però en Brunetti es va menjar només la meitat d’un i va deixar la resta al plat.

Sense especificar que estava parlant de la signorina Elettra, en Brunetti va dir:

—¿Creu que podrà trobar qui va fer les transferències?

En Vianello es va acabar el vi, però no es va tornar a omplir la copa. Després d’una pausa reflexiva va respondre:

—Si hi ha alguna dada, en qualsevol racó dels arxius, estic segur que la trobarà, per molt amagada que estigui.

—Espanta això, ¿oi? —va dir en Brunetti.

—Sobretot si ets banquer —va contestar en Vianello.

Van tornar tots dos a la Questura, aixafats per la calor que encara anava en augment i amb el ressentiment mutu per haver hagut de dinar entrepans. Van trobar la signorina Elettra al seu despatx, impecable, com si s’hagués passat l’hora de dinar dins d’una sala amb aire condicionat, esperant que se li planxessin les arrugues del vestit. Tenia una expressió molt més fosca que de costum.

—¿I les transferències? —va demanar-li en Vianello, que va notar de seguida el seu canvi d’humor.

—Encara no he trobat res —va respondre bruscament la signorina Elettra.

Mentrestant el cap d’en Brunetti es va omplir de detalls dispersos de l’advocada. Era alta, de constitució atlètica, i estrenyia la mà amb fermesa. Va intentar imaginar-se-la inclinada darrere la signora Battestini, amb la mà alçada, però quan ho estava veient, li van venir al cap els llibres infantils que llegia amb la Chiara, en els quals s’havia de dir què era el que no lligava de cada dibuix. Havia vist les mans de l’advocada Marieschi acariciant les orelles de la Poppi. Es va retreure que fos un estúpid sentimental i es va girar per escoltar les paraules de la signorina Elettra.

—… tant l’una com l’altra —va dir la signorina Elettra, assenyalant la pantalla de l’ordinador.

—¿Què? —va dir en Brunetti.

—La transferència —va repetir la signorina Elettra—, la poden haver fet tant l’una com l’altra.

—¿La neboda? —va preguntar en Vianello.

La signorina Elettra va assentir.

—Només cal tenir poders, el número de compte i el número de codi, i la transferència es fa automàticament. Només van haver d’omplir l’imprès i donar-lo a un caixer. —Abans que en Brunetti pogués demanar si era possible veure la firma de l’imprès, la signorina Elettra va dir—: No, el banc no ens ho facilitaria sense una ordre judicial.

En Brunetti va anar seguint fins a la conclusió inevitable.

—¿I els bancs de les Illes Anglonormandes? —va preguntar.

—Ho he provat de moltes maneres —la signorina Elettra va sacsejar el cap—, però no he pogut trobar res —va dir enfadada però plena d’admiració al mateix temps.

En Brunetti va voler demanar-li si hi tenia els seus diners, però es va aguantar i només va dir:

—¿I no hi ha cap manera de poder veure la sol·licitud?

—No, sense una ordre judicial, no —va repetir la signorina Elettra. Tots tres sabien com n’era de difícil, allò.

—¿I de la neboda, no n’ha pogut trobar res? —va demanar en Brunetti.

—Poca cosa. Naixement, informes de l’escola, historial mèdic, impostos. Les coses més normals. —La signorina Elettra no parlava amb ironia, va pensar en Brunetti. Per ella, trobar tots aquells detalls d’una persona era tan fàcil com consultar un número a la guia de telèfons.

—¿I? —va dir en Brunetti.

—Doncs que sembla tan poc interessant com la seva tia —va contestar la signorina Elettra.

—¿On treballa?

—Treballa al forn Romolo.

El Romolo era una pasticceria de l’altra banda de la ciutat, on en Brunetti anava molts diumenges al matí a comprar postres.

L’arribada de l’Alvise va treure els pastissos del cap d’en Brunetti. Va entrar al despatx disparat, respirant feixugament, i no va caure a sobre d’en Vianello perquè al final es va poder frenar agafant-se al marc de la porta.

—Senyor —va esbufegar, mirant en Brunetti—. Acaba de trucar una dona.

—¿Qui era? —va demanar en Brunetti, alarmat per l’expressió d’aquell agent que solia ser tan flegmàtic.

—Diu que hi vagi de seguida.

—¿Que vagi on, Alvise? —va preguntar en Brunetti.

L’agent va tardar un moment a contestar.

—No ho ha dit, senyor. Però ha dit que hi vagi de seguida.

—¿Per què?

—Ha dit que havien matat la Poppi.





17


—¿Ha dit des d’on trucava? —va preguntar a l’Alvise, intentant mantenir la veu calmada.

—No me’n recordo, senyor —va dir l’Alvise, desconcertat perquè el seu superior s’interessava per aquells detalls davant d’un missatge tan urgent.

—¿Què li ha dit exactament, Alvise? —va preguntar en Brunetti, seriós.

En sentir el canvi de to del seu superior, l’Alvise va deixar estar el marc de la porta al qual encara estava aferrat i es va posar dret. Amb un esforç ben visible a la cara, es va disposar a explicar la conversa des del començament.

—Com que vostè no s’hi ha posat, la trucada ha tornat a passar a la centraleta, i en Russo ha pensat que potser estava amb en Vianello i ha passat la trucada allà i llavors jo he agafat el telèfon.

En Brunetti va haver de reprimir una vegada més les ganes que tenia de pegar a la persona que tenia al davant.

—Continuï.

—Era una dona i em sembla que estava plorant, senyor. Anava dient que volia parlar amb vostè, i quan li he dit que ja li donaria l’encàrrec, m’ha dit que hi anés de seguida perquè havien matat la Poppi.

—¿I no ha dit res més, Alvise? —va demanar en Brunetti, fent un esforç de paciència.

L’Alvise va tancar els ulls per un moment, com si li haguessin demanat que recordés una conversa de tres setmanes enrere; tot seguit els va obrir i va dir:

—Només que acabava d’arribar i l’ha trobada. La Poppi, suposo.

—¿I segur que no ha dit on era? —va tornar a demanar en Brunetti amb la veu tensa.

—No, senyor —va repetir l’agent—. Només ha dit que acabava de tornar de dinar i que l’ha trobada allà.

En Brunetti va intentar relaxar les mans. Tenia els punys tensos premuts al costat del cos.

—Ja se’n pot anar, Alvise —va dir. Llavors, ignorant el soroll que feia l’agent en marxar, en Brunetti va dir—: Signorina, busqui l’adreça de casa seva. I vostè, Vianello, vagi a veure si l’hi troba. Jo aniré al seu despatx.

—I si hi és, ¿què faig, senyor? —va preguntar en Vianello.

—Miri d’esbrinar què ha passat i qui creu que la pot haver matat.

En Brunetti es va girar i va sortir del despatx fins i tot abans que la signorina Elettra tingués temps d’agafar la guia de telèfons. Va comprovar que duia el telefonino a la butxaca de la jaqueta i va córrer escales avall fins que va ser al carrer. Hi havia una llanxa buida al moll, però no va voler tornar a dins per veure si trobava el pilot, i va marxar cap a Castello.

Quan va arribar al final de Salizada S. Lorenzo, estava amarat de suor i tenia la camisa i la jaqueta enganxades al cos. Va continuar per la Riva degli Schiavoni i, quan va ser fora de les ombres protectores de les calli, el sol de la tarda el va desmanegar. Primer va pensar que la tènue brisa que venia de l’aigua refrescaria l’ambient, però només va servir per fer-li venir esgarrifances.

Va travessar ràpidament l’últim pont ample i va girar cap a la Via Garibaldi. El sol havia fet marxar gairebé tothom del carrer. Fins i tot els para-sols de les terrasses dels bars eren buits. La gent es protegia a dins i esperava que el sol es mogués cap a l’oest i almenys una banda de carrer quedés a l’ombra.

Va trobar la porta de l’entrada oberta i va córrer cap al despatx. Davant de la porta hi havia una bassalet d’un líquid groc i llefiscós que semblava vòmit. En Brunetti hi va passar per sobre d’una gambada, va picar a la porta amb el puny i va cridar:

—Signora, sóc jo, en Brunetti. —Va agafar el mànec de la porta i va veure que era oberta. Quan va ser a dins va tornar a cridar—: Sóc jo, Signora, en Brunetti. —Va sentir una pudor agra i va veure més restes de líquid groc. Hi havia la paret del costat de la taula de la secretària esquitxada i, a terra, un altre bassal.

Li va semblar sentir un soroll sord que venia del despatx de l’advocada i, sense ni tan sols pensar en la pistola, que tenia ben guardada en un calaix de la taula, en Brunetti va travessar l’habitació i va obrir la porta.

La va trobar asseguda a la taula, tapant-se la boca amb la mà esquerra, com si volgués reprimir un crit d’espant en veure que la porta s’obria. En Brunetti va veure que el reconeixia perquè el terror li va desaparèixer dels ulls, però no va apartar la mà de la boca.

En Brunetti va fer una mirada circular al despatx sense dir res. Va veure la gossa, ajaguda a terra al costat de la taula. Tot el voltant estava esquitxat amb la mateixa porqueria groga enganxosa. La Poppi tenia les mandíbules obertes i la llengua li sortia més enllà del que semblava possible. Tot el morro i la llengua estaven coberts d’una escuma blanquinosa i espessa. Un dels ulls líquids de l’animal mort mirava amunt, a la seva mestressa, amb una mirada que li va semblar d’acusació o potser de súplica.

A en Brunetti se li va posar la pell de gallina, tant pel que havia de fer com per l’aire condicionat del despatx. Anys enrere, quan li havien explicat que sempre s’havia d’abordar el testimoni en el moment de màxima debilitat, n’havia pres nota. Era fàcil com a norma; a la pràctica, no ho era tant.

Es va acostar a la taula, es va aturar un moment i llavors va allargar una mà cap a la dona silenciosa.

—Val més que vingui amb mi, signora —va dir, amb veu calmada i sense acostar-s’hi gaire.

Amb la mà encara premuda davant de la boca, l’advocada va sacsejar el cap.

—Ara no pot fer res per ella —va dir en Brunetti, sense fer cap esforç per dissimular el greu que li sabia que una gossa com aquella hagués acabat tan malament—. Anem aquí al costat, estarem més bé.

—No la vull deixar sola —va dir l’advocada Marieschi, intentant no mirar la gossa.

—No passa res, signora —va dir en Brunetti—. Però val més que sortim d’aquí.

L’advocada es va treure la mà de davant de la boca i la va posar plana a la taula, hi va posar l’altra al costat i es va aixecar feixugament, com una dona del doble de la seva edat. Va passar a l’altra banda de la taula on hi havia en Brunetti, sense mirar ni un moment la gossa morta. En Brunetti la va agafar pel braç i la va treure del despatx, sense oblidar-se de tancar la porta darrere seu.

El comissari va treure la cadira de la secretària de sota la taula, la va col·locar de manera que no es veiés el vòmit i hi va fer seure l’advocada. Ell en va agafar una altra i després d’encarar-la a un metre de la seva, es va asseure.

—Expliqui-m’ho tot, signora. —L’advocada no va dir res—. Expliqui’m què ha passat.

La signora Marieschi es va posar a plorar. Plorava silenciosament, només es veia per les llàgrimes que li queien i pels llavis tensos. Quan finalment va parlar, ho va fer amb una veu sorprenentment calmada, com si parlés de coses que havien passat lluny d’allà i a una altra persona.

—Només tenia dos anys. Era un cadell, pobreta. I estimava tothom.

—És propi de la raça, aquest caràcter —va dir en Brunetti.

—I es fiava de tothom. L’hi pot haver donat qualsevol.

—¿Vol dir que l’han enverinat? —va preguntar en Brunetti.

L’advocada va assentir. Abans que en Brunetti pogués demanar-li com havia pogut passar, l’advocada va dir:

—Hi ha un jardí al darrere i l’hi deixo tot el dia, fins i tot quan vaig a dinar. Tothom ho sap, això.

—¿Qui vol dir tothom? ¿Es refereix a la gent del barri o als seus clients? —va preguntar en Brunetti.

L’advocada va ignorar la pregunta i va dir:

—Quan arribo, la vaig a buscar i la porto aquí dalt. Però avui, de seguida que l’he vist, m’he adonat que passava alguna cosa. Hi havia… vòmit per tota l’herba i no podia caminar. L’he hagut de pujar a coll. —Va mirar el terra, va veure la taca de la paret però semblava que no veiés les que tenia a la faldilla i a la sabata, i va dir—: L’he deixat aquí i ha tornat a vomitar. Llavors he trucat al veterinari, però no hi era i ha tornat a vomitar, i després s’ha mort. —Es van quedar tots dos callats fins que la signora Marieschi va dir—: I també he trucat a la Questura per parlar amb vostè, però tampoc no hi era. —Parlava amb el mateix to de retret amb què havia parlat del veterinari.

En Brunetti va ignorar aquell to, es va inclinar cap a ella i va dir:

—¿Sap qui ho pot haver fet?

L’advocada va ajuntar les mans, es va inclinar lleugerament endavant i les va posar entre els genolls. En Brunetti només li veia la coroneta del cap i les espatlles.

Es van estar d’aquella manera durant una bona estona.

—La seva neboda. La Graziella —va dir l’advocada amb una veu tan fluixa que en Brunetti s’hi va haver d’acostar per sentir-la.

—¿I per què l’havia de fer, una cosa així? —va dir en Brunetti amb veu dura.

L’advocada va encongir les espatlles amb tanta força que a en Brunetti li va semblar que l’empenyien. Es va esperar perquè l’hi acabés d’explicar, però com que l’advocada no deia res, en Brunetti li va demanar:

—¿És per alguna cosa relacionada amb l’herència? —En Brunetti no volia fer-li saber que estava al corrent de l’existència dels comptes bancaris.

—Potser sí —va dir l’advocada, i l’orella experta d’en Brunetti va detectar els primers signes d’ambigüitat, com si de sobte la mort de la gossa comencés a perdre importància.

—¿I per què creu que li ha fet això a vostè? —va demanar en Brunetti.

En Brunetti estava preparat per sentir com esquivava la pregunta, però no ho estava perquè el mirés a la cara i mentís.

—No ho sé —va dir.

Aquell moment, va pensar en Brunetti, era decisiu. Si deixava passar la mentida, aleshores, per molt que la interrogués, ja no li trauria cap més veritat. I com aquell qui res, com si fos un vell amic amb qui es discuteixen assumptes familiars amb tota confiança, va dir:

—No ens costaria res demostrar que va treure els diners del país, signora, i encara que no hi poguéssim fer res perquè té poders, la seva reputació d’advocada es veuria seriosament compromesa. —Llavors, com si fos un amic que volgués aconsellar-la i prevenir-la d’algun perill, va afegir—: I em temo que als Finanza també els agradaria molt parlar amb vostè.

L’astorament de l’advocada va ser total. Totes les arts del seu ofici la van abandonar i va exclamar bruscament:

—¿Com ho sap tot això?

—Ho sabem i ja està —va dir, sense ni gota de compassió a la veu. L’advocada va notar el canvi de to del comissari, es va asseure ben dreta i va apartar la cadira una mica, com si volgués allunyar-se d’ell. La seva expressió es va endurir com ho havia fet abans la d’en Brunetti.

—Em sembla, signora, que el millor que podem fer és parlar amb sinceritat. —En Brunetti va veure que l’advocada es disposava a replicar i la va tallar—: No m’importen en absolut els diners ni el que n’ha fet. Només vull saber d’on sortien. —L’advocada va voler parlar una altra vegada, però en Brunetti sabia que si no aconseguia espantar-la prou, ella li continuaria mentint—. Si no quedo satisfet amb el que m’explica dels diners, faré un informe oficial complet sobre els comptes bancaris, els poders, i les dates i les destinacions de les transferències.

—¿Com ho ha descobert? —va preguntar-li amb una veu que no li havia sentit mai abans.

—Ja li he dit que això és irrellevant. L’únic que m’interessa és saber d’on sortien aquest diners.

—Ha matat la meva gossa —va dir l’advocada amb fúria.

En Brunetti va perdre la paciència i va exclamar:

—Doncs esperem que no matés també la seva tia, perquè en aquest cas, vostè deu ser la següent de la llista.

L’advocada va obrir uns ulls com unes taronges i va sacsejar el cap una, dues, tres vegades com si volgués allunyar aquella possibilitat.

—No, ella no ho ha fet —va dir—. No faria mai una cosa així.

—¿Com ho sap?

—Perquè la conec i sé que no ho faria mai —va dir amb una seguretat que no admetia discussió.

—¿I la Poppi? ¿No diu que ha estat ella qui ha matat la Poppi? —En Brunetti no sabia si allò era veritat, però ella s’ho creia i amb allò ja en tenia prou.

—Odia els gossos, odia tots els animals.

—¿La coneix bé?

—La conec prou per saber-ho.

—Però no pot assegurar que no ha matat la seva tia.

Provocada per l’escepticisme d’en Brunetti, l’advocada va dir:

—Si ella l’hagués matat, hauria tret els diners abans. O el dia després.

—Però vostè va ser més ràpida.

—Sí —va contestar l’advocada, amb el cap alt.

—Aleshores pot haver-la assassinat vostè —va suggerir en Brunetti, que ho trobava poc probable però tenia curiositat per veure com reaccionava davant la possibilitat.

—No mataria mai ningú per tan poca cosa —va contestar. En Brunetti no va saber què dir i va decidir tornar als comptes bancaris.

—¿I d’on sortien aquells diners? —Com que l’advocada es resistia a parlar, en Brunetti va continuar—: Vostè era la seva advocada i li va donar poders, em sembla que n’ha de saber alguna cosa. La persona que la va assassinar havia de ser algú en qui confiava i coneixia prou per deixar-la entrar al pis. Potser coneixia l’existència dels diners, o potser era la persona que els hi havia estat donant durant tots aquells anys. —En Brunetti va veure com la ment de l’advocada anava més enllà de les seves paraules i que estava considerant algunes possibilitats—. Em sembla que li convé molt que trobem aquesta persona, avvocatessa.

—¿Podria ser la mateixa persona que l’ha matat, vull dir a la Poppi? —va preguntar l’advocada amb veu tensa.

El comissari va assentir, tot i que pensava que una persona capaç de cometre aquella salvatgeria amb la signora Battestini no era de les que perden el temps matant gossos com a avís.

La resistència de l’advocada va desaparèixer, com si de sobte fos conscient de la seva pròpia mortalitat.

—No sé d’on sortien els diners —va dir—, no ho sé, de veritat. No m’ho va dir mai.

En Brunetti va esperar gairebé un minut perquè continués, però com que no va dir res, va demanar:

—¿I què li deia doncs?

—Res. Només que els diners eren ingressats cada mes.

—¿I no li va dir per què els volia o què volia que se’n fes?

—No, mai —va dir l’advocada amb un cop de cap—, eren allà i prou. —L’advocada hi va rumiar una estona i sense poder dissimular la seva perplexitat va afegir—: No crec que li importés gaire gastar-se’ls o poder-se’ls gastar. El que li agradava era tenir-los, saber que els tenia. —Va mirar al voltant de l’habitació, com si busqués alguna explicació a una conducta tan rara. Llavors va mirar en Brunetti i va dir—: No me’n va dir res fins fa tres anys, quan va començar a parlar de fer testament.

—¿I què li va dir exactament?

—Només que tenia aquells diners.

—¿Li va dir mai a qui els volia deixar?

L’advocada va fer veure que no l’entenia i en Brunetti va repetir:

—¿Li va dir mai a qui els volia deixar? Quan parlaven del testament, segur que va mencionar on volia que anessin a parar els diners.

—No —va dir l’advocada, mentint descaradament.

—¿Per què li va donar poders? —va preguntar en Brunetti.

L’advocada va fer una pausa llarga, volia guanyar temps per construir una resposta que satisfés en Brunetti.

—Volia que em cuidés de les seves coses.

Era una resposta vaga, però semblava que era l’únic que tenia intenció de dir.

—¿I quines eren les seves coses?

—Doncs, trobar-li les dones que treballaven per a ella. Pagar-les. Vam pensar que seria molt més fàcil que jo no li hagués d’anar demanant que em signés els xecs. En aquell moment ja no sortia de casa, i per tant no podia anar al banc. —Va parar de parlar un moment per veure com reaccionava en Brunetti i, com que no va dir res, va afegir—: Era molt més còmode.

L’advocada es devia pensar que era ximple, es va dir en Brunetti, si esperava que es cregués que una persona com la signora Battestini confiaria a algú tots els seus diners. Es va preguntar com s’ho devia haver fet l’advocada per fer-li firmar els poders o què li devia dir que firmava. I qui havia testimoniat el contingut del document.

—¿I feia servir els diners per pagar les despeses de les dones que l’ajudaven?

—Sí. Les factures de serveis les pagàvem a través del banc.

—Eren totes il·legals, ¿oi que sí? —va preguntar de sobte en Brunetti.

L’advocada va fer una cara estranya.

—No sé de què em parla —va mentir.

—Em sorprèn molt que un advocat d’aquest país no hagi sentit a parlar mai de treballadors il·legals.

—No pot pas demostrar que jo n’estigués al corrent.

—Em sembla que val més que deixem clares unes quantes coses —va dir en Brunetti amb una calma impertorbable—. No sé quins negocis es porta amb treballadors il·legals i passaports falsos, perquè en aquest moment no m’interessa, ara estic investigant un assassinat. Però si em continua dient mentides o esquivant les preguntes que li faig, demanaré un informe complet de les seves activitats, i em cuidaré que les adreces de les dones de Trieste i Milà que fan servir els mateixos papers falsos que la Florinda Ghiorghiu vagin a Immigració demà mateix i informaré la Guardia di Finanza sobre els comptes bancaris de la signora Battestini. ¿Què li sembla?

L’advocada va començar a protestar i el comissari la va aturar amb una mà alçada.

—I encara no he acabat: si em torna a dir una sola mentida, faré un informe de la mort de la seva gossa, cosa que voldrà dir que s’haurà d’interrogar la neboda de la signora Battestini sobre els possibles motius que tenia per matar-la.

L’advocada no el mirava, però en Brunetti sabia que no es perdia ni una paraula del que deia.

—¿Ha quedat clar, signora?

—Sí.

—Vull que m’expliqui tot el que ella li havia dit sobre aquests comptes. Tot el que vostè en sàpiga, i el que vostè en pensa. M’és igual d’on hagi tret la informació. ¿Entesos?

—Sí —va contestar l’advocada sense dubtar ni un moment. Llavors va sospirar, però era una mentidera tan consumada que en Brunetti no en va fer cas. Al cap d’uns moments va dir:

—Em va parlar dels comptes quan va fer el testament, però no em va dir mai d’on sortien els diners. Ja l’hi he dit abans. Una vegada, però, deu fer cosa d’un any, em va parlar del seu fill (ja li he dit que no el vaig arribar a conèixer) i em va dir que havia estat un bon noi i que havia procurat per a la seva vellesa. Que estava tranquil·la perquè ell i la mare de Déu la cuidarien. —Mentre parlava, en Brunetti li estudiava la cara, es preguntava si li deia la veritat i, en cas que no ho fes, si ell seria capaç de detectar-ho.

—Aleshores ja es repetia molt —va continuar l’advocada—, el que sol fer la gent gran, i no li feia gaire cas.

—¿I per què la va anar a veure en aquella ocasió? Ha dit que feia tres anys que havia volgut fer el testament.

—Va ser per la televisió. Vaig anar a dir-li que pensés a apagar-la abans d’anar-se’n a dormir. L’única cosa que se’m va acudir de dir-li va ser que si no ho feia hi aniria la policia i se li enduria el televisor. Ja l’hi havia dit altres vegades, però no se’n recordava, només es recordava del que li interessava.

—Ja —va dir en Brunetti.

—I em va tornar a dir que el seu fill havia estat un bon noi, sempre al seu costat. I llavors va ser quan em va dir que l’havia deixat segura i sota la protecció de la mare de Déu. Aleshores no en vaig fer gaire cas, quan es posava a desvariejar no l’escoltava gaire. Però després vaig pensar que devia estar parlant dels diners, que devia ser el fill qui ho havia arreglat tot o qui s’havia cuidat que s’ingressessin els diners cada mes.

—¿Li va demanar res a ella?

—No, ja l’hi he dit. No se’m va acudir que estava parlant de diners fins al cap d’un parell de dies. I, a més, no li demanava mai res dels comptes directament.

Li hauria volgut preguntar moltes coses més: quan havia començat a planejar de robar els diners; com sabia que la neboda no la denunciaria. Però de moment ja tenia la informació que volia. Va pensar que devia estar prou espantada per dir la veritat i no es va sentir ni orgullós ni avergonyit de la tècnica que havia fet servir per fer-la parlar.

En Brunetti es va aixecar.

—Si tinc cap més pregunta, em posaré en contacte amb vostè —va dir—. I si té alguna cosa més per dir-me, vull que em truqui. —Va agafar una targeta, hi va apuntar el número de telèfon de casa seva al darrere i l’hi va donar.

Quan en Brunetti es girava per marxar, l’advocada li va demanar:

—¿I si no ho ha fet la neboda, què faig?

En Brunetti estava segur que havia estat ella i sabia que no havia de tenir por de res. Però llavors va recordar la rapidesa amb què l’advocada havia afirmat que no mataria mai ningú per tan poca cosa, i no va veure cap motiu per no tranquil·litzar-la.

—Miri de no quedar-se sola ni al despatx ni a casa i truqui’m si veu alguna cosa estranya —va dir, i va sortir del despatx.





18


Quan el comissari Brunetti va ser fora, va trucar a en Vianello, que ja tornava a ser a la Questura perquè no havia trobat ningú a casa de l’advocada Marieschi. En Brunetti li va explicar ràpidament què havia passat al despatx de l’advocada i li va dir que anés cap al Romolo, perquè volia parlar amb la neboda de la signora Battestini.

—¿Creu que ho pot haver fet ella? —va preguntar en Vianello—, d’enverinar el gos, vull dir —va aclarir quan va veure que en Brunetti tardava a contestar.

—Sí, em penso que sí —va contestar en Brunetti.

—Ens veurem allà —va dir en Vianello, i va penjar.

Per guanyar temps, en Brunetti va agafar el 82 a Arsenale i va baixar a Accademia. Va travessar el petit campo sense fixar-se en la llarga fila de turistes mig despullats que feien cua davant del museu, va deixar la galeria a l’esquerra i va pensar, com sempre que passava per allà, que allò era com un supermercat d’art. Es va dirigir cap a San Barnaba.

Als carrerons estrets, la calor el va envestir de ple. Temps enrere, aquella mateixa calor havia fet reduir el nombre de turistes; en canvi ara semblava que fes el mateix efecte que en una càpsula de Petri: la forma de vida estranya es multiplicava sota els seus ulls. Quan va arribar a la pasticceria, va veure en Vianello que s’esperava a l’altra banda de la calle, mirant-se l’aparador d’una botiga de màscares.

Van entrar a la pastisseria tots dos junts. En Vianello va demanar un cafè i una ampolla d’aigua, i en Brunetti va voler el mateix. El taulell de vidre estava ple de pastes que en Brunetti coneixia molt bé: pastissets farcits de crema, pastes de xocolata i, el preferit de la Chiara, cignes farcits de nata. Aquella calor no els feia gaire apetitosos.

Mentre es bevien el cafè, en Brunetti li va explicar amb més detall la conversa amb l’advocada. Li va dir que la gossa havia estat enverinada, però no li va parlar de les circumstàncies.

—¿Vol dir que aquesta dona —va dir en Vianello, fent un gest cap a la part del darrere de la botiga on hi devia haver l’obrador— coneixia prou la Marieschi per saber com fer-li mal?

—Si l’haguessis vist amb el gos, només una sola vegada, tu també ho hauries sabut —va dir en Brunetti, recordant la primera trobada i aquell magnífic cap daurat.

En Vianello es va acabar l’aigua i va alçar el vas buit cap a la noia de darrere el taulell. En Brunetti es va beure la seva, va deixar el vas i va fer un gest afirmatiu quan la noia va agafar una ampolla i el va mirar interrogativament.

Mentre la noia li omplia el vas, en Brunetti li va preguntar:

—¿Que hi ha la signorina Simionato?

—¿Vol dir la Graziella? —va demanar la noia, amb una curiositat evident.

—Sí.

—Em penso que sí —va dir, inquieta. Va fer un pas enrere i es va girar cap a una porta de darrere el taulell—. Ara ho miro.

Però abans que desaparegués, en Brunetti va alçar la mà i li va dir:

—M’estimaria més que no hi parlés, si no li fa res, signora. Primer hem de parlar-hi nosaltres.

—¿Policia? —va preguntar, amb uns ulls com unes taronges.

—Sí —va contestar en Brunetti, preguntant-se per què es molestaven a portar la placa si la gent els identificava amb aquella facilitat, fins i tot les pastisseres de darrere els taulells.

—¿És allà? —va demanar en Brunetti, assenyalant la porta oberta.

—Sí —va contestar la noia—. ¿I com és que…? —va dir, deixant la pregunta sense acabar.

En Vianello va treure una llibreta i li va preguntar:

—¿Sap a quina hora ha arribat avui, signora?

La noia es va mirar la llibreta com si fos una cosa viva i perillosa. Quan va veure les poques ganes que tenia de contestar, en Brunetti es va treure la cartera, però en lloc d’ensenyar-li la placa, va treure un bitllet de cinc euros i el va deixar al taulell per pagar el compte.

—¿A quina hora ha arribat avui, signora? —va repetir.

—A les dues més o menys, potser una mica més tard —va dir.

Era una hora una mica estranya per posar-se a treballar un forner, va pensar en Brunetti. Però la noia ho va explicar de seguida.

—La setmana que ve tindrem una inspecció de sanitat, i ho hem de tenir tot a punt. Tothom fa mig torn extra. —En Brunetti va pensar que no era el moment adequat per comentar que se suposava que aquelles inspeccions havien de ser secretes. La noia va afegir—: Alguns dels forners també treballen a les tardes, per preparar-ho tot.

—Ja —va dir en Brunetti. Llavors, assenyalant la porta, va demanar—: ¿És cap allà?

—Em sembla que serà millor que la mestressa els hi acompanyi —va dir la noia, i sense demanar-los si els semblava bé, va anar a parlar amb una dona pèl-roja que estava a la caixa enregistradora. La mestressa els va mirar amb recel i va dir alguna cosa a la noia, que va ocupar el seu lloc darrere la caixa.

La dona pèl-roja es va acostar a ells i els va demanar:

—¿Què ha fet?

En Brunetti va intentar fer un somriure desarmador.

—Res que jo sàpiga, signora —va mentir—. Però com ja deu saber, la seva tia va ser assassinada, i confiem que la signorina Simionato ens pugui facilitar algunes informacions que ens ajudaran en les nostres investigacions.

—Em pensava que ja tenien el culpable —va dir la dona, amb veu acusadora—. Aquella dona albanesa. —Mentre parlava amb ells, no parava de moure els ulls per controlar la caixa cada cop que s’hi acostava un client.

—És el que sembla —va dir en Brunetti—, però ens cal saber algunes coses més de la seva tia.

—¿I han de parlar aquí? —va preguntar bruscament.

—No, signora. Aquí no. Jo havia pensat allà darrere a l’obrador —va dir en Brunetti.

—Em refereixo aquí a la botiga, mentre està treballant. Jo li pago per treballar, ¿sap? No per passar l’estona parlant de la seva tia. —Tot sovint en Brunetti es trobava cara a cara amb un exemple de la llegendària venalitat dels venecians, que no l’havia deixat mai de sorprendre. Però no era pas la cobdícia el que el desconcertava, era més aviat la falta de vergonya amb què l’expressaven.

En Brunetti va somriure.

—Té raó, signora. Potser serà millor que tornem més tard i posem un parell d’agents uniformats a la porta. O potser s’estima més que parli amb els responsables del Departament de Sanitat i els demani com és que saben que la setmana que ve tindran una inspecció. —Abans que la senyora pogués obrir la boca, en Brunetti va acabar—: O potser podem anar senzillament a l’obrador i parlar una estona amb la signorina Simionato. ¿Què li sembla?

La cara se li va envermellir de ràbia, però no va tenir més opció que callar i empassar-se-la. En Brunetti no es va penedir en absolut d’aquell abús de poder flagrant.

—És allà darrere —va dir la dona, es va girar i va tornar al seu lloc a la caixa enregistradora.

En Vianello va obrir camí cap a l’obrador, que estava il·luminat per una filera de finestres. Hi havia grans prestatges metàl·lics buits en tres de les parets i les portes de vidre dels grans forns resplendien de tan netes. Un home i una dona, tots dos amb bates i gorres immaculades, estaven davant d’una pica molt fonda plena d’aigua calenta sabonosa. A dins, enmig de l’escuma, s’estovaven els estris de treball i les grans plaques de fusta on es posa la massa perquè pugi abans de coure el pa.

El soroll d’aigua corrent ofegava qualsevol altre so, i en Brunetti i en Vianello es van haver d’acostar molt abans que l’home s’adonés de la seva presència i es girés. Quan els va veure allà quiets, es va girar, va tancar l’aixeta i va dir:

—¿Sí? —Era més aviat baix i rabassut, però tenia una cara agradable. Els va mirar amb expressió inquisitiva.

La dona no els va veure fins que el seu company va parlar. Ella encara era més baixa, portava unes ulleres de muntura rectangular i amb uns vidres tan gruixuts que li feien augmentar els ulls, que semblaven dues bales de vidre gegants. Es va mirar en Brunetti, llavors en Vianello i, amb el moviment del cap, donava la sensació que les dues bales rodaven sota el vidre. La cara de l’home havia mostrat curiositat quan havia vist dos estranys a l’obrador, però la de la dona va romandre estranyament impassible, l’únic signe d’activitat eren aquells dos ulls que rodaven.

—¿La signorina Simionato? —va preguntar en Brunetti.

La noia va girar el cap com un mussol i va semblar que meditava la pregunta abans de contestar.

—Sí.

—Voldria parlar amb vostè, sisplau.

L’home mirava alternativament la seva companya, en Brunetti i en Vianello, intentant endevinar què feien aquells dos estranys allà, però la signorina Simionato va clavar els ulls a la cara d’en Brunetti i no va dir res.

En Vianello es va adreçar a l’home.

—¿Hi ha algun lloc on puguem parlar amb la signorina Simionato en privat?

—No hi ha res privat, aquí —va dir l’home sacsejant el cap—, però puc sortir a fora a fumar-me un cigarret mentre parlen. —En Brunetti va assentir i l’home es va treure la gorra i es va eixugar la suor de la cara amb el braç. Llavors va estirar la jaqueta que tenia penjada, es va treure un paquet de Nazionali de la butxaca dels pantalons i va marxar. En Brunetti es va fixar que hi havia una porta que donava a la calle.

—Signorina Simionato, sóc el commissario Brunetti de la policia.

La cara ja immòbil de la signorina Simionato es va quedar glaçada. Fins i tot els ulls van aturar l’anar i venir atrafegat entre en Brunetti i en Vianello, i es van clavar en les finestres del fons de la sala. Però no va dir res. En Brunetti li va estudiar la cara, el nas aplanat i els cabells taronges i cresps que intentaven fugir de sota la gorra blanca. Tenia la pell lluent, suada o bé greixosa. La seva expressió buida va ser suficient per convèncer en Brunetti que aquella dona no era capaç de fer servir un ordinador i fer transferències bancàries a comptes remots de les Illes Anglonormandes.

—Volia fer-li unes quantes preguntes.

La noia no va fer cap senyal d’haver-lo sentit i no va apartar la vista de la paret del fons.

—És la Graziella Simionato, ¿oi? —va preguntar-li en Brunetti.

El so del seu nom va semblar que li feia algun efecte. Va moure el cap afirmativament.

—¿La neboda de la Maria Grazia Battestini?

—Sí —va murmurar finalment. Quan va obrir la boca per parlar, en Brunetti va veure que les dues dents dels davant eren enormes i que se sobreposaven a les dents de baix.

—Tinc entès que vostè és l’hereva, signorina.

—L’hereva, sí —va assentir—. Se suposava que ho havia d’heretar tot.

—¿I no ha estat així, signorina? —va dir en Brunetti, amb una veu barreja de sorpresa i preocupació.

Mentre la mirava, li anava recordant diferents animals. Un mussol. Després una mena de rosegador engabiat. I quan li va respondre aquella última pregunta, li va veure una expressió salvatge i taciturna.

La Graziella Simionato el va mirar amb aquells ulls augmentats i li va demanar:

—¿Què vol?

—Vull que em parli de l’herència de la seva tia, signorina.

—¿I què vol saber?

—Vull que em digui d’on sortien els diners de la seva tia.

L’instint d’amagar qualsevol signe de riquesa va poder més que ella.

—No en tenia pas gaires, de diners —va dir.

—Però tenia comptes al banc —va dir en Brunetti.

—No en sé res, d’això.

—A l’Uni Credit i en quatre bancs més.

—No ho sé. —La seva veu era tan impassible com la seva expressió.

En Brunetti va mirar en Vianello, que va alçar les celles per indicar-li que ell també havia reconegut la tossuderia de mula amb què els pagesos feien front al perill. En Brunetti havia vist de seguida que amb bones paraules no arribarien enlloc, que la cuirassa de la seva estupidesa era infranquejable; per això va dir, amb un to de severitat desagradable a la veu:

—Té dues opcions, signorina.

Els ulls de la noia van flotar en direcció a la seva cara, el canvi de to havia funcionat.

—Podem parlar de l’origen dels diners de la seva tia o podem parlar de gossos, triï vostè mateixa.

Els llavis es van arrugar sobre les dents enormes i va començar a parlar, però en Brunetti la va interrompre.

—No crec que als amos de la pastisseria, un negoci d’alimentació, els faci gaire gràcia tenir una treballadora a qui s’acusa de fer servir verí, ¿no li sembla, signorina? —Va mirar l’efecte que feien aquelles paraules i va preguntar, amb veu relaxada—: I la seva mestressa no sembla pas tenir gaire paciència amb els empleats que han d’anar a judici, ¿oi que tinc raó? Sempre que, és clar —va dir-li, deixant-li un moment per reflexionar—, aquests empleats encara tinguin una advocada que els faci costat.

La signorina Simionato es va agafar els dits de la mà dreta i se’ls va començar a fregar amb energia, com si els volgués tornar a la vida. Les ulleres es van moure cap a en Vianello, llavors un altre cop cap a en Brunetti.

—Jo no… —va començar, però en Brunetti la va tallar i va dir en veu alta:

—Vianello, digui-li a la mestressa que ens l’emportem amb nosaltres. I expliqui-li el motiu.

En Vianello va fer veure que es disposava a complir les ordres del comissari i va dir:

—Sí, senyor —i es va girar cap a la porta que duia a la botiga.

Encara no havia fet ni una passa que la noia va dir, amb una veu aguda i espantada:

—No, esperi’s, no hi vagi. Ja l’hi diré, ja l’hi diré. —Tenia una veu pastosa, com si per parlar necessités grans quantitats de saliva.

En Vianello es va girar, però no s’hi va acostar. No volia afegir l’amenaça de la seva alçada a la de les paraules d’en Brunetti. Els dos homes se la van quedar mirant sense dir res.

—Era en Paolo —va dir—. Els aconseguia ell, els diners, però no sé de quina manera. No m’ho va dir mai, això. Només m’explicava com n’estava d’orgullosa, d’ell. Em deia que sempre pensava en ella abans que res més. —Va parar de parlar, com si pensés que el que havia dit ja era suficient per anul·lar l’amenaça que pesava sobre ella.

—¿Què li va dir exactament? —va preguntar un Brunetti, inflexible.

—El que li acabo de dir —va dir ella en to agressiu.

En Brunetti es va girar.

—Vagi a buscar la mestressa, Vianello —va dir.

La signorina Simionato se’ls va mirar, ara l’un ara l’altre, buscant clemència. Quan va veure que no li serviria de res, va tirar el cap enrere i va començar a udolar com un animal ferit.

Alarmat pel que podia passar, en Brunetti es va acostar a la noia, però va recular de seguida, perquè no volia que si algú entrava per veure què passava el veiés prop de la noia. Al cap d’un moment va entrar la mestressa enfurismada.

—Graziella, prou. Para de cridar o ja pots marxar ara mateix d’aquesta casa.

Els gemecs van parar tan de pressa com havien començat, però la signorina Simionato va continuar plorant baixet. La mestressa es va mirar en Brunetti i en Vianello, va fer un soroll de disgust i va marxar, tancant la porta al seu darrere.

En Brunetti, implacable, es va mirar la noia, que no parava de somicar, i li va dir:

—Ja ho ha sentit, Graziella. Quan li expliqui tot l’assumpte de la Poppi i del verí, no tindrà gaire paciència, aquesta senyora.

La Graziella es va treure la gorra, s’hi va eixugar la boca i llavors s’hi va mocar, però semblava que no podia parar de plorar. Es va treure les ulleres i les va deixar sobre un forn; llavors es va mirar en Brunetti amb uns ulls estràbics i gairebé cecs.

En Brunetti es va esforçar per no sentir llàstima i va dir:

—¿Què més li va dir dels diners, Graziella?

Finalment el plor es va acabar i la noia es va tornar a eixugar la cara. Va estirar la mà i, gairebé a cegues, va començar a palpar sobre el forn per trobar les ulleres. En Brunetti va veure com la mà s’hi acostava, s’allunyava i s’hi tornava a acostar. Va resistir la temptació d’ajudar-la. Al final la mà va arribar fins a les ulleres, que es va tornar a posar amb molt de compte i fent servir les dues mans.

—¿Què més li va dir, Graziella? —va repetir en Brunetti—. ¿D’on treia els diners en Paolo?

—D’algú de la feina —va dir—. Ella n’estava molt orgullosa. Deia que era un suplement que li donaven per ser tan intel·ligent. Però ho deia amb cara maliciosa, com si no fos veritat, com si en Paolo fes alguna cosa dolenta per aconseguir-los. De totes maneres a mi no m’importava gaire, perquè em deia que algun dia els diners serien meus. Tant m’era d’on els treia. A més a més, com que sempre deia que tot el que feia el seu fill estava sota la protecció de la mare de Déu, no podia ser pas res dolent, ¿no?

En Brunetti va ignorar la pregunta i li va demanar:

—¿Sap on eren, en quins bancs?

La Graziella va acotar el cap, va clavar la vista a terra i va assentir.

—¿I sap qui els hi ingressava?

Silenci. Va continuar mirant-se els peus mentre en Brunetti es preguntava quina mena de pensaments li passaven pel cap i si decidiria dir-li la veritat o no.

El va sorprendre responent literalment la pregunta que li havia fet.

—Ho feia jo.

A l’acte, en Brunetti no hi va trobar gaire sentit, però sense mostrar la seva confusió, va preguntar:

—¿Com?

—Després de la mort d’en Paolo, jo anava a veure la tia cada mes, ella em donava els diners i després jo els portava als bancs. —És clar. És clar. En Brunetti no s’havia plantejat mai els detalls físics, la manera com es feien els dipòsits, pensant que devien ser transferències obscures que només la signorina Elettra amb les seves arts podia descobrir.

—¿I els comprovants?

—Els hi portava a ella. Cada mes.

—¿I ara on són?

Silenci.

—¿I ara on són? —va repetir en Brunetti, alçant la veu.

—Em va aconsellar que els cremés —va dir la Graziella en veu baixa, tan baixa que en Brunetti es va haver d’ajupir per sentir-la.

—¿Qui? —va preguntar-li, tot i que ja s’ho imaginava.

—Ella.

—¿Qui és ella?

—L’advocada —va dir al final, sense voler pronunciar el nom de Marieschi.

—¿I ho va fer? —va demanar-li, preguntant-se si s’adonava que, en cas afirmatiu, hauria destruït les proves de l’existència d’aquells diners.

La signorina Simionato se’l va mirar i en Brunetti va veure que tenia els vidres de les ulleres xops de llàgrimes, que hi havien caigut mentre mirava a terra. Els ulls encara se li veien més desenfocats.

—¿Els va cremar, signorina? —va demanar, amb veu dura.

—Em va dir que era l’única manera d’assegurar-me que em podria quedar el diners, perquè la policia podria sospitar alguna cosa si trobaven els rebuts —va dir, amb una veu plena de desolació.

—I després, signorina, ¿què va passar quan va voler anar als bancs per treure els diners? —va preguntar en Brunetti.

—La gent del banc (els coneixia tots) em van dir que els comptes havien estat cancel·lats.

—¿I per què creu que va ser l’avvocatessa Marieschi qui els va treure? —va demanar, introduint el nom per primera vegada.

—Perquè la zia Maria em va dir que ella era l’única altra persona que coneixia l’existència dels diners. I que me’n podia refiar —va dir disgustada—. ¿Qui més ho podria haver fet?

En Brunetti va mirar el silenciós Vianello i va aixecar la barbeta en un gest d’interrogació. En Vianello va tancar els ulls un moment i va sacsejar el cap. Ja estava; ja els havia dit tot el que sabia.

En Brunetti no va dir-li res més. Es va girar i va començar a caminar cap a la porta. Darrere seu, però, va sentir la veu d’en Vianello que deia:

—¿Per què va matar el gos, signorina? —En Brunetti es va aturar però no es va girar.

Va passar molta estona abans no va contestar. Qualsevol altre que no hagués estat l’impassible Vianello hauria abandonat l’espera i hauria marxat. Finalment, amb unes consonants més pastoses que mai, va dir:

—Perquè a la gent li agraden els gossos. —Després d’una pausa curta, en Brunetti va sentir els passos d’en Vianello al seu darrere i va continuar caminant cap a la porta de la botiga.





19


—¿I què? —va dir en Brunetti, quan van sortir a la Calle Lunga San Barnaba—. ¿Què me’n diu?

—Jo diria que és una persona «diferent», tal com els ensenyen a dir als meus fills a l’escola.

—¿Retardada, vol dir? —va preguntar en Brunetti.

—Sí. La mirada, la manera com gemegava quan s’ha vist acorralada. Ha reaccionat de manera estranya i m’ha semblat que no tenia els sentiments d’una persona normal.

—Sembla que parli de la gent de la Questura —va dir en Brunetti.

En Vianello va tardar un segon a copsar-ho, però llavors va esclatar a riure tan fort que es va haver d’aturar i repenjar-se en una paret. No cal dir que en Brunetti es va sentir més que orgullós d’aquell acudit i va pensar que, quan arribés a casa, l’hi explicaria a la Paola, i es va preguntar si en Vianello l’hi explicaria a la signorina Elettra.

Quan en Vianello va recuperar el control, van continuar cap a la parada de vaporetto de Ca’Rezzonico.

—¿Creu que pot tenir res a veure amb la mort de la seva tia?

La resposta d’en Vianello va ser immediata.

—No ho crec pas. Quan li ha demanat pels comptes i li ha dit que la despatxarien si no contestava, s’ha posat a cridar com una boja; en canvi, quan li ha parlat de la seva tia, s’ha quedat tan fresca.

En Brunetti pensava el mateix, però li va agradar veure la seva opinió confirmada per l’inspector.

—Hem d’aconseguir una llista de la gent que treballava amb ell quan estava al Departament d’Ensenyament —va dir. Llavors va especificar—: O almenys de la gent que hi treballava quan van començar els pagaments.

—Si les dades estan informatitzades —va dir en Vianello—, hauria de ser molt senzill.

—¿Li dóna feina per fer a casa cada nit? —va dir en Brunetti amb un somriure. En Vianello no va saber què dir i en Brunetti va continuar—: ¿N’hi dóna o no?

Van arribar a l’imbarcadero i van entrar a dins per protegir-se de la calor. En Vianello es va rascar el cap.

—No ben bé, senyor —va contestar—. Però m’ha donat un ordinador, bé, el departament me l’ha donat, i a vegades em suggereix alguna cosa per fer.

—¿Coses que jo puc entendre? —va preguntar en Brunetti.

En Vianello va mirar cap al Palazzo Grassi, on una cua encara més llarga de turistes s’esperava per entrar en un altre dels temples de l’art.

—Ho dubto, senyor —va admetre l’inspector finalment—. Ella sempre diu que aquestes coses s’han d’aprendre fent-les o pensant-les de diferents maneres. I per això cal que tinguis un ordinador per poder-hi anar treballant. —Es va mirar en Brunetti i llavors va gosar afegir—: A més, hi ha d’haver una mica d’afició pels ordinadors, si no malament rai.

En Brunetti es va voler defensar i dir que els seus fills tenien un ordinador i que la seva dona també en feia servir un, però li va semblar que aquella resposta no estava a la seva altura i no va dir res. Es va limitar a demanar:

—¿I quan els podrem tenir, els noms?

—Demà a la tarda com a molt —va dir en Vianello—. La signorina Elettra ha dit que aquesta tarda no hi seria i jo no sé pas si me’n sortiria tot sol.

—¿Li ha dit on anava?

—No.

—Doncs val més que ho deixem per demà —va suggerir en Brunetti, mirant el rellotge. Ja no valia la pena tornar a la Questura a aquella hora i, de sobte, es va sentir cansat pels esdeveniments del dia. Només tenia ganes d’anar a casa, sopar amb la família i pensar en altres coses que no fossin la mort i la cobdícia. A en Vianello li va semblar perfecte, va pujar al número 1 que anava cap al Lido i va deixar el seu superior a la parada esperant el vaporetto que arribaria al cap de dos minuts i el portaria a casa.

Però quan el vaporetto es va aturar a San Silvestro, la parada on solia baixar sempre, en Brunetti es va quedar a bord i no va baixar fins a la següent, a Rialto. Era al costat de les oficines de l’ajuntament a Ca’Farsetti i molt a prop hi havia el Departament d’Ensenyament. En Brunetti va ensenyar la placa d’identificació al portiere, que li va dir que l’oficina principal de l’Ufficio di Pubblica Instruzione era al tercer pis. Com que no li agradaven gaire els ascensors, va pujar-hi a peu. Al tercer pis, un senyal el va fer anar cap a la dreta, va passar per un passadís estret i al final va trobar les portes de vidre de les oficines d’Ensenyament. Va entrar en un gran espai obert, que era quatre vegades més gros que el seu despatx. Hi havia cadires de plàstic taronja a les parets i un escriptori de fusta atrotinat encarat a la porta. Darrere de l’escriptori en Brunetti va veure una dona igualment atrotinada, tot i que alguna cosa li va fer pensar que el seu aspecte no era fortuït, sinó que era fruit d’una opció deliberada.

No hi havia ningú més a la sala i en Brunetti s’hi va acostar. Era d’edat incerta, podia tenir entre trenta i cinquanta anys. S’havia maquillat tant i tan malament que la seva edat era impossible de determinar. El pintallavis li feia la boca grossa i carnosa, però se li havia anat escorrent per les fines arrugues de fumadora del voltant dels llavis. Els ulls eren verd fosc, d’un color maragda misteriós, però la intensitat amb què brillaven feia pensar, una de dues, o bé en lentilles o en drogues. No tenia celles, només dues línies marrons irregulars que s’arquejaven al mig del front.

En Brunetti va somriure. Els llavis de la dona es van moure lleugerament.

—¿Ve per la màquina de l’aigua? —va demanar la dona amb una veu neutra totalment desproveïda d’entonació, que tant podia sortir d’una màquina com d’aquella boca exagerada.

—¿Perdoni? —va dir en Brunetti.

—¿És el de la màquina de l’aigua? —va dir amb la mateixa veu.

—No, he vingut a parlar amb el director.

—¿No és l’home de l’aigua?

—No, em temo que no.

En Brunetti va veure com la informació es processava en algun lloc darrere dels ulls maragda. El fet que les seves expectatives es frustressin va semblar massa per a ella i va tancar els ulls. En Brunetti va veure que tenia dos botonets platejats a la templa esquerra, però no va tenir ganes de preguntar-se què eren i encara menys per a què servien.

La dona va obrir els ulls o potser se li van obrir tots sols; en Brunetti no n’estava segur.

—El dottor Rossi és a la seva oficina —va dir, alçant una mà d’ungles llargues i verdes i movent-la en direcció a una porta que tenia darrere.

En Brunetti li va donar les gràcies i va decidir no dir-li que esperava que l’home de l’aigua no tardés gaire, i es va dirigir cap a la porta. Darrere hi havia un passadís curt amb més portes i una filera de finestres que donaven a un pati interior.

En Brunetti va llegir els noms i càrrecs que hi havia a les portes. Les oficines estaven silencioses, semblaven abandonades. Al final del passadís, va girar a la dreta; ara hi havia oficines a totes dues bandes, tot i que no va veure enlloc la del director.

Va tornar a girar a la dreta; al final d’aquest passadís va trobar una porta que deia: «DOTTORE MAURO ROSSI, DIRETTORE». Va trucar. Va sentir una veu que deia «Avanti» i va entrar. L’home assegut darrere l’escriptori va alçar el cap per mirar-lo, va semblar sorprès de veure un desconegut a la seva oficina i va preguntar:

—Sí, ¿en què puc ajudar-lo?

—Sóc el commissario Guido Brunetti, dottore. He vingut per fer-li unes preguntes sobre un home que havia treballat aquí.

—¿Commissario de policia? —va preguntar en Rossi, i després d’un senyal afirmatiu d’en Brunetti, li va assenyalar una cadira de davant de l’escriptori. Mentre en Brunetti s’acostava, en Rossi es va aixecar i li va allargar la mà. Quan en Rossi va estar dret, en Brunetti va veure que era molt més gros que ell i que era ben bé mig cap més alt. Tot i que era molt corpulent, no se li veia ni mica de greix. Semblava passar dels quaranta; els cabells, encara espessos i foscos, li queien sobre el front quan movia el cap. Feia cara de salut i, per ser un home tan voluminós, es movia amb molta agilitat.

L’oficina també tenia un aire molt masculí. Hi havia una filera de trofeus esportius dalt d’una vitrina de portes de vidre; a l’escriptori hi tenia fotografies amb marc de plata d’una dona i dos nens, i cinc o sis diplomes emmarcats penjaven a la paret; un d’ells, gravat en pergamí, conferia a en Mauro Rossi el títol de doctor.

Quan va estar assegut, en Brunetti va dir:

—És sobre una persona que va treballar aquí fa cinc anys, dottore, en Paolo Battestini. —En Rossi va fer un senyal perquè continués però no va fer cap signe de reconèixer el nom.

—Hi ha algunes coses que ens agradaria saber —va dir en Brunetti—. Va treballar aquí durant més de deu anys. —En Rossi va continuar callat i en Brunetti va dir—: ¿El coneixia, dottore?

En Rossi va rumiar durant un moment i llavors va contestar:

—Potser sí, no n’estic del tot segur. —En Brunetti va inclinar el cap, com si no l’acabés d’entendre, i llavors en Rossi va explicar—: Jo dirigia el departament a Mestre.

—¿Des d’aquí? —va interrompre en Brunetti.

—No, no —va dir en Rossi somrient, i va especificar—: Jo abans treballava a Mestre. Només fa dos anys que sóc aquí.

—¿Com a director?

—Sí.

—¿I va venir a viure aquí?

En Rossi va tornar a somriure i va arronsar els llavis.

—No, jo sempre he viscut aquí. —A en Brunetti li va estranyar que l’home continués parlant italià. En aquell punt de la conversa la majoria de venecians ja haurien passat al veneziano, però potser en Rossi no ho feia per mantenir la dignitat del seu càrrec—. El trasllat em va anar molt bé perquè havia de desplaçar-me a Mestre cada dia —va dir en Rossi, interrompent els pensaments d’en Brunetti.

—La Perla de l’Adriàtic —va dir en Brunetti en to sarcàstic.

En Rossi va sacsejar el cap amb veritable menyspreu venecià.

En Brunetti es va adonar que s’havien apartat de la qüestió que l’havia portat allà i la va reprendre.

—Diu que potser el va conèixer, dottore. ¿No ho sap segur?

—Suposo que sí que el devia conèixer —va contestar en Rossi—. De la manera que es coneixen les persones que treballen a la mateixa oficina o departament. Els veus o llegeixes els seus noms, però no arribes a parlar-hi o a coneixe’ls personalment.

—¿I no venia mai per aquesta oficina quan encara treballava a Mestre?

—Sí. Venia a veure el director a qui després vaig substituir. Teníem reunions un cop a la setmana perquè la direcció central és aquí. —I llavors, anticipant-se a la següent pregunta d’en Brunetti, en Rossi va dir—: No recordo haver-lo conegut ni haver-hi parlat mai, tot i que el seu nom em sona. I a més, suposo que a l’època del meu trasllat, ell ja no hi devia ser, si ha dit que va plegar fa cinc anys.

—¿No ha sentit mai a parlar d’ell?

En Rossi va sacsejar el cap i va dir:

—No, que jo recordi, no.

—¿Ni quan la seva mare va morir no se’n va parlar? —va preguntar en Brunetti.

—¿La seva mare? —va dir en Rossi, i al cap d’un moment la cara se li va il·luminar—. ¿La dona que van assassinar? —va preguntar, i en Brunetti va assentir.

—No els havia relacionat —va dir en Rossi—. És un nom força freqüent. —La veu d’en Rossi va canviar i va preguntar—: Però, ¿què vol saber d’ell exactament?

—És només per eliminar una possibilitat, dottore. Volem assegurar-nos que no té cap relació amb la mort de la seva mare.

—¿Al cap de cinc anys? Ha dit que va marxar d’aquí fa cinc anys, ¿no? —va dir en un to que suggeria que en Brunetti estava perdent el temps amb aquelles preguntes.

En Brunetti va ignorar aquell to i va dir:

—Com ja he dit, només estem intentant eliminar possibilitats, més que no pas fer connexions, dottore. Per això li faig aquestes preguntes. —Va esperar que en Rossi fes algun comentari, però no el va fer.

En Brunetti es va repenjar a la cadira, va obrir les mans en un gest de derrota i va dir:

—Si he de dir-li la veritat, dottore, anem una mica perduts amb aquest home. No tenim ni idea de quina mena de persona era.

—Però la seva mare és la dona que van matar, ha dit, ¿oi? —va demanar en Rossi, com si s’hagués proposat donar un cop de mà a en Brunetti amb les seves preguntes.

—Sí —va dir en Brunetti amb un somriure—. Suposo que és una mena d’hàbit que tenim. Sempre intentem saber el màxim de coses sobre la víctima i la gent que l’envoltava.

—Però em sembla que els diaris van dir alguna cosa d’una dona estrangera, una russa, si no m’equivoco.

—Romanesa —va dir en Brunetti automàticament. Alguna cosa li deia que a en Rossi no li agradava que el corregissin—. No és que importi gaire, dottore. Però esperàvem trobar alguna raó per la qual aquesta dona pogués estar ressentida amb la signora Battestini. —Llavors, abans que en Rossi pogués dir res, en Brunetti va continuar—: O si és que el fill la va ofendre d’alguna manera.

—Tinc entès que es va posar a treballar per a la signora Battestini després que el seu fill morís, ¿oi? —va preguntar en Rossi, com si volgués acabar de demostrar que les preguntes d’en Brunetti no servien de res.

—Sí —va dir en Brunetti, repetint el gest de les mans obertes però aquest cop sense tant dramatisme, i llavors es va aixecar—. Em sembla que no tinc pas res més per preguntar-li, dottore. Moltes gràcies pel seu temps.

—M’agradaria haver-lo pogut ajudar més —va dir en Rossi, que també s’havia aixecat.

—Ja ho ha fet prou, dottore —va dir en Brunetti, amb un gran somriure. I davant la cara de sorpresa d’en Rossi va afegir—: Ens ha ajudat a eliminar una possibilitat. Ara hem de tornar a concentrar l’atenció en la signora Battestini.

En Rossi va acompanyar en Brunetti. Es va inclinar per agafar el mànec i va obrir la porta. Li va allargar la mà i en Brunetti l’hi va estrènyer: dos funcionaris fent una encaixada després d’una estona d’intercanvi fructífer. En Brunetti va tornar a donar les gràcies al director per haver-li dedicat el seu temps, va tancar la porta i va marxar, tot preguntant-se com era possible que el dottore Rossi sabés que en Paolo Battestini, a qui deia que no coneixia, era mort i que la Flori Ghiorghiu havia anat a treballar per a la seva mare després que ell morís.

Quan en Brunetti va arribar a casa ja eren més de les vuit, però la Paola havia decidit esperar per sopar fins a dos quarts de nou perquè sabia que si havia d’arribar molt més tard ja li hauria trucat.

El seu mal humor no va pas desentonar amb el dels altres tres membres de la família, almenys quan es van asseure a taula. Però quan els nens van haver repetit dues vegades d’orecchiette amb daus de mozzarella di bufala i pomodori, ja estaven més animats i van cridar entusiasmats quan la Paola va trencar la crosta de sal amb què havia cuit un branzino de carn blanca i perfecta.

—¿I què en faràs de la sal, mamma? —va preguntar la Chiara mentre s’amania el peix amb oli d’oliva.

—La llençaré a les escombraries.

—¿És veritat que els indis posaven espines de peix als camps de blat de moro perquè creixés millor? —va demanar la Chiara, apartant les seves a un cantó del plat.

—¿Els indis del puntet o els indis de les plomes? —va demanar en Raffi.

—Els indis de les plomes, és clar —va contestar la Chiara, inconscient del to racista de la pregunta del seu germà—. El blat de moro no hi creix, a l’Índia.

—Raffi —va dir la Paola—, ¿t’enduràs les escombraries a baix després de sopar? No vull que el peix m’empudegui tota la casa.

—Sí. He quedat amb en Giorgio i en Luca a dos quarts de deu. Ja me les enduré, no pateixis.

—¿Has posat les teves coses a la rentadora? —va demanar-li la Paola.

—Et penses que em vull escapar sense fer-ho —va dir posant els ulls en blanc. Llavors es va girar cap al seu pare, buscant solidaritat masculina, i va dir—: És com si tingués un radar —i va pronunciar l’última paraula en veu alta, a poc a poc, lletra per lletra, per deixar clara la naturalesa del règim sota el qual li havia tocat viure.

—Gràcies —va dir la Paola, segura del seu poder i insensible a tots els retrets.

Quan la Chiara es va oferir per ajudar-la amb els plats, la Paola li va dir que ja ho faria ella perquè havien menjat peix. La Chiara, en lloc de prendre-s’ho com una ofensa a les seves habilitats domèstiques, se’n va alegrar. Va decidir aprofitar que en Raffi sortia i fer servir tranquil·lament l’ordinador.

Quan la Paola acabava de rentar els plats, en Brunetti es va aixecar i va treure la cafetera de l’armari.

—¿Cafè? —va preguntar-li la Paola. Coneixia prou bé els seus hàbits i sabia que només en prenia quan anaven a sopar a fora.

—Sí. Estic esgotat —va confessar en Brunetti.

—Potser valdria més que te n’anessis al llit ben d’hora —va suggerir-li la Paola.

—No sé pas si podré dormir amb aquesta calor.

—Deixa’m acabar això i llavors podem anar a seure a la terrassa una estoneta. Fins que et vingui la son.

—D’acord —va dir en Brunetti, va tornar la cafetera al seu lloc i va obrir l’armari del costat—. ¿Què podem beure, amb aquesta calor? —va preguntar, mirant les ampolles que omplien els dos prestatges.

—Aigua amb gas.

—Molt graciosa —va dir en Brunetti. Va estirar el braç i va treure una ampolla de Galliano abans de reformular la pregunta—: ¿Què es pot beure a fora a la terrassa, mentre es contempla com es pon el sol i s’està al costat de la persona que s’estima més de tot l’univers i s’és perfectament conscient que la felicitat més gran que a un li pot oferir aquesta vida és precisament la companyia d’aquesta persona?

La Paola se’l va mirar mentre deixava l’eixugamà plegat al mànec del calaix dels coberts. Se’l va mirar llargament i al final va dir-li en to burleta:

—Una aigua sense gas serà molt millor per a un home en el teu estat —i va sortir a la terrassa a esperar-lo.

L’endemà al matí es va llevar abatut, amb la letargia que solia afectar-lo quan tenia algun cas que semblava que no anés enlloc. A més, s’hi afegia la calor intensa que, quan es va llevar, ja era insuportable. La tassa de cafè que li va portar la Paola no va poder fer res per aixecar-li l’ànim, ni tampoc la llarga dutxa que es va permetre, aprofitant que els seus fills ja havien marxat cap a Alberoni, i no hauria de suportar els cops enfurismats a la porta perquè feia servir més aigua de la que les seves sensibilitats ecològiques permetien. En Brunetti sabia que després de dues dècades de mal humor matinal, la Paola no faria cap excepció i que, per tant, poca joia obtindria de la seva conversa.

Va marxar directament després de dutxar-se, vagament enfadat amb l’univers. Mentre anava cap a Rialto va decidir fer un altre cafè al bar de la cantonada. Va comprar el diari i mentre entrava al bar anava llegint els titulars. Es va dirigir a la barra i, sense treure els ulls del diari, va demanar un cafè i un brioix. No va fer gaire cas del so familiar de la cafetera, del cop sord i el xiuxiueig, ni del soroll de la tassa quan l’hi deixaven al davant. Però quan finalment va alçar els ulls, va veure que la dona que li havia servit el cafè durant dècades no hi era, o potser sí que hi era, però en tot cas, s’havia transformat en una dona xinesa molt més jove. Va mirar a la caixa i també hi va veure un xinès.

Feia temps que observava aquell fenomen. Els xinesos s’anaven apoderant gradualment dels bars de la ciutat, però aquella era la primera vegada que passava amb un dels bars que freqüentava. Va resistir l’impuls de demanar què se n’havia fet de la signora Rosalba, i del seu marit, i en comptes d’això, va afegir dos terrossos de sucre al cafè. Els brioixos també eren diferents, ja no eren els brioixos frescos amb mirtillo que havia menjat durant anys; l’etiqueta de la bossa explicava que els fabricaven i congelaven a Milà. Es va acabar el cafè, va pagar i va marxar.

Era d’hora i els turistes encara no havien envaït les barques, així que a San Silvestro va agafar el número 1. Es va quedar dret a coberta, llegint el Gazzettino, cosa que no va contribuir gaire a millorar-li l’humor, i encara menys la visió de l’Scarpa que l’esperava al capdavall de les escales de la Questura quan va arribar.

En Brunetti li va passar silenciós pel costat i va començar a pujar. L’Scarpa el va cridar des de darrere.

—Commissario, m’agradaria poder parlar amb vostè…

En Brunetti es va girar i va mirar avall a l’home uniformat.

—¿Sí, lloctinent?

—Avui torno a interrogar la signora Gismondi. Com que sembla tan interessat en ella, he pensat que l’hi havia de dir.

—¿Interessat, lloctinent? —es va limitar a dir en Brunetti.

L’Scarpa va ignorar la pregunta i va dir:

—Encara no he trobat ningú que l’hagués vist a l’estació aquell matí.

—M’atreviria a dir que gairebé es podria dir el mateix de les altres setanta mil persones de la ciutat —va dir en Brunetti, cansat—. Bon dia, lloctinent.

Un cop va ser al seu despatx es va posar a pensar en la conducta de l’Scarpa. Aquella obstrucció deliberada no devia ser res més que un producte de l’odi que sentia per ell i per la gent que treballava amb ell. La signora Gismondi era tan sols una eina de la qual se servia. Llavors va especular, com ja havia fet moltes vegades, sobre altres possibles motius. Va pensar que l’Scarpa podia estar intentant desviar el focus d’atenció d’alguna altra persona. Aquella possibilitat el va deixar lleugerament marejat.

Per treure’s aquella idea del cap, es va posar a repassar els papers que se li havien acumulat a la taula els últims dies. El més important era una notificació del Ministro del’Interno que explicava detalladament els canvis en la política de compliment de la llei que comportava la nova legislació aprovada recentment pel Parlament. Primer ho va llegir amb interès, després ho va rellegir enfurismat. Quan va acabar de llegir-ho per segona vegada, va deixar el paper al mig de la taula, va mirar per la finestra i va dir en veu alta i plena de ràbia:

—No sé per què no els deixen governar el país directament —i no es referia pas als membres electes del Parlament.

Es va dedicar a altres papers que esperaven la seva atenció i d’aquella manera va aconseguir resistir la temptació de baixar i intervenir en el que fos que s’estava fent a la signora Gismondi. Sabia que no podien presentar cap càrrec contra ella i que no era més que un pobre peó en un joc que ni tan sols ell acabava d’entendre, però també sabia que qualsevol intent d’ajudar-la només la perjudicaria.

Va passar una hora estúpida, llavors una altra, fins que en Vianello va picar a la porta. Quan l’inspector va entrar, en Brunetti va veure al primer cop d’ull que alguna cosa no anava a l’hora.

—¿Què passa? —va demanar-li en Brunetti.

—Ho tenia davant dels nassos, i no se’m va acudir demanar-ho.

—¿Es pot saber de què parla, Vianello? —va preguntar en Brunetti en to aspre—. I segui, no es quedi aquí palplantat.

En Vianello va semblar que no el sentís i va alçar els papers que duia a la mà.

—Treballava a la secció de contractes —va dir sacsejant els papers per donar més èmfasi—. La seva feina era estudiar els projectes que es presentaven per a qualsevol obra que s’hagués de fer a les escoles i comprovar si complien les necessitats dels alumnes i els professors d’aquella escola en particular. —Va treure un full i va deixar els altres a la taula d’en Brunetti—. Miri —va dir—. No tenia poder per aprovar els contractes, però podia aconsellar-ne un en concret. —Va deixar el full amb els altres i va fer un pas enrere, com si tingués por que el feix de papers s’encengués de sobte—. Vaig anar-hi, vaig parlar d’ell, i no se’m va acudir demanar en quina secció treballava.

—¿Qui, el fill?

—Sí. Va començar treballant allà. El pare estava a la secció de personal, i no crec que a ningú se li acudís demanar suborns, allà.

—¿I les dates?

En Vianello va agafar els papers i els va fullejar.

—Els pagaments van començar quan feia quatre anys que hi treballava. —Va mirar en Brunetti—. Tenia temps de sobres per familiaritzar-se amb el funcionament de les coses.

—El veig molt convençut.

—Commissario, per favor —va dir en Vianello, amb una insòlita brusquedat a la veu—. ¿Com es pensa que van les coses en aquests llocs?

—¿Qui estava al capdavant de l’oficina quan els pagaments van començar?

—En Renato Fedi —va dir en Vianello, sense necessitat de consultar els papers—. Va ser nomenat cap del departament uns tres mesos abans que s’obrissin els comptes.

—I després va plegar per dedicar-se a coses més importants —va intervenir en Brunetti. Però llavors va demanar—: ¿I qui hi havia quan en Battestini va començar a treballar-hi?

—Hi havia en Piero de Pra, però ja és mort. Després va entrar en Luca Sardelli, però només va durar quatre anys i llavors el van traslladar al Departament de Sanitat. Abans que fos privatitzat —va afegir.

—¿I sap per què el van traslladar?

En Vianello es va arronsar d’espatlles.

—Pel poc que sé d’ell, m’imagino que és una d’aquelles nul·litats, un zero a l’esquerra que va de departament en departament perquè es dedica a fer-se amic de tothom i ningú no es veu amb cor de despatxar-lo. El van tenint per allà fins que troben un lloc adequat per traslladar-lo i d’aquesta manera se’l treuen de sobre.

En Brunetti es va haver de mossegar la llengua per no repetir el comentari que havia fet abans i dir que era el mateix que passava a la Questura.

—I ara està a l’Assessorato dello Sport, ¿oi?

—Sí.

—¿I té alguna idea de què hi fa?

—No.

—Esbrini-ho —va dir en Brunetti—. ¿I en Fedi?

—Va venir després d’en Sardelli, s’hi va quedar dos anys, i llavors va deixar la funció pública per encarregar-se de l’empresa de construcció del seu oncle. Des d’aleshores la porta ell.

—¿A quin tipus de construccions es dediquen? —va preguntar en Brunetti.

—A obres de reforma —va dir en Vianello—. D’escoles, entre altres coses.

En Brunetti va visualitzar la conversa amb el jutge Galvani i va intentar recordar si quan parlaven d’en Fedi li havia passat alguna cosa per alt, algun to o una insinuació que se li hagués escapat, però no va poder recordar res. Llavors va pensar que a en Galvani gairebé no el coneixia, que no li devia cap favor, i que potser si hagués sabut alguna cosa tampoc no li hauria dit res. En Brunetti es va exasperar. ¿Per què sempre havia de passar el mateix? ¿Per què la gent només col·laborava quan et devien algun favor o hi tenien alguna cosa a guanyar?

Es va girar cap a en Vianello, que en aquell moment estava dient:

—… ha anat creixent de manera continuada durant els últims cinc anys.

—Perdoni, Vianello —va dir en Brunetti—. Tenia el cap en un altre lloc. ¿Què deia?

—Que l’empresa del seu oncle va obtenir el contracte per reformar dues escoles de Castello quan en Fedi era el cap del departament i que, des d’aleshores, ha anat creixent de manera continuada, sobretot des que ell s’hi va posar al capdavant.

—¿I com ho sap?

—Hem consultat alguns documents i les declaracions de renda d’aquells anys.

En Brunetti, enfurismat, va estar temptat per un moment de demanar-li si és que ell i la signorina Elettra havien tingut prou temps aquell matí per anar al despatx d’en Fedi i demanar-li molt amablement que els ensenyés els registres dels clients i les declaracions de renda, això sí, sense tenir cap ordre judicial.

—Vianello —va dir en Brunetti—. Això s’ha d’acabar.

—Sí, senyor —va dir l’inspector, mecànicament. Llavors va afegir—: L’explicació que jo hi veig és que els contractes d’obres que es van adjudicar a l’empresa de l’oncle devien haver estat avaluats per en Battestini. Era la feina que feia en aquell moment.

—¿I es pot saber d’alguna manera si van passar per les seves mans? —va preguntar en Brunetti, convençut que demanava una cosa impossible.

En Vianello va fer un cop de cap victoriós.

—Si va ser ell qui va avaluar el projecte, hi ha d’haver la seva firma o les seves inicials a l’original. —En Vianello es va anticipar a la pregunta d’en Brunetti i va dir—: No, senyor, no hem d’anar a buscar els papers. Hi ha un codi a l’oferta que indica qui la va examinar i va decidir que complia els requisits necessaris. Només hem de trobar l’oferta d’en Fedi i veure per qui va passar.

—¿Hi ha cap manera de comprovar els costos i veure si estaven…? —La imaginació va abandonar en Brunetti i va deixar la frase sense acabar.

—La manera més simple seria buscar les altres ofertes i comparar-les. Veure què ofereixen en termes de cost i diners. Si veiem que la de l’oncle d’en Fedi és molt més cara o ofereix menys, llavors ja haurem trobat l’explicació.

Per l’entusiasme amb què parlava en Vianello, no hi havia cap dubte que estava segur de quin seria el resultat. Però en Brunetti feia molts anys que es meravellava de l’enginy amb què els italians roben a l’Estat, i va dubtar que algú com en Fedi, a qui les coses havien anat tan bé, hagués donat el contracte al seu oncle per mitjans il·legals, que hagués actuat amb tanta poca traça i deixant una pista tan clara.

—Comprova també els sobrecostos i mira si es van valorar mai —va suggerir en Brunetti, posant de manifest dues dècades d’experiència en l’administració de la ciutat.

En Vianello es va aixecar i va marxar. En Brunetti va acariciar per un moment la idea d’anar a baix a veure’ls treballar —tot i que no s’enganyava i sabia perfectament que no els podria pas ajudar— però va pensar que valia més deixar-los fer al seu aire. Anirien molt més de pressa i, a més, s’estalviaria haver de contemplar la il·legalitat cada dia més escandalosa dels mètodes d’investigació d’en Vianello i la signorina Elettra.





20


Després de més d’una hora, la impaciència d’en Brunetti va poder més que el sentit comú i va baixar. Quan va entrar al despatx, esperava trobar la signorina Elettra i en Vianello de cap a l’ordinador, però no hi havia ningú, tot i que la pantalla encara lluïa amb un fil de vida. La porta d’en Patta estava tancada. De fet, feia molts dies que no veia el seu superior i es va preguntar si no se n’havia anat cap a Brussel·les a treballar per a la Interpol i ningú no se n’havia adonat. Llavors en Brunetti no es va poder estar de pensar en les conseqüències que tindria: ¿a quin dels grimpadors que es gronxaven en la relliscosa cucanya de la promoció escollirien per substituir en Patta?

La naturalesa geogràfica de Venècia es reflectia en els seus costums socials. La xarxa de calli estretes que connectaven els sis sestieri era un reflex de les connexions i els intersticis que relacionaven els seus habitants entre ells. L’Strada Nuova i la Via XXII Marzo tenien la franquesa directa dels lligams familiars: tothom les podia seguir clarament. La Calle Lunga San Barnaba i Barbaria de le Tole, també rectes, però més curtes i estretes, eren a la seva manera com els lligams que hi ha entre els bons amics: no hi havia gaire possibilitat de perdre’s, però no et portaven gaire lluny. Les petites calli que permetien moure’s per la ciutat, però, eren estretes i tortuoses, i moltes vegades no tenien sortida o bé es ramificaven i portaven els més confiats en direcció oposada a la que volien anar: era una manera de protegir-se, eren els camins que havien de seguir els que no tenien altres maneres més directes d’arribar a un objectiu.

Durant els anys que en Patta havia estat a Venècia, no havia estat capaç de trobar el camí per entre les calli estretes, però havia après a deixar-se guiar pels venecians a través del laberint de rancors i hostilitats que havien crescut al llarg dels segles, així com a esquivar obstacles i direccions equivocades creades en temps més recents. No hi havia cap dubte que qualsevol substitut que enviés el govern central de Roma seria un foraster —com ho era qualsevol que no hagués nascut a dos metres de les aigües de la laguna— i es debatria desesperadament per trobar els carrers més rectes i els camins més curts sense aconseguir-ho. Esgarrifat per aquell pensament, en Brunetti va haver de reconèixer que no volia que en Patta marxés.

Un soroll de veus el va distreure d’aquells pensaments. La rialla fonda d’en Vianello i el to més agut de la signorina Elettra. Quan van veure en Brunetti, es van aturar, van parar de riure i els somriures els van desaparèixer de la cara.

Sense donar cap explicació de la seva absència, la signorina Elettra es va asseure darrere l’ordinador i el va tornar a la vida, llavors va prémer unes quantes tecles i dues pàgines, una al costat de l’altra, es van materialitzar a la pantalla.

—Són les ofertes de l’empresa de l’oncle d’en Fedi que es van aprovar quan ell era el cap del Departament d’Ensenyament.

En Brunetti s’hi va acostar i va veure la capçalera familiar de l’administració local al capdamunt dels dos documents i, a sota, uns paràgrafs atapeïts. La signorina Elettra va prémer una tecla i van aparèixer dues pàgines aparentment iguals. Amb una altra tecla les va fer desaparèixer, i les va substituir per dues més. Aquestes dues, sense encapçalament, tenien una columna de paraules i frases a l’esquerra i, a l’altra banda, una columna de xifres.

—És el pressupost, senyor.

En Brunetti va mirar l’últim full, va llegir la primera columna i llavors va mirar el preu dels objectes o serveis. No tenia ni idea de què eren moltes de les coses que es pressupostaven i encara menys del que podien valer.

—¿L’han comparat amb els altres projectes? —va preguntar, retirant la vista del document i mirant la signorina Elettra.

—Sí.

—¿I?

—El seu és més barat —va dir en un to de clara decepció—. No només més barat, sinó que, a més, garanteix que la feina es farà dins d’un període determinat i fixa el pagament d’una quantitat per cada dia de retard.

En Brunetti va tornar a mirar la pantalla, com si volgués descobrir quin estratagema havia fet servir en Fedi per donar els contractes d’obres al seu oncle. Però per molt que estudiés aquelles pàgines, no en treia l’entrellat. Al final es va girar, donant l’esquena a la pantalla i va demanar:

—¿Hi ha sobrecostos?

—No —va dir la signorina Elettra, mentre picava unes paraules a l’ordinador i esperava que sortissin uns altres documents—. El projecte es va acabar en el temps acordat —va explicar, assenyalant uns documents que devien ser els que ho demostraven—. I a més —va continuar—, tot es va fer segons el pressupost aprovat, i un enginyer amb qui he parlat m’ha dit que la feina es va fer molt ben feta, amb molta més qualitat que la que s’acostuma a fer per la ciutat. I el mateix es pot dir de les dues altres obres de reforma que van fer a escoles d’aquí a la ciutat, senyor.

En Brunetti va apartar els ulls de la pantalla, va mirar la signorina Elettra, en Vianello, i un altre cop a la pantalla. En el passat s’havia hagut de repetir moltes vegades que calia analitzar les proves que tenia i no les que li hauria agradat tenir. I ara li tornava a passar el mateix, es trobava amb una informació que no lligava amb el que ell volia que fos la veritat, i el seu impuls era suposar que, en realitat, no volia dir el que semblava voler dir i buscar altres proves que descartessin aquelles.

Llavors se’n va adonar. La pista que havia insistit que seguissin, la pista que els havia portat a aquell cul-de-sac i que els havia fet agafar una direcció equivocada des del principi.

—No anem bé —va dir—. Ens hem equivocat des del principi.

Va recordar el títol d’un llibre que havia llegit feia alguns anys i el va dir en veu alta:

—The March of Folly. Això és el que hem fet: moure’ns feixugament buscant coses grosses quan el que hauríem d’haver fet és pensar en els diners.

—¿I no són diners, això? —va dir en Vianello, assenyalant la pantalla.

—Em refereixo als diners dels comptes —va insistir en Brunetti—. Ens hem dedicat a mirar la suma total, no els diners.

En Brunetti va veure, per la cara que feien, que no l’entenien.

—Per a alguns, trenta mil euros són molts diners —es va queixar en Vianello indignat.

—És clar que són diners —va dir en Brunetti—, molts diners, i sobretot deu anys enrere. Però ens hem fixat en la quantitat total més que no pas en els pagaments mensuals per separat. Qualsevol persona amb un bon sou els podria haver pagat sense problemes. Fins i tot vostè mateix ho podria haver pagat si encara fos solter i visqués amb els seus pares —va dir, deixant en Vianello ben parat.

En Vianello es va disposar a queixar-se, però després de considerar un moment la qüestió va dir de mala gana:

—Sí, si encara visqués amb els meus pares i no tingués cap hipoteca i si no volgués sortir mai a sopar a fora, i no m’importés anar vestit de qualsevol manera, llavors sí, suposo que ho podria pagar. —I va afegir amb mala cara—: Però tot i així, ho trobo difícil. Són molts diners.

—Però no prou per tancar la boca a algú sobre la manera com es va aprovar un contracte d’obres —va insistir en Brunetti, clavant el dit a la pantalla on la suma final brillava amb una fantàstica enormitat—. Una obra de tanta envergadura com aquesta els devia fer guanyar milions d’euros. No trobaries ningú que demanés tan pocs diners amb un contracte com aquest en joc.

En Brunetti se’ls va mirar, esperant alguna reacció a la interpretació que ell havia fet. El lent moviment de cap d’en Vianello i el somriure de la signorina Elettra li van fer veure que hi estaven d’acord.

—Estàvem —va començar, llavors es va corregir i va confessar—, més ben dit, estava encegat pensant que era un pagament per alguna cosa grossa, alguna cosa important, com podia ser un contracte. Però el que tenim davant és una cosa més petita, una cosa més personal.

—I segurament dolenta —va afegir en Vianello.

En Brunetti es va girar cap a la signorina Elettra.

—No sé quin tipus d’informació pot obtenir sobre la gent que treballava al Departament quan van començar els pagaments —va dir, sense creure necessari afegir que, a més, ja li era igual la tècnica que utilitzés—, i tampoc no estic segur de la mena de persona que estem buscant. L’avvocatessa Marieschi va dir que la signora Battestini li havia dit que el seu fill havia procurat per a la seva vellesa —va dir. Llavors, mirant el cel en una paròdia de fe, va afegir—: Amb l’ajuda de la mare de Déu, és clar. —Va somriure i va continuar—: Hem de trobar algú que treballés allà en aquell temps i que pogués pagar quatre-centes mil lires al mes.

—Potser —el va interrompre en Vianello— era tan ric que els diners no eren cap problema per a ell.

La signorina Elettra se’l va mirar i va dir:

—No crec que sigui el tipus de persona que treballa a les oficines d’Ensenyament, ispettore.

Per un moment en Brunetti va tenir por que en Vianello s’ofengués pel to sarcàstic de l’observació de la signorina Elettra, però no va ser així. De fet, després de considerar-ho, l’inspector va assentir i va dir:

—El que m’estranya és que la quantitat no variés mai. Els sous s’apugen, tot s’apuja i, en canvi, els pagaments no van variar mai.

La signorina Elettra, interessada pel que deia en Vianello, va lliscar a la cadira i va picar unes quantes paraules a l’ordinador. De seguida va aparèixer el registre dels comptes bancaris esfumats. Va buscar el mes de la conversió a l’euro. Va comprovar el gener, llavors el febrer, va mirar en Brunetti i va dir:

—Miri, commissario, entre gener i febrer hi ha una diferència de sis centesimi.

En Brunetti es va inclinar i va veure que, efectivament, durant el mes de febrer s’havien pagat sis centesimi més que el gener. La signorina Elettra va prémer una altra tecla i va sortir març i abril, tots dos amb el total ajustat. Llavors va treure una calculadora de dins d’un calaix, aquella petitona que es va enviar a tots els ciutadans del país al temps de la conversió a l’euro. Va fer uns quants càlculs ràpids i va dir:

—La quantitat del febrer és la correcta. —Va tornar la calculadora al calaix i el va tancar—. Sis centesimi —va dir bocabadada.

—O bé la persona es va adonar de l’error… —va començar en Vianello.

Però en Brunetti el va tallar i acabà la frase amb l’explicació més probable:

—… O la signora Battestini el va corregir.

—Per sis centesimi —la signorina Elettra va repetir en veu baixa, encara admirada d’una avarícia capaç de tanta precisió.

En Brunetti va recordar la conversa amb el dottor Carlotti i de sobte va cridar:

—El telèfon, el telèfon, el telèfon. —Quan va veure les cares desconcertades d’en Vianello i la signorina Elettra, en Brunetti va explicar—: Feia tres anys que no es movia del pis. L’única manera de poder-los demanar que corregissin els pagaments era per telèfon. —Es va maleir per no haver demanat un registre de trucades abans, es va maleir per haver seguit un camí equivocat, el camí que ell volia que fos el correcte en lloc de mirar-se el que tenia davant del nas.

—Tardaré unes quantes hores —va dir la signorina Elettra. I abans que en Brunetti li pogués demanar si hi havia cap manera de fer-ho més de pressa, la signorina Elettra va explicar—: La dona d’en Giorgio acaba de tenir un fill, i ell només treballa mitja jornada i no hi serà fins després de dinar. —I abans que en Brunetti pogués dir res, va afegir—: No, li vaig prometre que no intentaria entrar al sistema jo sola. Si cometés algun error, descobririen qui m’ajuda.

—¿Un error? —va dir en Vianello.

Es va fer un silenci llarg i, just quan la situació començava a fer-se incòmoda, la signorina Elettra va dir:

—Amb l’ordinador, vull dir. Però tot i així he donat la meva paraula i no ho puc fer.

En Brunetti i en Vianello van intercanviar una mirada inquieta, tots dos van pensar en l’error que la signorina Elettra havia comès uns quants anys abans.

—D’acord —va dir en Brunetti—. Comprovi les trucades fetes i les rebudes, quan pugui. —En Brunetti va recordar la vegada, ja feia anys, que havia conegut en Giorgio, l’amic de la signorina Elettra—. ¿Nen o nena? —va preguntar.

—Nena —va dir la signorina Elettra amb un somriure beatífic—. I es dirà Elettra.

—M’estranya que no li posin Compaq —va dir en Vianello. La signorina Elettra va riure i l’harmonia es va restablir.

Quan tornava cap al despatx, en Brunetti va provar d’imaginar situacions diferents que poguessin portar a un xantatge. Es va imaginar tota classe de secrets i vicis, tota classe d’escàndols que poguessin haver convertit una persona en víctima d’en Battestini. La paraula «víctima» li va sonar estranya, perquè estava convençut que la persona que havia patit el xantatge era la mateixa que havia matat la signora Battestini. ¿Quin havia estat l’impuls que havia fet que aquella persona creués la línia i passés de víctima a assassí?

Va repassar la llista de possibles delictes fins que es va trobar cara a cara amb l’afirmació que havia fet la Paola: els pecats capitals ja no es veien com a tals. ¿Qui mataria perquè no se sabés que havia comès el pecat de la gola, de la peresa, de l’enveja, o la supèrbia? Només quedava la luxúria o la ira si portava a la violència, i l’avarícia, si es podia relacionar amb el suborn. El paradís, li havien dit de petit, era un món sense pecat, però no era gaire fàcil que aquell nou món feliç i postpecador on li havia tocat viure es confongués amb el paradís.





21


La investigació havia arribat a la fase que en Brunetti odiava més. Quan tot quedava aturat i s’havia de dibuixar un nou mapa. En el passat, la frustració que sentia per la immobilitat de la situació l’havia fet actuar amb precipitació moltes vegades i gairebé sempre se n’havia penedit. Però ara va resistir l’impuls d’actuar irreflexivament i fer alguna cosa que llavors no pogués justificar. Va treure la guia de telèfons i va anotar els números i les adreces, tant els particulars com els de les oficines, d’en Fedi i d’en Sardelli, encara que pensés que eren els menys sospitosos. No havia de ser pas per força un dels directors; si no, segurament en Paolo Battestini hauria demanat més diners.

Va treure l’expedient Battestini i va llegir tots els retalls de premsa que hi havia. Va veure que, dos dies després de l’assassinat, La Nuova deia que la dona que es feia dir Florinda Ghiorghiu feia cinc mesos que treballava per a la signora Battestini abans de l’assassinat i que l’únic fill de la víctima havia mort cinc anys abans. Per tant el director del Departament d’Ensenyament no era l’únic que coneixia tots aquells detalls de la signora Battestini i la seva família.

Al cap d’una hora, va arribar en Vianello amb la llista que la signorina Elettra havia preparat de la gent que havia treballat a Ensenyament durant els tres mesos abans de començar els pagaments. L’inspector es va afanyar a recalcar que la signorina Elettra havia obtingut la informació per mitjans estrictament legals.

—Ara fa unes comprovacions. Compara dades de diverses fonts —va explicar en Vianello—, per saber on són ara tota aquesta gent, si s’han casat, si s’han mort o s’han traslladat.

En Brunetti es va mirar la llista i va veure que contenia vint-i-dos noms. Una barreja d’experiència, prejudici i intuïció li va fer dir:

—¿Què li sembla si traiem les dones?

—Em sembla que en principi les podem treure —va dir en Vianello—. Jo també he vist les fotos del cos.

—Doncs, ens en queden vuit —va dir en Brunetti després de comptar els noms.

—Ja ho sé —va dir en Vianello—. He copiat els primers quatre per a vostè. Jo aniré a baix i miraré què puc descobrir dels altres quatre.

Quan en Vianello va marxar, en Brunetti ja tenia el telèfon a la mà. Tres dels noms de la llista li eren familiars, perquè hi havia un Constantini i dos Scarpas; tots tres, però, havien tocat a en Vianello. Va marcar de memòria el número del despatx del sindicat al qual pertanyia, al qual pertanyien, de fet, la majoria de funcionaris, va dir qui era i va preguntar per en Daniele Masiero.

Li van passar la trucada i, mentre s’esperava amb el telèfon a l’orella, en Brunetti va ser obsequiat amb una de les quatre estacions. Quan en Masiero va respondre amb un «Ciao, Guido, ¿la intimitat de qui vols que traeixi avui?», en Brunetti va continuar cantussejant el tema principal del segon moviment.

—No l’he triat jo —va dir en Masiero—. I per sort, com que no he de trucar mai, no l’he de sentir.

—¿Doncs com saps que hi és? —va preguntar en Brunetti.

—Tothom es queixa.

Normalment en Brunetti hauria seguit les formalitats i li hauria demanat per la família i per la feina, però aquell dia li faltava paciència i va atacar de dret.

—Tinc quatre noms de persones que havien treballat al Departament d’Ensenyament fa uns deu anys, i m’agradaria que me’n diguessis tot el que puguis.

—¿Què vols saber? ¿Coses que tenen a veure amb la teva feina o amb la meva? —va preguntar en Masiero.

—Amb la meva.

—¿Com què, si es pot saber?

—Alguna cosa per la qual se’ls pogués fer xantatge.

—Un camp ben ampli.

En Brunetti va creure oportú estalviar a en Masiero les seves reflexions sobre els set pecats capitals i es va limitar a respondre:

—Sí.

Va sentir com gargotejava a l’altre extrem de la línia i en Masiero li va dir:

—Ja pots dir-me els noms.

—Luigi d’Alessandro, Riccardo Ledda, Benedetto Nardi i Gianmaria Poli.

En Masiero grunyia cada cop que en Brunetti li deia un nom.

—¿En coneixes cap? —va preguntar-li en Brunetti.

—En Poli és mort —va dir en Masiero—. Deu fer uns dos anys. Un atac de cor. I a en Ledda el van traslladar a Roma fa sis anys. Dels altres dos no n’estic segur, no sé per què se’ls hauria pogut fer xantatge, ja m’informaré.

—¿Et puc demanar que ho facis sense cridar gaire l’atenció? —va demanar-li en Brunetti.

—¿Vols dir que no hi puc anar i demanar-los directament si els han fet mai xantatge? —va contestar en Masiero, bruscament, sense dissimular que l’havia ofès—. No sóc cap idiota, Guido. Miraré què trobo i et trucaré.

En Brunetti es va voler disculpar, però abans que pogués obrir la boca, en Masiero ja havia penjat.

Va tornar a trucar al seu amic Lalli i, després que li expliqués que no havia tingut temps de demanar res sobre en Battestini, en Brunetti va dir-li que tenia dos noms més per donar-li, el d’en D’Alessandro i el d’en Nardi.

—Aquesta vegada ho faré. Trauré temps d’on sigui —va prometre en Lalli, i va penjar. En Brunetti va pensar que ell devia ser l’única persona de la ciutat a qui la pressió de la feina no feia tornar boig.

Va treure el cap per la finestra i va estudiar les llargues peces de roba que penjaven de la bastida de la façana de l’Ospedale di San Lorenzo, on s’estava duent a terme un altre monumental projecte de restauració. Una grua, potser la mateixa que s’havia estat immòbil sobre l’església durant tants anys, ara estava igualment immòbil sobre l’asil. L’obra semblava aturada. En Brunetti no recordava haver vist mai ningú enfilat a la bastida; va intentar recordar quan l’havien aixecat: ja feia uns quants mesos. El cartell de davant de l’església deia que les obres havien començat amb l’aprovació de la llei de 1973, però aleshores ell encara no era a la Questura i no sabia si aquella data era la de l’inici de les obres o la data de l’autorització. Es va preguntar si allò passava en cap més ciutat, si enlloc més del món les coses es mesuraven en funció del temps que feia que unes obres estaven aturades.

Va tornar a la taula i va agafar una agenda del 1998, on guardava números de telèfon. Va marcar el de les oficines d’Arcigay de Marghera i va dir que volia parlar amb l’Emilio Desideri, el director. El van fer esperar una estona i va poder comprovar que tant gais com heterosexuals escollien en Vivaldi.

—Desideri —va dir una veu fonda.

—Sóc jo, Emilio, en Guido. Et volia demanar un favor.

—¿Un favor dels que es poden fer amb la consciència tranquil·la?

—No ho crec.

—Cap novetat, doncs. ¿Què hi ha?

—Tinc dos noms; bé, quatre —va corregir, decidint afegir-hi en Sardelli i en Fedi—, i m’agradaria saber si algun d’ells podria haver estat objecte de xantatge.

—Ja no és delicte ser gai, Guido, ¿te’n recordes?

—Però esclafar el cap a algú si que ho és, Emilio —va etzibar-li en Brunetti—. Per això truco. Només vull saber si algun d’aquests homes és gai.

—¿I amb això en tindràs prou per saber que ha estat capaç d’esclafar el cap d’algú, com has dit tan delicadament?

—Emilio —va dir en Brunetti amb una calma estudiada—. No vull molestar-te ni a tu ni a cap altre gai. No em fa res que ho siguis, ni que ho sigui el Papa, si vol. I fins i tot m’agradaria pensar que no m’importaria que ho fos el meu fill, però això segurament no és veritat. Només intento entendre què li va passar a aquella pobra dona.

—¿A la signora Battestini? ¿La mare d’en Paolo?

—¿La coneixies?

—Me n’havien parlat.

—¿I no em pots dir qui?

—En Paolo tenia relació amb una persona que jo coneixia, que em va dir (un cop en Paolo va ser mort) quina mena de dona era.

—¿I voldria parlar amb mi, aquest home?

—Segurament, si encara fos viu.

En Brunetti va fer una pausa i llavors li va demanar:

—¿Recordes el que et va dir?

—Que en Paolo sempre deia que estimava molt la seva mare, però que a ell li semblava que més aviat era odi disfressat d’amor.

—¿Per què?

—Cobdícia. Vivia per posar diners al banc. Era la seva màxima aspiració, i pel que sembla també era l’única.

—¿I en Paolo, com era?

—No el vaig conèixer.

—¿Però què te n’explicava el teu amic?

—No era pas un amic. Era un pacient. Va venir a anàlisi amb mi durant tres anys.

—Ah, ¿i què t’explicava d’ell?

—Que havia heretat el mal de la seva mare, però que la seva màxima aspiració era donar-li diners a ella, perquè així la feia feliç. Jo sempre havia pensat que li devia donar diners perquè parés de burxar-lo, però em puc equivocar. Potser donar diners a la seva mare el feia realment feliç. De totes maneres no va pas tenir gaires més alegries a la vida.

—Va morir de sida, ¿oi?

—Sí, i el seu amic també.

—Em sap greu.

—Sembla que ho diguis de veritat i tot, Guido —va dir en Desideri, sense sorprendre’s gaire.

—És que ho dic de veritat. No s’ho mereix ningú, això.

—Molt bé. Dóna’m els noms.

En Brunetti va llegir-li els noms D’Alessandro i Nardi, i en Desideri no va fer cap comentari; després va afegir el d’en Fedi i el d’en Sardelli.

Durant una llarga estona en Desideri no va dir res, però en Brunetti va notar la tensió que hi havia en aquell silenci i va aguantar la respiració. Al final en Desideri va demanar:

—¿I creus que en Paolo podia haver fet xantatge a una d’aquestes persones?

—Totes les proves semblen indicar-ho —va dir en Brunetti.

En Desideri va respirar fondo i amb veu aspra va dir:

—No puc fer-ho —i va penjar.

En Brunetti va recordar vagament una vegada que la Paola havia citat un escriptor anglès que deia que abans trairia el seu propi país que no pas els seus amics. Aleshores va pensar que era una idea una mica jesuítica i va haver de donar-li la raó, per molt experts que fossin els anglesos per fer que el més vil sonés noble. La reacció d’en Desideri indicava que un dels quatre homes era gai i que probablement era amic o potser pacient seu, i que era prou proper perquè no volgués donar el seu nom a la policia, ni tan sols en una investigació d’assassinat o potser precisament perquè era una investigació d’assassinat. La llista es reduïa, tret que en Vianello en trobés algun altre que fos gai. O, va pensar en Brunetti, tret que trobessin alguna altra raó per al xantatge.

Vint minuts més tard, en Vianello va entrar al despatx d’en Brunetti amb la llista dels noms encara a la mà. Es va asseure a la seva cadira habitual, va deixar el full sobre la taula i va dir:

—Res de res.

En Brunetti el va interrogar amb la mirada.

—Un és mort —va dir assenyalant un nom de la llista—. Es va retirar l’any després que comencessin els pagaments i va morir ara fa tres anys. —Amb el dit va anar baixant per la llista—. Aquest es va convertir i viu en una mena de comuna, prop de Bologna. Fa tres anys que hi és. —Va empènyer el paper cap al davant d’en Brunetti i es va repenjar al respatller de la cadira—. I dels dos que encara són aquí, un és cap d’inspecció d’escoles, en Giorgio Constantini. Està casat i sembla un home decent.

En Brunetti va dir-li el nom de dos excaps de govern i va recordar-li que d’ells s’havia dit el mateix.

—Un cosí meu juga a rugbi amb ell els caps de setmana —es va defensar en Vianello—. I diu que és una bona persona, i jo me’l crec.

En Brunetti ho va deixar córrer sense fer cap més observació.

—¿I l’altre? —va voler saber.

—Va en cadira de rodes.

—¿Ah sí?

—És aquell home que va agafar la pòlio a l’Índia. Va sortir als diaris, ¿no se’n recorda?

A en Brunetti li va sonar vagament, tot i que n’havia oblidat els detalls.

—Sí, em sona. ¿Quant fa que va passar, uns cinc anys?

—Sis. Es va posar malalt allà, i quan l’hi van diagnosticar, ja era massa tard per evacuar-lo. El van tractar allà i ha acabat en una cadira de rodes —va dir en Vianello en un to ressentit perquè en Brunetti no tenia en compte l’opinió del seu cosí sobre en Giorgio Constantini—. Potser per a vostè no és prou raó per descartar-lo, però jo crec que un home en una cadira de rodes ha de tenir altres coses en què pensar que no pas a pagar un xantatge. —Va fer una pausa—. Em puc equivocar, és clar.

En Brunetti es va mirar en Vianello llargament, però en lloc de deixar-se provocar, va canviar de tema i va dir:

—Espero que en Lalli em pugui dir alguna cosa.

—¿Espera que traeixi un company gai? —va exclamar en Vianello en un to que no va agradar a en Brunetti.

—Té tres néts.

—¿Qui?

—En Lalli.

En Vianello va sacsejar el cap, tot i que en Brunetti no va saber si per desaprovació o incredulitat.

—Fa molts anys que som amics —va dir en Brunetti amb calma—. És un home decent.

En Vianello sabia veure quan el renyaven i es va estimar més no respondre.

En Brunetti estava a punt de dir alguna cosa i en Vianello va girar el cap i va retirar la vista. Potser va ser per la negativa a acceptar que en Lalli era una persona decent, o potser simplement no se li va posar bé que li retirés la vista; fos com fos, ara va ser en Brunetti qui es va ofendre.

—Vull parlar amb el que no va en cadira de rodes. El que juga a rugbi —va dir en to aspre.

—Com vulgui, senyor —va dir en Vianello. Es va aixecar i, sense dir res més, va sortir del despatx.





22


Quan en Vianello va tancar la porta, en Brunetti va recuperar el sentit comú.

—¿Què ha passat? —va murmurar.

¿És el que els passa als borratxos quan es lleven?, es va demanar, ¿o als que no poden controlar el caràcter? Potser ells també experimenten aquella sensació d’haver observat des de fora com algú disfressat de tu mateix actua seguint un guió dolent. Va recordar la conversa que acabava de tenir amb en Vianello. Va intentar localitzar el moment en què un simple intercanvi d’informació entre dos amics havia sortit de control i s’havia convertit en una batalla territorial entre dos rivals carregats de testosterona. I el que era més greu, el territori pel qual s’havien barallat no era res més que la negativa d’en Brunetti a acceptar una opinió només perquè venia d’un home que havia decidit jugar a rugbi.

Després d’estar-se quiet, assegut al despatx durant uns quants minuts, en Brunetti es va imposar, va agafar el telèfon i va trucar al despatx dels agents. En Pucetti, tot nerviós, li va dir, després de pensar-s’ho molt, que en Vianello no hi era. En Brunetti va penjar i va pensar en Aquil·les, emmurriat a la seva tenda.

Va sonar el telèfon i en Brunetti el va despenjar de seguida, esperant que fos en Vianello.

—Sóc jo —va sentir que deia la veu de la signorina Elettra—. Tinc les trucades de la signora Battestini.

—¿I com ho ha fet?

—Han decidit quedar-se la seva dona un altre dia, i en Giorgio ha anat a treballar.

—¿Que ha passat alguna cosa? —va preguntar el sempre inquiet i apassionat Brunetti.

—No, no, res. L’oncle d’ella està allà de primario, i ha dit que valia més que es quedés un altre dia. —La signorina Elettra va fer un esforç per tranquil·litzar en Brunetti per l’estat de salut d’una dona que ni tan sols coneixia—. Està molt bé.

La signorina Elettra es va esperar un moment per si el comissari tenia cap més pregunta i com que no va dir res, va continuar:

—Va trobar el meu correu electrònic i va comprovar el número. El mes abans de morir, la signora Battestini va trucar al número de la centraleta del Departament d’Ensenyament, va ser l’única trucada que va fer. I l’endemà li van trucar des del mateix número. A part d’això, hi ha una trucada de la seva neboda i res més.

—¿Quants dies ha mirat?

—Tot el mes sencer, fins que la van matar.

Ni l’un ni l’altre van comentar el fet que, als vuitanta-quatre anys, la signora Battestini, que havia viscut tota la vida a la ciutat, hagués rebut només dues trucades en tot un mes. En Brunetti va fer memòria i va recordar que a les caixes de les golfes no hi havia trobat cap llibre. La seva vida es devia reduir a seure en una cadira davant del televisor amb la companyia d’una dona que gairebé no parlava l’italià.

Va pensar en les caixes, en la inspecció ràpida que hi havia fet, i es va perdre el que la signorina Elettra li estava dient. Quan va tornar a la realitat, va sentir que deia:

—… el dia abans de morir.

—¿Què deia? —va preguntar—. Perdoni, però tenia el cap en un altre lloc.

—La trucada que va rebre del Departament d’Ensenyament va ser el dia abans de morir.

La signorina Elettra estava satisfeta per la seva feina, però en Brunetti amb prou feines li va donar les gràcies i va penjar. Mentre estaven parlant, havia pensat una cosa: havia d’examinar amb més atenció els objectes de les golfes de la signora Battestini. El primer cop que hi havia anat, havia fet un repàs massa precipitat i sense tenir en ment la possibilitat del xantatge, però ara, sabent el que sabia, s’hi entretindria més i s’ho miraria tot amb molta més calma. Encara que no sabés exactament què buscava, almenys sabia que hi podia haver alguna cosa per trobar.

Va agafar el telèfon. Volia trucar a en Vianello i demanar-li que l’acompanyés a casa la signora Battestini, però llavors va recordar com havia sortit del seu despatx i que després, a baix, li havien dit que no hi era. Li demanaria a en Puccetti, doncs. Va trucar a baix i, sense donar cap explicació, va dir al jove policia que es presentés a l’entrada principal al cap de cinc minuts, i que comencés a buscar una llanxa.

L’altra vegada que havia visitat la casa, s’hi havia esquitllat com un lladre, i ningú no l’havia vist. Aquesta vegada, però, s’hi presentaria com la llei personificada i ningú no li posaria cap pega, o almenys allò era el que esperava.

En Pucetti, que ja era al costat de la porta de la Questura, havia après amb els anys a no saludar en Brunetti cada cop que el trobava, però tot i així no podia resistir l’impuls de posar-se més dret quan el veia. Van pujar tots dos a una llanxa. En Brunetti estava decidit a no preguntar per en Vianello. Va dir al pilot on volia que els portés i va baixar a la cabina. En Pucetti es va estimar més quedar-se a coberta.

Tan bon punt es va asseure, li va venir a la memòria el llarg passatge que descrivia Aquil·les a la tenda. Va recordar la llarga llista d’ofenses i insults que el guerrer assegurava haver patit. Aquil·les havia sofert els insults d’Agamèmnon i en Brunetti havia estat insultat pel seu Pàtrocle. La immersió d’en Brunetti dins d’Homer es va veure interrompuda per una expressió que la Paola havia trobat durant les seves recerques de l’argot nord-americà. Una vegada li havia explicat que dissed era la forma passada del verb to dis, un terme que utilitzaven els negres americans per referir-se a disrespect o, dit d’una altra manera, a la «falta de respecte», i que denotava una gran gamma de comportaments que el parlant percebia com a ofensius.

—En Vianello dissed me —va murmurar en Brunetti, en veu baixa. Llavors va esclafir a riure i va pujar a coberta amb el bon humor gairebé recuperat.

La llanxa es va aturar a la riva, i de seguida van ser davant de la casa. En Brunetti va mirar amunt i va veure que tant els finestrons com les finestres del pis de la signora Battestini estaven oberts, tot i que el soroll de la televisió no se sentia. Va tocar el timbre i va veure que el nom de Battestini havia estat substituït pel de Van Cleve.

Va aparèixer el cap ros d’una dona per la finestra i, tot seguit, el d’un home al costat. En Brunetti va fer un pas enrere perquè el veiessin i estava a punt de cridar que l’obrissin, però amb l’uniforme d’en Pucetti n’hi va haver prou, ja que al cap d’un moment els caps van desaparèixer i la porta de la casa es va obrir amb un clic.

L’home i la dona, tots dos igual de rossos, pàl·lids i amb els ulls clars, el van esperar davant de la porta del pis. Quan en Brunetti els va veure no va poder evitar de pensar en llet, formatge i cels clars perpètuament ennuvolats. Parlaven un italià vacil·lant, però en Brunetti va aconseguir fer-los entendre qui era i què volia.

—No chiave —va dir l’home, somrient i ensenyant les mans buides per reforçar el missatge. La dona va imitar el mateix gest d’impotència.

—Va bene. Non importa —els va dir en Brunetti, i va començar a pujar les escales cap a les golfes amb en Pucetti que el seguia de prop. Al primer tombant, en Brunetti va mirar avall i els va veure tots dos encara al davant de la porta del seu apartament, que el miraven com dos mussols encuriosits.

Quan va arribar a dalt, en Brunetti va voler descargolar la baga de la porta, però va veure que ja havia estat afluixada i que el cadenat penjava cap a un cantó. La porta estava oberta.

En Brunetti va alçar la mà per advertir en Pucetti, però ell ja se n’havia adonat, s’havia col·locat a la dreta de la porta i amb la mà buscava la pistola. Es van quedar tots dos immòbils uns quants minuts, escoltant si sentien algun soroll que vingués de dins. Al final, en Brunetti va posar el peu esquerre davant de la porta, repenjant-hi tot el seu pes, i evitant d’aquella manera que algú obrís des de dins.

Després d’uns quants minuts més, en Brunetti va fer un senyal a en Pucetti, va treure el peu que bloquejava la porta, es va tirar endavant i la va obrir de bat a bat. Llavors va agafar embranzida i va entrar amb el crit de «Policia!», i de seguida es va sentir ridícul.

A les golfes no hi havia ningú, però fins i tot amb la poca llum que hi havia es veia que algú hi havia passat abans que ells. El reguitzell d’objectes escampats per terra els va ajudar a imaginar-se l’escena: curiositat que es convertia en frustració i llavors en ràbia, per acabar en odi. Les primeres caixes no estaven gaire lluny d’on en Brunetti les havia deixat, estaven obertes, i amb el contingut abocat al costat. Unes altres estaven tombades per terra amb les tapes arrencades. La tercera pila, on en Brunetti havia trobat els papers, havia estat intensament saquejada. Una caixa estava partida pel mig, i hi havia un pilot de papers escampats per terra, formant un semicercle. Les últimes caixes, que contenien la col·lecció de kitsch religiós, havien sofert martiri: els cossos desmembrats dels sants jeien per terra en posicions impossibles de promiscuïtat no gens santa, un jesucrist havia perdut la creu i s’estirava per recuperar-la amb els braços oberts, una marededéu blava havia perdut el cap en clavar-se un cop contra la paret i una altra havia perdut el nen.

En Brunetti s’ho va mirar tot, es va girar cap a en Pucetti i va dir:

—Truqui que enviïn l’equip d’investigació. Vull empremtes de tot. —Va posar la mà al braç d’en Pucetti i el va empènyer cap a la porta—. Vagi a baix a esperar-los —va dir. Llavors, violant tot el que havia après sobre la necessitat de preservar intacta l’escena del crim, va afegir—: Vull fer-hi un cop d’ull abans no arribin.

En Pucetti se’l va mirar profundament desconcertat, però va fer el que li havien dit. Es va esquitllar per la porta de les golfes, amb molt de compte de no tocar-la, i va baixar al carrer.

En Brunetti es va quedar quiet, estudiant la situació i considerant les conseqüències que tindria el fet que trobessin les seves empremtes en els papers, caixes i documents que tenia estesos al davant. Podria dir que hi havia fet un cop d’ull, tal com havia dit a en Pucetti, abans no arribés l’equip d’investigació. O podria dir simplement que havia examinat el contingut de les caixes en una visita anterior i no autoritzada a les golfes.

En Brunetti es va acostar a les caixes. En la foscor, va trepitjar la bola de neu amb l’escena del naixement, va relliscar i va perdre l’equilibri. Va caure sobre alguna cosa que es va trencar i va cruixir sota el seu pes, i va notar com se li clavava al genoll. Atordit per la caiguda i el dolor sobtat, va tardar un moment a tornar-se a aixecar. Es va mirar el genoll: les primeres gotes de sang començaven a travessar la roba dels pantalons, i llavors va mirar a terra, per veure sobre què havia caigut.

Era una tercera marededéu. Li havia aixafat l’estómac amb el genoll, l’havia deixat ben esclafada, tret del cap i les cames que estaven intactes. La marededéu se’l va mirar des de terra amb ulls calmats i un somriure beatífic. Instintivament, en Brunetti es va ajupir per ajudar-la, almenys per posar la part de dalt i la de baix en algun lloc segur. Es va ajupir i va posar el genoll bo a terra. El moviment li va fer fer una ganyota de dolor. Va estirar les dues mans per agafar els trossos. Entre els fragments de guix esmicolat hi havia un rotllo de paper mig aixafat. En Brunetti va mirar sorprès els peus de la marededéu i va veure una petita obertura ovalada tapada amb un suro, com el cul d’un saler. El paper havia estat enrotllat en un cilindre estret i col·locat a dins.

Es va posar el cap i les cames de la marededéu a la butxaca de la jaqueta i va sortir a l’escala. Es va acostar a la finestra, va agafar un extrem del paper amb les puntes dels dits i amb una ungla el va desenrotllar, intentant no deixar empremtes. Però el paper es resistia, es tornava a enrotllar i no podia veure què hi havia escrit.

Va sentir la veu d’en Pucetti des de l’escala.

—Ja vénen, senyor.

Quan en Brunetti el va veure aparèixer a baix, el va cridar i li va dir que pugés. Llavors es va tornar a agenollar, va obrir el paper amb les puntes dels dits de les dues mans i va dir a en Pucetti que n’aguantés un extrem amb el peu. El full portava la capçalera del Departament de Ciències Econòmiques de la Universitat de Pàdua i la data era de feia dotze anys. Anava adreçat a la Secció de Personal del Departament d’Ensenyament de la ciutat de Venècia i, després d’una salutació cordial, feia constar el següent: «Em sap greu comunicar-los que en els arxius del nostre departament no figura que s’hagi atorgat el títol de doctor en Ciències Econòmiques a l’estudiant de nom Mauro Rossi. De fet, no tenim constància que cap estudiant amb aquest nom i data de naixement hagi format mai part d’aquesta facultat». La firma era il·legible, però el segell de la universitat era ben clar.

En Brunetti es va quedar mirant el paper, no s’acabava de creure el que estava veient. Va intentar fer memòria dels diplomes que havia vist penjats a la paret de l’oficina d’en Rossi i va recordar perfectament haver-hi vist un gran pergamí enquadernat que li conferia el títol de doctor.

La carta anava adreçada al cap de la Secció de Personal, però els directors no solen obrir el seu correu, això és feina dels secretaris i ajudants, que es cuiden d’obrir, llegir i prendre nota de les cartes que certifiquen que les afirmacions que es fan en els currículums són certes. Arxiven les cartes de recomanació, les qualificacions obtingudes en els exàmens, prenen nota de totes les peces del trencaclosques que, un cop juntes, donen una imatge del candidat a fer carrera al servei públic.

I també, va pensar en Brunetti, deuen verificar, potser d’acord amb algun sistema aleatori, alguns punts dels currículums dels centenars, milers de sol·licituds que es reben per a cada plaça. I quan descobreixen alguna dada falsa, fan públic l’engany i desqualifiquen la persona en qüestió, allunyant-la per sempre més del servei públic. O, el que també poden fer és utilitzar la informació que els ha caigut a les mans en benefici propi.

Es va imaginar la família Battestini reunida al voltant de la taula o potser davant de la televisió. El pare ós li ensenya a la mare óssa el que ell i l’osset han portat a casa aquell dia.

Va allunyar la visió amb un cop de cap, va agafar la carta per una punta i es va aixecar.

—¿Què és això, senyor? —va preguntar en Pucetti, assenyalant la carta.

—És la raó per la qual van assassinar la signora Battestini —va contestar en Brunetti, i llavors va baixar a esperar l’equip d’investigació, amb la carta encara a la mà.

Quan va arribar a baix, va parlar amb la parella d’holandesos, aquesta vegada en anglès, i els va demanar si algú havia entrat a l’edifici des que hi eren ells. Li van dir que l’única persona que hi havia anat havia estat el fill de la signora Battestini, que feia dos dies els havia demanat que l’obrissin perquè deia que s’havia descuidat les claus —almenys és el que ells havien entès que deia, van afegir entre somriures incòmodes— i que havia de pujar a dalt per comprovar les finestres de les golfes. No, no li havien demanat cap prova de la seva identitat, ¿qui més hauria pogut voler pujar a les golfes? S’hi havia estat uns vint minuts, llavors ells havien marxat a classe d’italià, però quan havien arribat ell ja era fora, o almenys no l’havien sentit baixar. No, no havien pujat a les golfes. Ells només havien llogat aquell apartament, i no els semblava correcte anar a altres parts de la casa.

En Brunetti va necessitar un segon per adonar-se que parlaven seriosament, però llavors va recordar que eren holandesos i se’ls va creure.

—¿Em poden descriure el fill? —va demanar-los en Brunetti.

—Alt —va dir l’home.

—I atractiu —va afegir llavors la dona.

L’home se la va mirar fixament però no va dir res.

—¿Quants anys diria que tenia? —va demanar-li en Brunetti a la dona.

—Uns quaranta —va dir—, i era alt. Era molt atlètic —va afegir; llavors es va mirar el seu home amb una mirada que en Brunetti no va poder desxifrar.

—Molt bé —va dir en Brunetti. Tot seguit va canviar de tema i els va demanar—: ¿A qui paguen el lloguer?

—A la signora Maries… —va començar a dir la dona, però el seu marit la va tallar dient—: Ens estem aquí perquè la casa és d’una persona que coneixem, no paguem lloguer, només les factures de serveis.

En Brunetti va escoltar la mentida i va dir:

—¿Així són amics de la Graziella Simionato?

Tots dos se’l van mirar amb cara inexpressiva. L’home es va recuperar primer i va dir:

—No ben bé. Una amiga d’una amiga, més aviat.

—Ja —va dir en Brunetti, temptat de dir-los que no li importava en absolut si el propietari del pis pagava els impostos o no, però va decidir que no tenia importància i ho va deixar córrer—. ¿Reconeixerien el fill si el tornessin a veure?

Va veure la lluita en les seves cares. L’honestedat i el respecte per la llei propis de la gent del nord d’Europa lluitaven amb tot el que els havien dit sobre aquells llatins tan murris.

—Sí —van dir tots dos a la vegada—. No cal dir que en Brunetti es va alegrar de la resposta.

Els va donar les gràcies, els va dir que es posaria en contacte amb ells si s’havia de fer la identificació, i llavors va baixar i va sortir al carrer. Al canal hi havia una llanxa de la policia, en Bocchese i dos tècnics descarregaven el pesant material a la riva.

En Brunetti es va dirigir a la llanxa, amb el paper encara penjant al seu davant, com si fos un peix viu acabat de pescar que volgués regalar a en Bocchese. Quan el tècnic el va veure, es va ajupir, va obrir una de les caixes que ja estava al carrer i en va treure una mena de bossa de plàstic transparent. La va badar perquè en Brunetti hi deixés la carta.

—És a dalt a les golfes. Algú ho ha deixat tot de cap per avall. Necessito un examen complet: empremtes, qualsevol cosa que ens pugui servir per identificar-lo.

—¿Saps qui va ser? —va preguntar-li en Bocchese.

En Brunetti va assentir.

—¿Em puc endur la llanxa? —va preguntar en Brunetti.

—Sí, però torna-la a enviar quan arribis. Hem de tornar tot aquest material —va dir, assenyalant les caixes que tenia als peus.

—D’acord —va dir en Brunetti. Llavors, abans de pujar a bord, es va girar cap a en Bocchese i li va dir—: Ah, per cert, a dalt a les golfes no hi ha cap empremta meva.

En Bocchese li va fer una mirada especulativa i va dir:

—És clar, no pateixis. —Es va ajupir, va agafar una caixa i es va dirigir cap a la porta de la que havia estat la casa de la signora Battestini.





23


En Brunetti va haver de fer un esforç per no dir al pilot de la llanxa que el portés a Ca’Farsetti per tenir una reunió improvisada amb en Rossi. El sentit comú i l’autocontrol li van fer veure que no era el moment per a les heroïcitats de cowboy, per a duels cara a cara sense testimonis ni ningú més present tret dels dos homes implicats. En el passat havia cedit a aquell tipus d’impulsos, i no li havia anat mai bé. S’havia perjudicat ell mateix, la policia i, de rebot, les víctimes, que, si més no, tenien el dret de veure els culpables castigats.

La llanxa el va portar a la Questura. De seguida que va arribar, va anar al despatx dels agents. Quan en Vianello va veure que entrava el seu superior, la cara se li va il·luminar amb un somriure, primer mig avergonyit, però llavors, quan va veure que en Brunetti responia amb un altre somriure, es va convertir en alleujament. L’inspector es va aixecar i va anar cap a la porta.

En Brunetti li va fer un gest perquè el seguís i va començar a pujar les escales; llavors va alentir el pas perquè en Vianello l’atrapés i poguessin caminar de costat.

—És en Rossi —li va dir.

—¿El del Departament d’Ensenyament? —va preguntar en Vianello, sorprès.

—Sí. He trobat el mòbil.

Quan van estar asseguts al despatx, en Brunetti li va explicar tot el que havia passat.

—He tornat a la casa. Volia donar un altre cop d’ull a tots aquells trastos de les golfes. He trobat una carta de la Universitat de Pàdua amagada dins d’una de les figures de la signora Battestini; estava enrotllada i ficada a dins. M’he entrebancat i hi he caigut a sobre —va acabar, sense donar cap més explicació. En Vianello se’l va mirar però no va dir res—. La carta és de fa uns dotze anys i diu que en Mauro Rossi no ha estudiat mai a la facultat d’econòmiques i que no ha fet mai un doctorat.

Les celles d’en Vianello es van aixecar en una expressió de confusió total.

—Així, ¿què?

—Vol dir que va mentir quan va sol·licitar la feina. Va dir que tenia el títol de doctor i no era veritat —va explicar en Brunetti.

—Sí, ja ho entenc això —va dir en Vianello, pacient—, però no hi trobo el què.

—Ho hauria perdut tot: la feina, la carrera, el futur, tot plegat s’hauria perdut si la signora Battestini hagués fet pública la carta —va explicar en Brunetti, a qui li estranyava que en Vianello no l’entengués.

En Vianello va fer un gest amb el braç com si volgués espantar mosques.

—Tot això ho entenc, però no veig per què és tan important. Només és una feina, per Déu. ¿I per això ha arribat a l’assassinat?

La resposta li va venir de la conversa que havia tingut amb la Paola: el mateix Brunetti va quedar sorprès.

—Supèrbia —va declarar—. Ni luxúria ni avarícia. La supèrbia. Hem seguit sempre el pecat equivocat —va dir en Brunetti.

En Vianello no tenia ni idea de què parlava en Brunetti.

—Segueixo sense entendre res —va dir-li amb cara de perplexitat—. ¿I ara què farem? ¿L’anirem a detenir o no?

En Brunetti no veia cap necessitat de córrer. El signor —s’havia acabat anomenar-lo dottor— Rossi no tenia intenció d’abandonar la seva posició ni la seva família. L’instint li deia que en Rossi era la mena d’home que no es deixaria intimidar, que mantindria fins a l’últim moment que no sabia de què li parlava i que no entenia com el seu nom es podia relacionar amb el d’una senyora gran que havia tingut la desgràcia de ser assassinada. En Brunetti es podia imaginar les explicacions que li donaria i estava segur que, com els camaleons, anirien canviant a mesura que li anés presentant més proves que l’incriminessin. En Rossi havia enganyat tothom durant més de deu anys, i ara intentaria seguir fent-ho.

En Vianello es va remoure inquiet a la cadira, i en Brunetti el va mirar de calmar dient-li:

—Hem de comprovar que els objectes de les golfes tenen les seves empremtes. Tan bon punt en Bocchese ho tingui, l’anirem a buscar per interrogar-lo.

—¿I si es nega a donar-nos una mostra de les seves empremtes?

—No s’hi negarà pas, no pas quan el tinguem aquí —va dir en Brunetti amb una seguretat absoluta—. Seria un escàndol. Els diaris se’l menjarien viu.

—¿I haver assassinat la signora Battestini no serà un escàndol?

—Sí, però d’un altre tipus, d’aquest espera sortir-se’n. Ell dirà que ha estat una víctima, que no sabia què feia, que quan la va matar no era ell. Negar-se a donar-nos les seves empremtes, sabent com sap que no hi té cap més remei, seria una actitud covarda que segur que voldrà evitar. —En Brunetti va mirar a fora la finestra un moment, llavors va tornar a mirar el seu col·lega i va dir—: Pensi que ell va crear una persona falsa, aquest doctor fals, i, per molt que fem o per moltes proves que tinguem, ell no es mourà d’aquest paper. Fa tant temps que conviu amb la mentida que segurament a hores d’ara se la creu ell i tot o, si més no, deu creure que la seva posició li dóna dret a un tractament especial.

—¿I què farem, doncs? —va preguntar en Vianello, cansat de tanta especulació i amb ganes de passar a l’acció.

—Doncs esperarem en Bocchese.

En Vianello es va aixecar, va semblar que volgués dir alguna cosa, però al final se’n va anar sense dir res.

En Brunetti es va quedar al despatx. Pensava en el poder, en la gent que creu que el poder els dóna dret a certs privilegis. Va repassar la gent amb qui treballava, buscant un exemple il·lustratiu, i quan li va arribar el torn al lloctinent Scarpa, es va alçar de cop i va baixar al seu despatx a fer-li una visita.

—Avanti —va dir l’Scarpa quan en Brunetti va trucar.

En Brunetti va entrar i va deixar la porta oberta. Quan va veure el seu superior, el lloctinent es va mig aixecar, un moviment que també hauria pogut ser un intent de trobar una postura més còmoda a la cadira.

—¿El puc ajudar en alguna cosa, commissario? —va demanar deixant-se caure altre cop a la cadira.

—¿Què passa amb la signora Gismondi? —va preguntar-li en Brunetti.

L’Scarpa va fer un somriure forçat.

—¿Li puc demanar per què m’ho pregunta, senyor?

—No —va respondre en Brunetti en un to tan autoritari que l’Scarpa no va ser capaç de dissimular la sorpresa—. ¿Què passa amb la seva investigació de la signora Gismondi?

—Suposo que ha parlat amb el vicequestore i li ha donat permís per intervenir en el cas —va dir l’Scarpa en veu baixa.

—Lloctinent, li he fet una pregunta —va dir en Brunetti.

Potser ho feia per guanyar temps, o potser només volia veure fins on podia provocar en Brunetti.

—He parlat amb alguns veïns seus sobre on era el matí de l’assassinat, senyor —va dir, mirant-lo fixament—. I he parlat amb la gent per a qui treballa per verificar si aquesta història que explica de Londres és veritat.

—¿I així és com els ho va demanar, lloctinent?

—Em sembla que no l’acabo d’entendre, commissario —va dir l’Scarpa, fent un gest amb la mà.

—¿Així és com els ho va demanar? ¿Si la història que ella explicava a la policia era veritat? ¿O va demanar senzillament on era?

—Em temo que no me’n recordo, senyor. Estava més preocupat per descobrir la veritat que per filigranes de la llengua.

—¿I quina informació va obtenir en els seus intents de descobrir la veritat, lloctinent?

—No he trobat ningú que pogués contradir la seva història, senyor i, pel que sembla, la història de Londres és certa.

—Així, ¿ha arribat a la conclusió que la signora Gismondi va dir la veritat? —va preguntar en Brunetti.

—En principi sí, senyor —va dir l’Scarpa de mala gana. Llavors va afegir—: Almenys fins que no trobi algú que em digui el contrari, és clar.

—Això no passarà, lloctinent.

—¿Com diu, senyor? —va dir l’Scarpa, astorat.

—Dic que això no passarà, perquè no farà ni una sola pregunta més sobre la signora Gismondi.

—Em sap greu, però el meu deure com a… —va dir l’Scarpa.

En Brunetti no va poder més i va esclatar. Es va inclinar sobre la taula de l’Scarpa i s’hi va acostar fins que la cara li va quedar a pocs centímetres de la d’ell. Va notar que l’alè del lloctinent feia una lleugera olor de menta.

—Si torna a fer alguna altra pregunta sobre la signora Gismondi, lloctinent, se’n penedirà.

L’Scarpa va enretirar el cap, esbalaït. Va quedar amb la boca oberta.

En Brunetti es va tornar a inclinar sobre la taula, va posar les palmes de les mans planes sobre la superfície i es va acostar encara més a la cara de l’Scarpa.

—Si em diuen que ha parlat d’ella amb algú o que ha insinuat que té alguna cosa a veure amb aquest cas, anirà al carrer, lloctinent. —En Brunetti el va agafar per la solapa de la jaqueta i va prémer el puny amb força mentre l’estirava endavant. Estava vermell de ràbia—. ¿Ha quedat clar, lloctinent?

L’Scarpa va intentar contestar, però quan va obrir la boca no li va sortir cap so.

En Brunetti el va deixar estar amb una empenta i va sortir del despatx. Al passadís, gairebé va topar amb en Pucetti, que s’apartava a corre-cuita de la porta del despatx.

—Ah, commissario —va dir el jove agent, amb la cara tota amabilitat—. Volia preguntar-li si ja té la llista de serveis per a la setmana que ve, però m’ha semblat sentir que ja ho ha arreglat amb el lloctinent Scarpa, així que no el molestaré pas. —I va girar cua seriós després de saludar-lo respectuosament. En Brunetti va tornar al seu despatx.

Va esperar una estona, estava segur que en Bocchese no trigaria a trucar-li quan sabés alguna cosa. Va trucar a en Lalli, en Masiero i en Desideri i els va dir que ho deixessin córrer tot, perquè ja tenia l’assassí. Cap dels tres homes li va demanar qui era i tots li van donar les gràcies per haver-los trucat.

També va trucar a la signorina Elettra i li va explicar el possible significat de la trucada telefònica al Departament d’Ensenyament.

—¿Per què li devia trucar així de cop i volta l’última vegada? —va preguntar la signorina Elettra—. Feia més de deu anys que la cosa durava i l’única altra vegada que ella li havia trucat va ser quan hi va haver el canvi de l’euro. —I abans que en Brunetti pogués contestar, la signorina Elettra va afegir—: Sí, he comprovat les seves trucades dels últims deu anys i només he trobat aquestes —va fer una pausa i llavors va dir—: No té gaire sentit.

—Potser es va tornar avariciosa —va suggerir en Brunetti.

—¿Als vuitanta-tres anys? —va dir la signorina Elettra—. Deixi-m’ho pensar —va dir, i va penjar.

Al cap d’una hora, en Brunetti va baixar al despatx d’en Bocchese, però un dels tècnics li va dir que el seu cap encara era fora investigant un lloc del crim a Cannaregio. En Brunetti va decidir anar una estona al bar del costat del pont i va demanar un panino i una copa de vi. Després va passejar per la riva i va contemplar San Giorgio i, més enllà, el Redentore. Al cap d’una estona va tornar a la Questura.

Quan va aparèixer la signorina Elettra, ja feia més de deu minuts que tornava a ser al despatx i es dedicava a posar una mica d’ordre a l’acumulació d’objectes dels calaixos. Portava unes sabates verdes, en Brunetti va tenir temps de fixar-s’hi abans que ella digués:

—Tenia raó, commissario. Es va tornar avariciosa. —I llavors va afegir—: Va dir que tot el que feia era seure i mirar la tele, ¿oi?

En Brunetti va necessitar un moment per treure’s aquell verd del cap i reaccionar.

—Sí. Tot el barri ho sabia.

—Miri —va dir, acostant-se a la taula i allargant-li una fotocòpia de la programació de televisió que cada dia sortia al Gazettino—. Miri què van fer a les onze de la nit, senyor.

En Brunetti li va fer cas i va veure que el canal local emetia un documental titulat I Nostri Professionisti.

—Els nostres professionals, sí, ¿i què? —va preguntar en Brunetti.

—Ara miri la data —va dir la signorina Elettra, ignorant la pregunta que li havia fet.

Finals de juliol, tres dies abans de l’assassinat, el dia abans que la signora Battestini truqués a les oficines del Departament d’Ensenyament.

—¿I? —va preguntar en Brunetti, tornant-li el paper.

—Un dels «nostres professionals» va ser el dottor Mauro Rossi, el cap del Departament d’Ensenyament. El va entrevistar l’Alessandra Duca.

—¿Com ho ha trobat? —va dir sorprès i sense amagar la seva admiració.

—He fet una recerca creuada amb el seu nom i la programació de televisió de les darreres setmanes —va dir—. Era l’única manera que tenia d’assabentar-se de les coses, ¿oi? Si es passava tot el dia mirant la televisió.

—¿I? —va preguntar en Brunetti.

—He parlat amb la periodista i m’ha dit que era un d’aquells programes sense gaire contingut. Entrevisten buròcrates i els fan parlar de la seva feina fascinant en l’administració local. Un d’aquells programes que passen tan tard i que ningú no es mira.

En Brunetti va pensar que aquella descripció era aplicable a tota la programació local, però només va dir:

—¿I li ha preguntat res d’en Rossi?

—Sí, i m’ha dit que va ser d’allò més previsible. Va parlar molta estona i amb una falsa modèstia increïble de la seva carrera i de l’èxit que tenia. I m’ha dit que el va trobar tan arrogant que el va deixar parlar més del que solia fer per veure fins on era capaç d’arribar.

—¿I on va arribar?

—Va parlar d’un possible trasllat a Roma, al Ministeri.

En Brunetti va considerar durant un moment les implicacions del que acabava de sentir i va suggerir:

—¿I de l’enorme increment de sou que allò suposaria, no en va parlar?

—Diu que només ho va insinuar. I també m’ha dit que es recorda que va dir alguna cosa com ara que volia estar al servei del futur dels nens d’Itàlia. —La signorina Elettra va fer una pausa—. També m’ha dit que, segons les informacions que ella té de política local, té més o menys les mateixes possibilitats d’anar a Roma que les que té l’alcalde de ser reelegit.

Després d’una estona, en Brunetti va dir:

—Sí.

—¿Què diu?

—Avarícia. Fins i tot als vuitanta-tres anys.

—Sí —va dir la signorina Elettra—. Que trist.

En Bocchese, que quan era a la Questura no solia sortir mai del seu despatx, va treure el cap per la porta.

—T’estava buscant —va retreure a en Brunetti. Va saludar la signorina Elettra amb un cop de cap, va entrar i va deixar sobre la taula algunes coses que portava. Llavors es va girar cap a en Brunetti i li va dir—: Necessito una mostra.

En Brunetti va veure una de les fitxes de cartró que es feien servir per prendre les empremtes digitals, amb espais per a cadascun dels dits. En Bocchese va obrir una llauna plana i la va agitar impacient cap a en Brunetti, que s’hi va acostar i li va donar la mà dreta i al cap d’un moment, l’esquerra.

En Bocchese es va guardar el cartró i en va treure un altre de sota.

—Ara li toca a vostè, signorina —va dir.

—No, gràcies —va dir la signorina Elettra, que va recular i es va esperar prop de la porta.

—¿Com? —va exclamar en Bocchese, sense intenció d’insistir.

—M’estimo més no fer-ho —va dir la signorina Elettra i, acte seguit, la possibilitat es va esfumar.

En Bocchese es va arronsar d’espatlles i llavors es va mirar atentament la fitxa d’en Brunetti.

—No hi ha res d’això a les golfes. El que he trobat són moltes empremtes d’una altra persona, un home segurament, i m’imagino que molt gros.

—¿Moltes? —va preguntar en Brunetti.

—Sí, pel que sembla ho va remenar tot —va dir en Bocchese. Llavors, quan va veure que en Brunetti l’escoltava amb molta atenció, va afegir—: També he trobat les mateixes empremtes a la banda de sota de la taula de la cuina de la signora Battestini. Bé, jo crec que són les mateixes, però les hem d’enviar a la Interpol a Brussel·les, per estar-ne segurs.

—¿I quan tardarà això? —va voler saber en Brunetti.

En Bocchese es va tornar a arronsar d’espatlles.

—¿Una setmana? ¿Un mes? —Va posar la fitxa en un sobre de plàstic i es va guardar la llauna de tinta a la butxaca—. ¿No coneixes ningú allà a Brussel·les que pugui accelerar les coses?

—No —va dir en Brunetti.

I llavors els dos homes alhora es van girar i van mirar la signorina Elettra amb ulls suplicants.

—Ja miraré què hi puc fer —va dir ella.





24


En Brunetti es va passar la següent hora tot sol, rumiant la millor manera d’enfrontar-se amb en Rossi. Anava d’una banda a l’altra del despatx, de la taula a la finestra i de la finestra a la taula, incapaç de concentrar-se. Tenia el pensament bloquejat i la ment li tornava contínuament als set pecats capitals. Ja no n’hi havia cap, va pensar, que anés contra la llei; com a molt es podien considerar defectes de caràcter. ¿Podria ser una nova forma de datar, una nova manera de distingir entre el temps passat i el present? Feia setmanes que la Paola li llegia fragments del llibre de text de religió de la seva filla, però no s’havia aturat a pensar si a l’escola li ensenyaven el concepte del pecat, i si era així, com el definien.

El robatori era un delicte, l’avarícia i l’enveja eren simplement els pecats que hi predisposaven. El mateix passava amb la peresa; l’experiència li havia ensenyat que moltes faltes es cometien pel fet de creure que robar era molt més fàcil que treballar. I el xantatge era un altre delicte, també portat pels mateixos tres pecats.

En Brunetti havia vist els signes de la supèrbia en en Rossi i estava convençut que allò era la causa del crim. Era evident que el descobriment de l’engany d’en Rossi li reportaria poca cosa més que un lleuger sentiment de vergonya. Potser perdria el càrrec de director del Departament d’Ensenyament, però un home tan ben relacionat com ell trobaria feina fàcilment; l’amagarien en algun càrrec obscur, on cobraria el mateix sou i continuaria, sense gaires entrebancs, el camí cap a la pensió.

Però ja no seria el dottor Rossi, els de la televisió local ja no li anirien al darrere per demanar-li que parlés de les perspectives del trasllat a Roma. La notícia del frau no duraria gaire més d’una setmana i tan sols causaria una lleugera commoció a la premsa local; el cas no interessaria la premsa nacional. La memòria de la gent era cada vegada més limitada, estava preparada per no excedir la durada d’un vídeo de l’MTV, per tant d’en Rossi, doctor o no, a finals de mes ja ningú no en parlaria. Però tot i així, seria un cop difícil de suportar per al seu orgull.

Al final la curiositat va poder més i en Brunetti va trucar a en Vianello.

—Anem a buscar-lo —li va dir. Abans de marxar, va passar pel despatx d’en Bocchese per agafar una de les fotocòpies de la carta de la Universitat de Pàdua que el tècnic tenia a punt.

Van decidir anar al despatx d’en Rossi a peu i, tot i que van parlar d’ell tota l’estona, ni l’un ni l’altre semblaven capaços d’entendre la seva conducta. En Brunetti no sabia si atribuir-ho a una manifestació de miopia moral o bé a la falta d’imaginació que els afectava.

Quan hi van arribar, no es van aturar a l’oficina del portiere sinó que van pujar de dret per l’escala cap al tercer pis. Les oficines eren plenes aquell matí, la gent corria amunt i avall amb papers i carpetes, les formiguetes atrafegades que pul·lulen pels despatxos de tots els ajuntaments. La dona dels botonets a la templa era a la seva taula, i mostrava el mateix interès per la realitat que havia mostrat l’última vegada que en Brunetti l’havia vista. Els va mirar amb ulls inexpressius. I tampoc no semblava adonar-se de la mitja dotzena de persones assegudes en les cadires de la sala, les quals van estudiar atentament en Brunetti i en Vianello quan van entrar.

—Hem vingut a veure el director —va dir en Brunetti.

—Em penso que és al seu despatx —va dir ella, amb un moviment eteri d’aquells dits d’ungles verdes. En Brunetti li va donar les gràcies i es va dirigir cap a la porta que conduïa al passadís del despatx d’en Rossi, però es va haver de girar i cridar en Vianello, que s’havia quedat petrificat davant de la recepcionista.

Van trobar la porta oberta i van entrar sense trucar. En Rossi era a la seva taula; el mateix home, però d’una manera que en Brunetti no podia precisar, no era ben bé el mateix. En Rossi se’ls va mirar amb uns ulls que semblaven els de la dona de la recepció. Els seus eren de color marró fosc, però semblava que, com la recepcionista, tingués dificultats per enfocar.

En Brunetti va travessar el despatx i es va aturar davant la taula d’en Rossi. Va girar el cap i va poder llegir el text complet del document que penjava en el marc de teca gravada, el de la Universitat de Pàdua, que atorgava a Mauro Rossi el títol de doctor en Ciències Econòmiques.

—¿D’on el va treure, signor Rossi? —va preguntar en Brunetti, assenyalant el diploma enquadernat amb el polze de la mà dreta.

En Rossi va fer un estossec, va adreçar l’esquena i va dir:

—No sé de què em parla.

En Brunetti el va ignorar, es va treure de la butxaca la fotocòpia que li havia fet en Bocchese, la va desplegar i la va deixar caure davant d’en Rossi com aquell qui res.

—¿I això, sap de què parla, signor Rossi? —va preguntar-li en un to exageradament agressiu.

—¿Què és això? —va preguntar en Rossi, sense gosar mirar-ho.

—El que buscava l’altre dia a les golfes —va contestar en Brunetti.

En Rossi va mirar en Vianello, llavors en Brunetti i, finalment, va clavar els ulls a la carta. En Brunetti va veure com movia els llavis mentre la llegia. Va veure com els ulls li arribaven al final de la carta i com llavors tornaven a pujar amunt. En Rossi la va llegir dues vegades; la segona, molt més a poc a poc. Quan va acabar va mirar en Brunetti i li va dir:

—És que tinc dos fills.

Durant un segon en Brunetti va estar temptat de parlar-ne una estona, però ja s’imaginava com acabaria: en Rossi diria que havia hagut de posar a la balança la felicitat dels seu fills i la vida de la signora Battestini, i defensaria la seva reputació i, sens dubte, el seu honor. Si allò hagués estat una obra de teatre o una sèrie de televisió, en Brunetti no hauria tingut cap problema per escriure’n el guió, i si ell n’hagués estat el director, hauria sabut exactament quines instruccions donar a l’actor en el paper d’en Rossi perquè semblés sorprès i indignat alhora, i amb l’orgull profundament ferit.

—Queda arrestat, signor Mauro Rossi —va dir en Brunetti finalment—, per l’assassinat de la signora Maria Grazia Battestini. —En Rossi se’l va quedar mirant, amb uns ulls que, més que no pas miralls de l’ànima, semblaven un reflex dels ulls buits de la recepcionista—. Acompanyi’ns —va dir en Brunetti. En Rossi va posar les dues mans sobre la taula i es va aixecar. Abans de girar-se cap a la porta per marxar, en Brunetti va veure que havia posat les dues mans planes sobre la carta de la Universitat de Pàdua, però va semblar no adonar-se’n.

Una setmana després, en Rossi ja tornava a ser a casa, tot i que sota arrest domiciliari. No va tornar al despatx, tot i que no l’havien pas retirat del càrrec de Direttore della Pubblica Istruzione, sinó que li havien donat una excedència indeterminada mentre el seu cas avançava lentament.

Va admetre, durant un interrogatori en presència del seu advocat, que havia matat la signora Battestini, tot i que va declarar que no es recordava d’haver-ho fet. Ella li havia trucat, va explicar, per dir-li que hi volia parlar. Ell primer s’hi havia negat, però ella l’havia amenaçat, li havia dit que li truqués quan recuperés el sentit comú i havia penjat. L’endemà ell li havia trucat, esperant poder raonar amb ella, però en comptes d’això, l’havia tornat a amenaçar, i no havia tingut cap més remei que anar-la a veure.

La signora Battestini havia començat per dir-li que volia més diners, molts més, cinc vegades més. I quan ell li havia dit que no podia pagar aquella quantitat, ella li havia dit que l’havia vist a la televisió i que sabia que li donarien una feina molt important al govern i que podria pagar el que li demanava. Va provar de raonar-hi, li va dir que aquella feina encara no era segura, però ella no l’havia volgut escoltar. Llavors li va dir que tenia dos fills per mantenir, i ella el va començar a insultar, dient-li que ella ja no en tenia cap, de fill, que havia mort, i que ell havia de pagar per la seva mort, també. Va intentar calmar-la, però estava histèrica, va dir, i que després havia intentat atacar-lo.

Llavors li va dir que ja no els volia, els diners, que diria a tothom el que sabia. Les finestres eren obertes i la signora Battestini havia dit que cridaria ben alt perquè tota la ciutat sabés el seu engany. Després d’allò, va assegurar, no es recordava de res més fins que la va veure estesa a terra. Va dir que quan l’havia vist, havia estat com despertar-se d’un malson. Quan en Brunetti el va interrogar, va dir que no es recordava d’haver-la colpejat, que no va ser conscient de què havia fet fins que es va trobar la figura ensangonada a la mà.

En Brunetti va pensar que era un argument molt poc enginyós i, quan llavors va sentir la confessió sencera, va pensar que no era pas gaire més creativa. L’advocat d’en Rossi s’havia passat tota l’estona assegut amb cara solemne i només en una ocasió havia obert la boca per fer una mena de sorollet comprensiu.

En Rossi va dir que havia marxat de la casa terroritzat. I no, no es recordava d’haver eixugat la sang de la figura. Perquè no es recordava de res; no es recordava d’haver-la matat, només dels crits i de quan ella havia intentat agredir-lo.

Després de la primera visita que li havia fet en Brunetti, havia anat a escorcollar les golfes de la signora Battestini. Sí, coneixia l’existència de la carta de la Universitat de Pàdua. Aquella carta l’havia perseguit durant anys. Havia afegit aquell títol inventat al seu currículum feia anys, just després del naixement del seu primer fill, quan va veure que necessitava una feina millor per poder mantenir la família. Va fer-se fer un diploma fals en una impremta per augmentar les possibilitats d’aconseguir la plaça. Havia viscut tots aquells anys amb la por de ser descobert, va dir. De ben segur que allò el devia haver afectat quan es va trobar davant de la signora Battestini. Ell era una víctima del terror i de l’avarícia de la signora Battestini.

La nit després de l’interrogatori, quan en Brunetti li explicava a la Paola, havia fet servir la paraula «víctima», i va veure que aquella seria la clau de la seva defensa.

—És una víctima, ¿te n’adones? —va repetir mentre seien tots dos a l’estudi. Aquella nit s’havien quedat a dins, havien deixat el terrat per a en Raffi i la Sara, que devien fer el que solen fer les parelles joves sota la llum suau d’un vespre de finals d’estiu, amb les teulades de Venècia als peus.

—En canvi, la signora Battestini no —va dir la Paola. No ho va dir com a pregunta sinó com una afirmació, una veritat que incloïa tots aquells que ja eren morts i que per tant ja no eren de cap utilitat. En Brunetti va recordar aleshores una de les cites més terribles que s’atribueixen a Stalin: «Si no hi ha home, no hi ha problema».

—¿I què li passarà ara a en Rossi? —va preguntar la Paola.

En Brunetti no ho podia dir amb seguretat, però s’ho podia imaginar, basant-se en casos similars, en què el mort no tenia la simpatia de la gent i l’assassí es presentava ell mateix com a víctima.

—Segurament el condemnaran, li posaran una pena d’uns set anys, potser menys, però tardaran dos o tres anys a fer-ho. Cosa que vol dir que, quan arribi el moment, ja haurà complert dos anys de condemna.

—¿Sota arrest domiciliari? —va preguntar la Paola.

—Sí, compta igualment —va dir en Brunetti.

—¿I llavors?

—Llavors haurà d’anar a la presó fins que s’obri un recurs de cassació, però mentre el tramitin, com que no se’l considera un perill per a la societat, el tornaran a enviar a casa.

—¿Fins quan?

—Fins que s’arxivi el recurs de cassació, que tardarà uns quants anys més. I encara que es confirmi la sentència, el més probable és que decideixin que ja ha complert prou condemna i el deixin anar.

—¿I ja està?

—Pot haver-hi alguna variació, suposo —va dir en Brunetti, i va agafar el llibre que havia deixat abans de sopar.

—¿Així de fàcil? —va exclamar la Paola, esforçant-se per no semblar escandalitzada.

En Brunetti va assentir. La Paola no va dir res i llavors ell li va demanar:

—¿Encara llegeixes el llibre de religió de la Chiara?

—No, ja ho he deixat córrer —va dir amb un cop de cap.

—Potser hi trobaries una resposta a tot això.

—¿On? —va dir ella—. ¿Com?

—Fent el que em vas aconsellar l’altre dia, pensant escatològicament —va dir en Brunetti—. La mort, el judici, el cel, l’infern.

—No em diguis que creus en res de tot això —va dir la Paola, sorpresa.

—A vegades m’agradaria —va dir en Brunetti, i va obrir el llibre.





DONNA LEON (Montclair, Nova Jersey, 28 de setembre de 1942) és una escriptora estatunidenca.

Professora i escriptora, va viatjar en la seva joventut a Itàlia, on va estudiar a les ciutats de Perusa i Siena. Després de treballar com a guia turístic a Roma, es va instal·lar a Londres on va exercir com a redactora de textos publicitaris, va tenir posteriorment diferents treballs com a professora en escoles d’Europa i Àsia.

El seu esperit viatger i inquiet no només ha marcat la seva vida: admiradora d’Henry James, Jane Austen, Dickens, Shakespeare, és coneguda per les seves novel·les protagonitzades pel comissari venecià Guido Brunetti, personatge central de tota la seva obra i que Donna Leon va crear a principis dels 90.

Els seus llibres, traduïts a més de vint idiomes, són un fenomen de crítica i vendes a Europa i Estats Units. Des de 1981 resideix a Venècia. Malgrat l’èxit que té el seu comissari Brunetti a tot Europa, a Venècia és gairebé una desconeguda. No vol que les seves obres es tradueixin a l’italià i prefereix que al seu barri venecià la segueixin tractant com a una veïna més.





